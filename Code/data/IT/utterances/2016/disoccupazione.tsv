2016-01-13	LN	ConsiglioNunziante	Signor Presidente, vorrei sollevare un argomento che abbiamo già trattato altre volte negli interventi di fine seduta. Mi riferisco alle aziende che fanno capo a Mercatone Uno, un'azienda con circa 28 punti vendita che ha avuto una flessione incredibile che compromette la sua capacità di mantenere aperti i suoi punti vendita. Nel mio intervento faccio riferimento, signor Presidente, alla questione legata al punto vendita di Viterbo perché, prima di parlare dell'azienda, direi di fare una precisazione e un excursus su come Viterbo, negli ultimi anni, abbia registrato il più alto aumento della disoccupazione che è salita del 2,6 per cento, attestandosi intorno al 16 per cento, una congiuntura che continua ad aggredire il tessuto socioeconomico dell'alto Lazio e che primeggia in negativo nel confronto con altre province del centro di questo Paese. Diagnosi certamente pesante ma la cura non può non passare da due fattori fondamentali: il lavoro e l'inclusione sociale; ed è qui, signor Presidente, che si innesta la problematica legata ai punti vendita dell'azienda Mercatone Uno, come dicevo prima. Già nel corso di un'audizione davanti alla Commissione lavoro del Senato, il cui oggetto era il futuro dei 28 punti vendita, era emerso che di questi fa parte anche lo stesso negozio di Viterbo. Delle vicissitudini del gruppo avevano già parlato in altri interventi però in questo caso si innesca un meccanismo nuovo: l'idea che una decina di questi punti vendita, di queste attività commerciali potrebbero essere riaperti. Queste sono notizie che trapelano tramite il sindacato; si parla di circa 21 persone per l'attività di Viterbo. Dicevo che si tratta di un territorio già martoriato dalla disoccupazione e questi dipendenti sono prossimi alla scadenza della cassa integrazione. Abbiamo ricevuto questa segnalazione da parte di politici locali di «Noi con Salvini» e della Lega Nord di Viterbo. Cerchiamo quindi di porre all'attenzione della Presidenza il fatto che, seppur questo gruppo può essere limitato nell'apertura delle sue attività, almeno per quella di Viterbo si potrebbe mostrare un'attenzione particolare.
2016-01-20	FI	FlorisEmilio	Signora Presidente, rappresentante del Governo, colleghe e colleghi, mi pare obbligo ricordare in quest'Aula, come necessaria premessa, il riferimento al deficit di democrazia più volte ripreso nel corso del dibattito da numerosi senatori, e non solo di Forza Italia. Presiede il Consiglio dei ministri un Presidente non eletto dal popolo, frutto di una scelta interna al Partito Democratico di cui è il segretario, il quale, da convinto sostenitore delle riforme introdotte da Enrico Letta, dopo averlo "serenamente" silurato ne ha preso il posto. Da allora, il presidente Renzi ha imposto al partito la sua linea politica e oggi la impone al Parlamento, soprattutto in tema di riforme grandi e piccole e di economia. Le sue scelte e il suo modo di fare, certamente autoritario - bisogna riconoscerlo - hanno affascinato gli italiani, che lo hanno identificato come il grande rinnovatore nella politica ed in questo contesto nasce il patto del Nazareno (lo dico rivolgendomi al senatore Chiti). Tutto sembrava andare per il meglio e chiunque lo criticasse era bersaglio delle sue ritorsioni, sia all'interno del PD e della maggioranza che lo sostiene, sia all'esterno. Sembrava che il feeling non dovesse esaurirsi e che i gufi, come definiva i suoi oppositori, fossero solo gli invidiosi del suo successo nazionale ed internazionale. Il grande riformatore appassionava i politici e il popolo. Ma tra i gufi vi erano tante persone che manifestavano perplessità e preoccupazione sulle misure prospettate e adottate per superare la crisi economica e politica. «L'Italia c'è!», «L'Italia sta recuperando»: questo il leitmotiv del presidente Renzi. A distanza di due anni, però, la capacità di rappresentare i dati economici in modo surreale con la complicità di molti mass media, RAI in testa, si sta scontrando con la realtà. Oggi gli istituti di statistica, le organizzazioni sociali, gli osservatori industriali, i dati delle imprese dimostrano che i fondamentali economici nulla o poco sono cambiati e la disoccupazione imperversa, soprattutto al Sud, ma anche il Nord "non ride". Aumenta vertiginosamente il numero delle nuove povertà. Il confronto con i nostri concorrenti europei, soprattutto Francia, Germania e Spagna, non ci vede, eufemisticamente parlando, primeggiare. Bene o, meglio, male, perché in questo contesto affrontiamo oggi la riforma costituzionale più importante, ovvero la trasformazione del sistema politico bicamerale paritario e/o perfetto ad un sistema bicamerale imperfetto. Sopravvivranno, infatti, due Camere sulla Carta costituzionale, ma una sarà solo un ripostiglio o una camera di servizio o meglio al servizio di qualche compensazione per politici scontenti. Utilizzando una metafora calcistica, si avrà una Camera di serie A, la Camera dei deputati, vero centro politico e decisionale - Renzi permettendo - e una Camera che milita nel girone dei dilettanti, magari in Promozione se all'interno della stessa giocasse qualche politico da promuovere. Ma torniamo alla riforma del Senato. D'obbligo la domanda: chi saranno gli eletti o meglio i futuri senatori, dal momento che saranno compresi in una lista assolutamente bloccata? E che funzioni svolgerà il nuovo Senato? Per quanto attiene alla composizione, come faranno i consiglieri regionali e i sindaci eletti a risolvere i problemi del territorio di appartenenza? Mi chiedo, avendo ricoperto per dieci anni il ruolo di sindaco e per sette quello di consigliere regionale, come riusciranno a svolgere appieno il loro mandato. Soprattutto i sindaci, e in particolare gli eletti nelle Città metropolitane, come riusciranno ad assicurare anche solo la loro presenza a Roma? Facile, purtroppo, preconizzare cosa succederà. Stiamo imitando l'esperienza fallimentare del Senato francese in cui sono presenti numerosi sindaci. I francesi definiscono il Senato come la casa di riposo per i privilegiati della politica: assenteismo, lassismo e nullafacenza in palazzi di inestimabile bellezza, ricolmi di arte. Bene, colleghi senatori, in Francia si sta parlando di riforma del Senato per cambiare la composizione e la funzione e noi, invece, stiamo copiando il desueto e fallimentare sistema francese. Sulle funzioni del nuovo Senato non c'è da rallegrarsi: non più fiducia, non più economia, ma poteri, o meglio compiti residuali al nuovo Senato delle autonomie, come lo si definisce. Sembra proprio una beffa che un Governo come quello attuale, a forte connotazione centralista, che sta spogliando di poteri e riducendo i trasferimenti di risorse alle autonomie locali, Comuni e Regioni, può tenere in debito conto ciò che proverrà da una siffatta Camera. A voi la risposta. Un'ultima considerazione vorrei fare sulla motivazione, in senso economico e politico, concernente il risparmio della spesa pubblica fortemente sponsorizzata dal presidente Renzi, che ha parlato di un miliardo prima e poi di 500 o 600 milioni. In effetti, il risparmio della spesa che si otterrà sarà di 70 milioni circa, che non compenseranno neanche gli 80 milioni che andranno a essere spesi nella nuova Camera per le nuove funzioni che le verranno attribuite. Mi accingo a concludere il mio intervento accennando, come altri colleghi hanno fatto prima e meglio di me, al combinato disposto tra la riforma del Senato e la legge elettorale. Avremo in Italia, in pratica, una sola Camera e un Presidente eletto, se va bene, da un settimo degli italiani con un potere assoluto, senza controllo e senza contrappesi scomodi. Potere assoluto: vero obiettivo del Premier e della sua maggioranza, o meglio del suo partito. E il Parlamento che fine farà, se già oggi, a Costituzione vigente, il Governo impone i temi da affrontare e i tempi per discutere delle leggi ordinarie e anche costituzionali? Facile la risposta: ci avviamo verso un presidenzialismo assoluto con una sola Camera al suo servizio. Ecco qual è il vero pericolo della paventata deriva democratica; un solo uomo al comando, il pericolo del ripristino in Italia di un sistema dittatoriale di neanche antica memoria, che non risolve i problemi della nostra Nazione. Per queste ragioni assecondiamo il sorgere di comitati referendari per il no. E, terminato questo fittizio iter parlamentare, soprattutto nella sua ultima fase, ci rivolgeremo fiduciosi al popolo italiano, sicuri che la consultazione popolare boccerà questa riforma e con essa - speriamo - anche chi l'ha proposta.
2016-01-20	FI	RomaniPaolo	E come si possono interpretare le parole di Juncker di venerdì scorso? Juncker ha detto: «Ritengo che il Primo Ministro italiano abbia torto a vilipendere la Commissione ad ogni occasione. Non capisco perché lo faccia». Quell'insinuazione, quasi un insulto, per cui l'Unione europea non trova interlocutori a Roma cosa è se non un'ulteriore dimostrazione di quanto poco siano considerati in Europa il nostro Governo e il nostro Primo Ministro? Gli italiani hanno imparato sulla loro pelle a distinguere le promesse e gli annunci dai fatti. È inutile annunciare 500.000 nuovi contratti a tempo indeterminato se ciò non significa che la disoccupazione è calata. È inutile annunciare sgravi fiscali se il livello della fiscalità complessiva rimane immutato o continua a crescere. È inutile che vi riempiate la bocca con la spending review, che non avete nemmeno iniziato, tant'è vero che il debito pubblico continua a salire.
2016-01-20	M5S	MorraNicola	Bene: io ho preso appunti perché filologicamente bisogna sempre scontrarsi con la realtà. Gli appunti, insieme al resoconto stenografico, ci dicono che Matteo Renzi, come al solito, dà le carte facendo il baro perché è lui che dà i numeri, è lui che dice che nel 2014, a febbraio, quando è diventato Presidente del Consiglio - e ancora attendiamo una discussione in Assemblea per quella crisi, maledizione - è lui che ha ricordato che la disoccupazione era oltre il 13 per cento; peccato che sia un dato falso. Ed è sempre lui che ha ricordato che la disoccupazione giovanile, quella a cui tutti quanti dovremmo tenere, era ben superiore al 46 per cento. Peccato che sia un dato falso anche questo.
2016-01-27	LN	ConsiglioNunziante	Signor Presidente, l'ILVA è a dir poco una storia drammatica che impegna le Aule parlamentari dalla scorsa legislatura e che il Governo dei tecnici, a quanto pare, non ha saputo affrontare e risolvere con la dovuta concretezza. La vicenda dell'ILVA ha fatto soprattutto emergere tutta la fragilità del nostro sistema amministrativo di intervento nelle questioni ambientali e di politica industriale. La mancanza di chiarezza sui ruoli e sulle competenze degli organi istituzionali interessati al risanamento ambientale e alla riqualificazione del territorio di Taranto ha alimentato una serie di procedimenti penali e amministrativi, con controbattute che il Governo ha solamente abbozzato e che sono risultate addirittura fino ad oggi inefficaci, creando incertezze che non riguardano solamente l'ILVA di Taranto, ma tutto il sistema industriale italiano. Ciò in quanto hanno soprattutto permesso l'intervento dell'autorità giudiziaria su questioni che rientrano chiaramente nella sfera delle competenze delle autorità garanti della tutela dell'ambiente e delle direttive comunitarie. Noi, come Gruppo della Lega Nord, riteniamo che sia stata messa in gioco l'affidabilità e la credibilità del nostro Paese nei confronti degli investitori esteri. I cittadini di Taranto pagano l'irresponsabilità della classe imprenditoriale e industriale del passato e l'irresponsabilità della classe amministrativa locale che fino ad oggi ha chiuso gli occhi al problema sanitario e ambientale. Signor Presidente, i problemi ambientali e sanitari sono ancora più gravi se si pensa che nella stessa situazione di emergenza ambientale e sanitaria di Taranto ci sono anche altri 57 siti di interesse nazionale (SIN), per la maggior parte situati al Nord del Paese, verso i quali il Governo deve intervenire con risposte concrete, a tutela della salute dei cittadini. II decreto-legge in esame ha lo scopo di assicurare il mantenimento in attività dell'ILVA. Per tutelare il tessuto socioeconomico ed occupazionale del territorio di Taranto, di tutto l'indotto ad esso correlato e garantendo allo stesso tempo la tutela ambientale, il Governo non può ritenere di risolvere i problemi attraverso un'accelerazione della procedura di cessione dell'azienda. Il Governo non è stato in grado di trovare una soluzione definitiva. Eppure, signor Presidente, siamo al nono provvedimento d'urgenza adottato per fronteggiare l'emergenza dell'ILVA di Taranto e sicuramente non sarà l'ultimo, dato che la crisi dell'ILVA, a quanto pare, non è assolutamente in via di risoluzione. I nove provvedimenti hanno solo creato una marea di commissari, subcommissari e figure di secondo livello che nulla hanno risolto. Tutti i decreti-legge sono stati adottati in risposta a situazioni di emergenza, scaturite da provvedimenti giudiziali o da crisi ambientali, senza una visione complessiva delle necessità del comparto industriale e senza una politica strategica di settore. Voglio ricordare che già nel discorso di insediamento del Governo il Presidente del Consiglio dichiarava che «nel piano per il lavoro che presenteremo a marzo ci sarà una sorta di piano industriale per i singoli settori» e parliamo di marzo di due anni fa. Non ci risulta che il Governo abbia fino ad oggi adottato un piano industriale per il rilancio di settori strategici dell'economia italiana come il siderurgico, l'energetico, quello per l'estrazione di idrocarburi e il manifatturiero, di cui potevamo vantarci di essere, fino a poco tempo fa, una delle potenze mondiali. Tale mancanza non ha avuto ripercussioni solo sull'ILVA, ma ha contribuito ad acuire la situazione di crisi economica di questo Paese. Il Parlamento negli ultimi tempi è stato impegnato nella risoluzione di problemi emergenziali connessi a varie attività produttive presenti sul territorio. Lo dico sempre: questo Governo ha fatto solamente dei funerali alle aziende; non ho visto un battesimo, signor Presidente. Nonostante la mancanza di una politica strutturata per settore, le nostre imprese continuano a rappresentare l'eccellenza in tutto il mondo! Fa niente se poi abbiamo delle sorprese quando andiamo a vedere chi sono gli effettivi proprietari e dove pagano le tasse. La situazione è drammatica, ma il Governo se ne è reso conto? Si è reso conto dell'enorme errore compiuto quando si è espropriata l'ILVA con il commissariamento? Avete forzato la mano e poi fatto un errore dietro l'altro, a cascata. Se vogliamo salvaguardare il patrimonio industriale del Paese dobbiamo cambiare logica: abbandonare la strada degli interventi emergenziali e assistenzialistici e puntare ad una seria politica industriale. Non è questo il modo di intervenire, di operare, né tanto meno di programmare il futuro industriale di un territorio che già presenta gravi problemi occupazionali. Ricordo i dati pubblicati qualche giorno fa sulla disoccupazione giovanile sono drammatici, soprattutto in questi territori del Sud. La Lega Nord si è sempre opposta al ricorso eccessivo alla decretazione d'urgenza. Signor Presidente, non lo abbiamo fatto solo con l'ILVA; lo facciamo oramai in modo sistematico per tutti i provvedimenti che arrivano in questa Aula e, anche in questo caso, i vari decreti-legge che si sono succeduti non hanno assolutamente dimostrato di poter individuare soluzioni definitive per lo stabilimento di Taranto. Signor Presidente, noi cercheremo di essere anche estremamente realisti. Abbiamo presentato sei emendamenti e tre ordini del giorno. Questo la dice lunga sull'attenzione che abbiamo riposto verso uno specifico settore toccato dalle misure del decreto-legge. Ci rendiamo conto che la cessazione dell'attività dell'ILVA di Taranto avrebbe un effetto assolutamente negativo per l'occupazione. Essa comporterebbe un gravissimo danno non solo per il tessuto socio-economico del territorio di Taranto, ma anche per gli stabilimenti ad esso collegati. Lo stabilimento di Taranto è l'unico dove si lavora l'acciaio a caldo e che fornisce tutti gli altri stabilimenti ILVA sul territorio nazionale, da Genova a Novi Ligure, a Racconigi, a Marghera e a Patrica. Nel Gruppo ILVA lavorano 16.200 dipendenti, di cui 10.000 sono lavoratori dell'indotto. Intorno all'ILVA gravita un importante indotto strategico, costituito da un gran numero di imprese che operano in diversi settori. Forniture, trasporti e attività connesse sono distribuite su tutto il territorio nazionale e, soprattutto, al Nord. Attualmente essi versano in una difficile situazione finanziaria a causa dei problemi incontrati nella riscossione dei crediti maturati nei confronti della società ILVA. Il prestito ponte in favore dell'amministrazione straordinaria del Gruppo ILVA ha lo scopo di accelerare il processo e il completamento delle procedure di trasferimento della società. Qui veramente dovremmo fare forse un po' di filosofia economica, perché qualcosa non quadra. Esso serve a garantire contemporaneamente la prosecuzione dell'attività industriale e dell'occupazione, cosa che il Governo non è riuscito ancora a fare, nonostante nel precedente provvedimento sia stata definito il termine del 2015 e per quella data già avrebbe dovuto essere costituita una newco. Occorre tenere presente che l'unico modo per far fronte alle esigenze di tutela dell'ambiente e della salute dei cittadini è la continuità dell'attività di impresa. Taranto potrebbe diventare una seconda Bagnoli, in quanto la chiusura dell'impianto comporterebbe non solo la perdita di posti di lavoro, ma anche il blocco dell'attuazione delle prescrizioni AIA. Di fronte a questa crisi non riusciamo ad essere ottimisti e a credere che questo decreto-legge risolverà i problemi dell'ILVA e del settore siderurgico italiano; un settore che ha registrato un forte calo di fronte alla crescita della quantità di acciaio prodotto in altri Paesi, come la Cina e l'India, che stanno dragando il mercato internazionale e minacciando la tenuta del nostro apparato industriale. Questi sono Paesi, signor Presidente, che stanno sulla spalliera come il corvo sul cadavere, cioè stanno cercando di capire in che termini approfittare della defaillance di questa azienda che fino a poco tempo fa era leader mondiale. Noi chiaramente, signor Presidente, non condividiamo le scelte del Governo. Tali scelte impoveriscono i nostri territori, privandoli di ricchezza e occupazione, e finiscono per favorire fenomeni come la delocalizzazione e la deindustrializzazione di questo Paese. È importante mantenere in Italia un industria siderurgica come l'ILVA; riteniamo che la mancanza di lungimiranza politica per il settore industriale produrrà l'ennesimo fallimento del Governo Renzi. La vicenda industriale e ambientale è sicuramente complessa - questo lo sappiamo benissimo, signor Presidente - ma purtroppo dobbiamo constatare che neanche quest'ultimo decreto-legge potrà essere risolutivo. Il piano Renzi prevede che il piano ambientale avrebbe dovuto essere attuato all'80 per cento nel luglio 2015; mai tanta vaghezza nelle date e nella certezza dei lavori da fare. Noi chiediamo anche, signor Presidente, che fine abbiano fatto 1,2 miliardi che sono stati sequestrati ai Riva e riteniamo che qualcuno di questi nove provvedimenti abbia complicato l'eventuale riscossione del denaro e la messa in circuito per le migliorie. Vorrei chiedere infine - sono agenzie di pochi minuti fa - cosa sta succedendo a Genova. Il Gruppo Lega è impegnato nella verifica delle problematiche legate ad un'azienda che potrebbe perdere 1.700 posti di lavoro. Sono in corso degli scioperi e molti uomini delle Forze dell'ordine sono presenti per fronteggiare la situazione, ma ritengo che manifestare per il mantenimento di un posto di lavoro, per sostenere la propria famiglia e per un'azienda che ha dato lavoro per tanti anni sia un qualcosa che dovrebbe avvenire in assoluta tranquillità. Noi pensiamo che questo sia l'ennesimo decreto-legge che interviene per risolvere una situazione, quella che riguarda l'ILVA, che si sta sempre più aggravando. Per questo motivo non lo riteniamo valido e il Gruppo della Lega Nord è assolutamente contrario.
2016-01-27	M5S	MoroneseVilma	Signor Presidente, siamo giunti, per precisione, al decimo provvedimento riguardante l'ILVA; ognuno di decreti ha avuto un nome: salva ILVA, salva Riva, ammazza Taranto, salva ILVA- bis e così via. Quello di cui stiamo discutendo oggi, che il Governo ha avuto la sfacciataggine di presentare, lo ribattezzerei la bomba! Infatti, il decreto-legge in esame, come tutti gli altri, non ha risolto nulla, ma ha accentuato e peggiorato tutto quello che si poteva peggiorare: dove si potevano fare ulteriori danni li fa, proprio come una bomba che esplode. A nulla servirà il tentativo di accollare il disastro a qualcun'altro, come sta tentando di fare Renzi con i suoi Ministri: la bomba, caricata di tutti i problemi ambientali e sociali, esploderà proprio nelle sue mani. Per Taranto e la Puglia la situazione è infatti drammatica: a Taranto l'ILVA ha compromesso per sempre l'ambiente e la salute dei cittadini; a Taranto, come anche nella terra dei fuochi, si muore più che altrove. Non lo dice il Movimento 5 Stelle, ma lo ha certificato l'Istituto superiore di sanità, che, nell'ultimo aggiornamento dello Studio epidemiologico nazionale dei territori e degli insediamenti esposti a rischio da inquinamento (SENTIERI), riporta eccessi di mortalità per tutte le cause e di ospedalizzazioni nel primo anno di vita. La Puglia ha subito la distruzione di migliaia di alberi di ulivo nel territorio salentino con la scusa della xylella, che ha danneggiato gravemente l'economia locale, l'ambiente e le produzioni di olio. Lo sterminio di alberi secolari si è fermato solo con l'intervento della magistratura e anche a questo proposito riteniamo che le colpe siano del Governo e del ministro Martina, per il quale abbiamo presentato una mozione di sfiducia e siamo in attesa che venga calendarizzata. Non contento di tutto ciò - e come se non bastasse - a Natale scorso il Governo, con un decreto del Ministero dello sviluppo economico, ha autorizzato le trivellazioni petrolifere al largo delle isole Tremiti, senza tenere in considerazione l'impatto devastante che si avrà sull'ecosistema marino. Sul fronte occupazionale, i lavoratori dell'ILVA sono disperati ed esasperati perché sono danneggiati due volte: da impianti non a norma e privi degli standard di sicurezza minimi, dalle polveri dei parchi minerari, dalle scorie di fonderia, dagli incidenti sul lavoro, che sono ormai diventati quotidiani e a volte anche mortali. Sono danneggiati ancora una volta perché subiscono in quanto cittadini abitanti di quei luoghi. Tuttavia, oltre al danno c'è la beffa, perché in cambio di tutto questo, di sacrifici fatti da una vita perché si doveva salvare l'azienda, l'ILVA annuncia anche per il secondo anno 3.500 contratti di solidarietà, che saranno applicati per tutto il 2016. Stiamo parlando di 3.500 lavoratori, 3.500 famiglie! Per chi non lo sapesse, in poche parole il contratto di solidarietà è l'anticamera della cassa integrazione e della mobilità e consiste in una decurtazione dello stipendio: meno soldi al mese per ogni famiglia. Per gli stabilimenti di Genova, invece, ai lavoratori avete preparato un altro bel regalo, prevedendo, con il comma 6- novies dell'articolo 1 , il ricorso all'istituto del lavoro socialmente utile. I lavoratori, tuttavia, lo hanno capito subito e per questo sono in rivolta e in questi giorni hanno occupato lo stabilimento di Genova. Per il Movimento 5 Stelle l'ILVA andava riconvertita subito e non è detto che doveva per forza continuare a produrre acciaio, visto che non ci sono le condizioni e che è comunque di fatto fuori mercato. Vanno fatte le bonifiche, che durerebbero anni ed anni, e potrebbero impiegare come forza lavoro anche più persone di quelle impiegate dall'ILVA oggi. Il territorio va restituito alla città e alla sua vocazione naturale: Taranto non è solo ILVA. Comunque andrà, l'ILVA è senza futuro, esattamente come l'Italia nelle mani di questo Governo, che non ha pensato alla sua riconversione, non ha pensato alla salute dei cittadini e all'ambiente e non ha pensato ai lavoratori, ai quali avrebbe dovuto fare da scudo, invece ha fatto da scudo soltanto alla finanza e agli amici suoi. Il Governo Renzi vuol fare con l'ILVA quello che Berlusconi ha fatto con l'Alitalia, ovvero la good e la bad company. Infatti, il Presidente del Consiglio ha dichiarato a «Il Sole 24 Ore»: «Adesso è aperto il bando, vediamo se - come io credo - ci sarà una cordata vincente. Sono ottimista». In sostanza, il suo piano consiste semplicemente nella speranza che la ruota della fortuna giri dalla sua parte, affidandosi al caso; oppure, come Berlusconi per Alitalia, punta su una cordata di capitani coraggiosi. Tutti, però, sappiamo come è finita: l'Alitalia è stata svenduta e fatta a pezzi, i capitani coraggiosi hanno fallito e il risultato è stato che la good company è stata venduta agli arabi di Etihad e la bad company (quindi le perdite) ce la siamo accollata noi cittadini. Ritorniamo al decreto bomba: innanzitutto, anche questo provvedimento ci è arrivato blindato, come se aveste apposto già la questione di fiducia. È evidente l'ordine inviato dal Governo di procedere spediti senza modifiche; infatti, nelle Commissioni riunite 10ᵃ e 13ᵃ siamo intervenuti nel merito sempre e solo noi del Movimento 5 Stelle. Questo decreto-legge è incostituzionale. Oltre all'abuso ormai quotidiano che il Governo fa dei decreti-legge, vorrei porre la vostra attenzione su un punto, ovvero sul parere favorevole adottato dalla Commissione affari costituzionali alla Camera: infatti, nero su bianco, è stato scritto dal relatore di maggioranza che si ritiene opportuno valutare la legittimità costituzionale del decreto-legge. Il riconoscimento di un esonero di responsabilità civile in capo ai commissari, infatti, risulta in evidente contraddizione con l'articolo 24 della Costituzione, che garantisce il diritto di difesa in ogni stato e grado del procedimento. Nel precedente decreto ILVA, il Governo ha previsto che in capo al commissario straordinario e ai soggetti da questo delegati si costituisse una vera e propria immunità, con esclusione della responsabilità penale ed amministrativa; oggi aggiunge anche l'esclusione della responsabilità civile, violando palesemente ancora una volta la Costituzione. Avete poi deciso di vendere l'ILVA con una trattativa privata e non vi ha sfiorato l'idea di procedere nel rispetto dei principi di trasparenza ed evidenza pubblica. No, niente di tutto ciò, e ancor prima che si concludesse l'esame in Commissione alla Camera il Governo già procedeva con decreto a firma della ministra Guidi con la pubblicazione della manifestazione d'interesse per la vendita del complesso ILVA, dando il via di fatto alla trattativa privata. In tre passaggi possiamo sintetizzare i tre grandi danni arrecati da questo decreto-legge. In primo luogo, al comma 3 dell'articolo 1, date 300 milioni di euro all'ILVA per indilazionabili esigenze finanziarie del gruppo. Come mai per voi non sono improrogabili esigenze anche la salute dei cittadini e il risanamento ambientale? In secondo luogo, al comma 6- bis dell'articolo 1 autorizzate i commissari a contrarre finanziamenti statali fino a 800 milioni di euro per la realizzazione del piano ambientale; quindi, per i problemi finanziari dell'ILVA date 300 milioni subito, cash, uno sull'altro, mentre per l'attuazione del risanamento ambientale si vedrà. In terzo luogo, del risanamento ambientale anche stavolta, purtroppo, non se ne farà nulla, come non è stato fatto nulla sino ad oggi. Avevate previsto nei precedenti decreti che bisognava adempiere nel 2014, poi con un altro decreto, quello del prestito ponte di 400 milioni, avete spostato le prescrizioni a luglio 2015, poi a dicembre 2016 e adesso spostate tutto al 30 giugno 2017! Vedete? A voi del risanamento ambientale e della salute dei cittadini non interessa davvero nulla. Questo decreto, che rimanda tutto al 2017, ne è la prova; avete sempre fatto così. Con la scusa del risanamento ambientale mai fatto, avete preso soldi a noi per darli ai Riva. Proprio su questi 3 punti, martedì scorso, 19 gennaio, in Commissione ho ribadito che stavate continuando ad utilizzare soldi pubblici per salvare l'azienda privata ILVA, e che si trattava di aiuti di Stato e che l'Europa ce ne avrebbe chiesto conto. Il giorno dopo, il 20 gennaio, giunge la notizia che l'Europa ha avviato un'indagine, e valuterà se le misure italiane di sostegno rispettino le norme europee sugli aiuti di Stato. L'annuncio dell'ultima indagine sugli aiuti di Stato all'ILVA, che complessivamente, sommati ai precedenti decreti, si aggirano attorno ai due miliardi di euro, è solo il preannuncio dell'ennesima batosta. Dobbiamo dunque prepararci a ricevere un'altra salatissima sanzione europea per colpa del Governo Renzi. Sappiamo bene quindi come andrà a finire: la Commissione europea dopo l'indagine aprirà sicuramente una procedura di infrazione in danno, l'Italia verrà multata, i cittadini italiani pagheranno ed il Governo avrà fatto gli affari suoi e dei suoi amici Riva. Intanto i cittadini non sanno più cosa fare e sono disperati. Signor Presidente, sto per concludere. Circa due settimane fa, un gruppo di genitori tarantini si sono autotassati ed hanno acquistato nella città una serie di spazi pubblicitari dove hanno esposto una foto; in essa si vede l'ILVA di notte con i suoi fumi che salgono in cielo e coprono la città e sopra c'è una scritta semplice ma sconcertante: «I bambini di Taranto vogliono vivere». Presidente, l'iniziativa di questi genitori nasce perché una bambina di otto anni ha chiesto alla madre se fosse vero che i bambini di Taranto si ammalassero più degli altri bambini del resto d'Italia. Dunque, la bambina aveva sentito la notizia rilasciata dall'Istituto superiore di sanità rimbalzata su tutti i giornali. L'hanno sentita tutti, tranne che il Governo. Ma i cittadini pretendono risposte, e in questo decreto-legge non ce ne sono; neanche stavolta, nonostante sia il decimo provvedimento in materia. In Puglia la disoccupazione è in gravissimo aumento: in Provincia di Taranto, ad esempio, il tasso di disoccupazione giovanile è cresciuto di quasi 14 punti in un anno, passando dal 40,5 al 54,2. Quindi non è vero che l'ILVA fa occupazione; anzi, sarà sempre peggio: con i soldi pubblici questo decreto-legge divide l'azienda per darla a pezzettini ai gruppi industriali amici del Governo, con i soldi e i posti di lavoro che si perderanno saranno migliaia. I tweet del Presidente del Consiglio «Per Taranto e per l'ILVA riparte la speranza», «La volta buona» e «Progetto Taranto» non servono contro l'inquinamento e i tumori, ma neanche più come propaganda. Questo Governo non è credibile e non ha la fiducia degli Italiani. Per questo e per tutti i motivi sin qui detti, per i lavoratori dell'ILVA, per i cittadini, i genitori ed i bambini di Taranto, annuncio dunque che il Movimento 5 Stelle voterà assolutamente no a questo decreto truffa.
2016-01-27	PD	ZandaLuigi	Il dibattito di oggi è emblematico della difficile condizione del sistema politico italiano. È corretto che il Parlamento, la maggioranza e il Governo rendano conto delle proprie posizioni e del proprio lavoro; è corretto che ai parlamentari del Partito Democratico venga richiesta un'azione politica trasparente e che i loro comportamenti siano continuamente analizzati, verificati, quasi vivisezionati dalle opposizioni, dai media e dagli osservatori nazionali e internazionali. Il Partito Democratico ha accettato le sfide dei nostri tempi: aggredisce la crisi, combatte la disoccupazione, affronta i grandi nodi della pubblica amministrazione, della scuola, della cultura, degli appalti, dell'anticorruzione, della giustizia civile e penale, dell'innovazione tecnologica. In una parola, il Partito Democratico si sottopone quotidianamente all'esame dell'opinione pubblica, ne accetta le critiche, lavora per stare all'altezza dei problemi e nel frattempo cosa fa l'opposizione oltre a presentare mozioni? Cosa fa? Fa molto riflettere quanto poco le opposizioni accettino di mettersi in discussione. Subiscono scissioni piccole, grandi e grandissime; da un partito ne nascono quattro; perdono senatori a decine
2016-02-03	PD	SpilabotteMaria	Sono stata attenta e ho ascoltato tanti interventi a favore e contro il cosiddetto disegno di legge Cirinnà. Mi dispiace aver ascoltato qualche minuto fa l'intervento del senatore Marinello, che come argomento a discredito della relatrice ha voluto utilizzare il suo impegno a tutela dei diritti dei cuccioli dei cani e dei gatti. Egli mi ha, però, fornito un assist su un piatto d'argento. A questo proposito ricordo quali sono state le argomentazioni utilizzate da chi sostiene il no e si è opposto all'equiparazione dell'unione civile al matrimonio, per far capire quale sia il livello della discussione svolta da questo punto di vista. Qualche nostro eminente collega ha detto che, mentre il matrimonio è nullo se non è consumato, non si riesce a capire bene chi vada a stabilire che tipo di rapporto c'è tra coloro che stipulano le unioni civili. Qualcun altro ha avuto il coraggio di affermare che la presenza non solo della madre, ma anche del padre permette che la nostra specie abbia una possibilità di sviluppo maggiore e con un cervello più grande di quello degli altri animali della nostra statura. Questi sono stati gli argomenti utilizzati a favore della tesi che non si può equiparare l'unione civile al matrimonio. Poi ho sentito quelli che io definisco, in questa e in altre sedi, i benaltristi, cioè tutti quelli che ci ricordano che in questo Paese c'è ben altro da fare: ci sono le questioni del lavoro, dell'emigrazione, dell'economia. Sono tutti temi dei quali questo Governo si sta occupando pienamente. Vi ricordo che abbiamo ereditato un Paese con un tasso di disoccupazione altissimo, con un PIL a -2,3 per cento e ora possiamo guardare a numeri positivi, cioè al +0,8 per cento. Ci stiamo, quindi, occupando a 360 gradi della ripresa e del rilancio del nostro Paese, mentre quelle stesse persone che io chiamo benaltristi, che hanno avuto la responsabilità di Governo negli ultimi venti anni, si sono effettivamente occupati a fare ben altro e ci hanno lasciato tutto questo in eredità. Non credo, inoltre, che i diritti civili siano qualcosa di cui occuparsi in secondo luogo, perché ritengo siano assolutamente centrali nella vita dei cittadini. Dicevo che è una giornata storica. Bene hanno fatto il senatore Zanda e il presidente Renzi a dire che indietro non si torna. Io ringrazio la senatrice Cirinnà e i colleghi che, in Commissione giustizia, hanno dato l'anima per portare questo testo così come è in Aula. Si tratta - secondo me - non di un testo che è un compromesso al ribasso, ma di una delle mediazioni più alte che si potesse fare, perché ci consente perlomeno il riconoscimento e l'estensione di diritti sociali. Per quanto riguarda la tematica della stepchild adoption, non credo assolutamente che il tema vada stralciato, ma che sia la proposta più corretta possibile per garantire il diritto dei bambini a vivere in un contesto familiare amorevole, ad essere amati da genitori, di qualunque sesso essi siano. In nessun caso nel testo si parla di riconoscimento del diritto dei genitori ad avere figli, ma del diritto dei bambini a essere amati e ad avere riconosciuto il loro diritto a essere amati nelle loro famiglie. PRESIDENTE. Senatrice, la invito a concludere. SPILABOTTE (PD). È stato anche utilizzato come argomento di errata comunicazione il fatto che la stepchild adoption apra all'utilizzo della pratica dell'utero in affitto. Non è scritto da nessuna parte. C'è la legge n. 40 del 2004, che è pessima, che è stata smontata dalle sentenze dei giudici e a cui mi auguro questo Parlamento rimetta mano, per dare una legge decente al nostro Paese. Il testo in discussione non ne parla e non ho sentito nessuno di quelli che hanno svolto accorati interventi contro questo tema affermare, invece, che si tratta di una pratica adottata dall'84 per cento delle coppie eterosessuali, che ritengono più moralmente accettabile comprarsi un bambino all'estero, piuttosto che adottarne uno, visto che hanno la possibilità di farlo nel nostro Paese. Non li ho mai sentiti muovere un dito o fare un accurato intervento, come invece li ho sentiti fare, nel momento in cui detta pratica viene seguita solo dal 2 per cento delle coppie gay.
2016-02-04	LN	TosatoPaolo	Signor Presidente, non mi ritengo soddisfatto della risposta del Governo: troppe promesse, troppi impegni ma pochi risultati. Nell'attuale fase della vita del nostro Paese stiamo perdendo di giorno in giorno ogni nostra certezza. Non c'è più certezza di avere un lavoro continuativo che consenta di mantenere dignitosamente la propria famiglia. La ripresa dell'economia è una fantasia del presidente Renzi e la disoccupazione non accenna a diminuire in modo significativo. Non c'è più la certezza di raggiungere una pensione dignitosa a causa della sciagurata legge Fornero che il Governo si ostina a non voler modificare. Ecco, a tutte queste incertezze si aggiunge ora il timore di veder sparire, dalla sera alla mattina, i risparmi di una vita. La gestione della crisi delle quattro banche è stata vergognosa e domani la stessa sorte, con le norme che avete avallato, potrebbe coinvolgere altre centinaia di migliaia di famiglie italiane. Le scelte del Governo hanno gravemente compromesso il rapporto fiduciario tra banche e risparmiatori. No, Ministro non siamo soddisfatti. Il Paese descritto dal Governo Renzi non è il Paese reale. La vita quotidiana degli italiani è caratterizzata da preoccupazioni e incertezze cui voi, purtroppo, non sapete dare risposta.
2016-02-09	M5S	AirolaAlberto	Chi qui dentro ha fatto parte di Governi che hanno tagliato, dal 2008 ad oggi, il 60 per cento delle risorse per il sociale avrà a cuore la famiglia? Dobbiamo credere a chi difende la famiglia ma ci ha consegnato un Paese con 20 milioni di persone a rischio povertà, una disoccupazione giovanile di oltre il 40 per cento e un Sud Italia dove lavora una donna su cinque?
2016-02-17	LN	CentinaioGianMarco	E questo per il semplice motivo, signor Presidente, che noi vogliamo iniziare a parlare di cose serie, vogliamo iniziare a parlare di quelli che sono i problemi veri che affliggono gli italiani, i giovani italiani, le giovani coppie italiane, gente che non arriva a fine mese, 10 milioni di italiani sotto la soglia di povertà, il 42 per cento di disoccupazione giovanile, che non state risolvendo. E quei disoccupati non sono solo eterosessuali, sono disoccupati omosessuali ed eterosessuali, che forse preferiscono arrivare a fine mese e farsi una famiglia, anziché star qua ad ascoltare le vostre stupidate!
2016-02-17	M5S	CatalfoNunzia	Stavo dicendo che chiede all'Europa flessibilità sulla base di mancate riforme e di usare i vincoli di bilancio a suo uso e consumo, di svendere le ultime aziende strategiche nazionali e mettere i risparmiatori italiani davanti all'incubo del bail in. A questo proposito è bene ricordare le recentissime stime ISTAT sul PIL 2015, come al solito molto lontane dalla propaganda governativa. Ci siamo sentiti ripetere per mesi e mesi che il PIL sarebbe cresciuto di oltre l'1 per cento nel 2015; nei documenti ufficiali il Governo scriveva +0,9 per cento, salvo poi correggersi a voce dichiarando che la crescita si sarebbe fermata a +0,8 per cento. Niente di tutto ciò: l'ISTAT stima una crescita allo 0,6 per cento, inoltre il quadro internazionale in rapido peggioramento fa pensare che il dato finale sarà ancora più deludente. Un risultato così misero, nonostante nel 2015 siano venuti in soccorso del suo Governo almeno tre eventi congiunturali positivi: il rapido calo del prezzo del petrolio, maggiore del previsto; la svalutazione dell'euro sul dollaro e sulle altre valute internazionali; il contenimento dei tassi d'interesse sul debito pubblico. La verità è che, senza questi eventi positivi, la nostra economia sarebbe ancora in recessione. Altro che jobs act, decontribuzione ed elemosina di Stato; altro che trucchetti per manipolare le statistiche sull'economia; altro che 756.000 contratti di lavoro a tempo indeterminato, che null'altro sono che trasformazioni e nulla hanno influito sul calo della disoccupazione in Italia
2016-02-23	LN	ConsiglioNunziante	Come sempre succede, il decreto-legge in esame è di fatto un provvedimento omnibus, niente affatto rispettando il carattere di omogeneità previsto dalla legge 23 agosto 1988, n. 400, che stabilisce che i decreti-legge devono contenere misure di immediata applicazione e che il loro contenuto deve essere specifico, omogeneo e corrispondente al titolo. Il decreto-legge in esame si compone di 13 articoli che alla Camera dei deputati sono stati blindati, poco discussi e messi in condizione di non nuocere al sistema, limitandosi a portare avanti quello che la politica probabilmente non è stata in grado di affrontare seriamente. Si è quindi cercato di inserire misure che tenessero conto del funzionamento e dell'organizzazione delle pubbliche amministrazioni con riferimento alle infrastrutture, ai trasporti, alle questioni alimentari e forestali e, addirittura, alla materia sanitaria. Praticamente, qualcosa di omogeneo! Probabilmente in questo decreto-legge il Governo ha cercato di rendere omogenea solamente la necessità di assicurare l'efficienza e l'efficacia dell'azione delle diverse amministrazioni interessate. È stato anche interessante cercare di capire in che termini è avvenuta l'introduzione di alcuni elementi che non avrebbero assolutamente nulla a che fare con le proroghe. Praticamente, all'interno di questo decreto-legge sono stati addirittura inseriti alcuni elementi nuovi come il rimborso elettorale con lo stanziamento di risorse per quelle Province che, tra le altre cose, sono state abolite. Anche in questo caso si tratta di una aberrazione per la spesa pubblica. Poi c'è la questione del direttore generale per il grande progetto di Pompei, che magari potenzialmente vedrà anche crollare qualche muro ma che è stato inserito in questo decreto-legge. Sono state inserite addirittura norme senza copertura, e questo la dice lunga sull'incapacità di governare, ma d'altronde avete posto la questione di fiducia e dunque è andato tutto in cavalleria. Spero anche, signor Presidente, che non vengano prorogate le norme contenute in quelle 24 slide che il Presidente del Consiglio ci ha propinato riguardo ai festeggiamenti per i due anni del suo Governo. Qualcuno, nell'intervento precedente al mio, ha ritenuto che quel Governo sia stato e sia tuttora abusivo. Praticamente è stata prodotta una slide ogni mese. Speriamo che i risultati di questi due anni non vengano prorogati anche per i prossimi ventiquattro mesi, salvo andare alle elezioni, come noi speriamo, un po' prima. Il Presidente del Consiglio ha affermato che la disoccupazione è calata all'11,4 per cento: una balla colossale che, tra le altre cose, ci è costata circa 11 miliardi per creare poco più di 100.000 posti di lavoro, per i quali, tra l'altro, non si ha alcuna prova che la decontribuzione affidata al jobs act abbia inciso favorevolmente. Dovrà passare probabilmente ancora qualche anno per vedere quanto effettivamente abbia inciso quella legge. A gennaio la cassa integrazione è tornata a salire e spero che anche questa non venga prorogata e che il Governo metta in campo azioni serie e concrete in un piano industriale credibile. Infatti, se si ragionasse in termini positivi per un piano industriale e per un piano dell'energia credo che non vi sarebbe bisogno di prorogare la cassa integrazione ma forse è più facile prorogare quest'ultima che mettere mano alle questioni economiche. Si è parlato anche della disoccupazione dei giovani, scesa al 37,9 per cento, un dato che non tiene conto dei giovani che non studiano e non cercano più lavoro, quindi anche questo, signori, è un dato alquanto falso. Altra questione è la balla che riguarda il PIL, passato da meno 1,9 per cento a più 0,8. Gli ultimi dati dell'OSCE sono drammatici e l'intervento di Draghi è stimato nello 0,3 per cento di PIL. Il petrolio ai minimi ha fatto la sua parte e la restante parte l'ha fatta l'euro debole per gran parte dell'anno, incentivando le esportazioni. Condizioni queste, signor Presidente, la cui assenza avrebbe condotto ad un tracollo economico senza pari, altro che ripresa! L'Italia sembra andare verso l'inevitabile mancato rispetto della riduzione del debito a partire dal 2017. Altro tema delicato è quello dell'immigrazione. Anche in questo caso, signor Presidente, si continua a prorogare, anzi, a procrastinare più che a prorogare questo incredibile problema. L'Italia chiede all'Europa l'emissione di eurobond per fare fronte agli oneri finanziari: spese enormi che non siamo in grado di affrontare. La crescita del 2015 è stata molto inferiore rispetto alle previsioni. Solo lo 0,6 per cento. Dovremmo avere uno spread probabilmente a 500 o 600. Ricordo quando Berlusconi è stato costretto a dimettersi e le notizie di questi giorni sulle intercettazioni la dicono lunga e raccontano molto bene come sono andate le cose. Il Documento di economia e finanza che il Governo presenterà in aprile terrà conto ufficialmente di un peggioramento anche rispetto alle previsioni per l'anno in corso e quindi aprirà la strada ad una manovra correttiva di 3-5 miliardi. Il 2017 è tutto da vedere. Ne vedremo delle belle, ma c'è già da coprire un conto da 17 miliardi in aumento di IVA e accise previsto dalle clausole di salvaguardia. O pensate di prorogare anche questi? Ma anche mettendo da parte i conti pubblici, l'Italia di Renzi non sembra avere cambiato verso rispetto ai partner europei, compresi quelli storicamente più vicini. L'anno scorso l'Italia è cresciuta dello 0,6 per cento, contro il 3,2 per cento della Spagna e l'1 per cento della Francia. Il bel Paese non ha cambiato verso nemmeno sul debito, quasi il 133 per cento del PIL, contro una media europea dell'87,2 per cento. C'è qualche segno positivo sulla disoccupazione, ma il tasso di occupazione resta molto basso, così come la produttività del lavoro, che ci vede in fondo alla classifica dell'Unione europea. Si tratta di statistiche da Paese povero, signora Presidente, e sono tre o quattro anni che continuiamo a prorogare anche queste. Spero di non dover più assistere ad un'eventuale proroga dello scempio economico delle consulenze della ministra Madia, nei prossimi due anni; le consulenze esterne si sono moltiplicate, alla faccia della spending review. Siamo passati da una spesa di 737 milioni ad 1 miliardo e 197 milioni: 453 milioni di euro sottratti a questioni ben più importanti. Possibile, signora Presidente, che tra i nostri tre milioni di dipendenti statali e pubblici non vi sia qualcuno esperto, in grado di supportare tecnicamente la Ministra, che più volte ha dato la sensazione di non conoscere bene neppure lei le proprie leggi? Qualcuno ha paventato che forse un consulente in questo caso, anche pagato bene, sarebbe importante. Mi chiedo come sia possibile vantarsi e sbandierare in tutta Europa successi su riforme che sono state solo parzialmente realizzate e i cui risultati si vedranno nell'arco dei prossimi tre o quattro anni (se si vedranno). Mi chiedo soprattutto come sia mai possibile collegare la riforma costituzionale, cioè lo scempio della Costituzione che avete fatto (tra l'altro ancora non definitivamente approvata ed oggetto delle forche caudine del referendum di ottobre), con una ventilata ripresa. Parlate di un'Italia rimessa in moto, quando tutti gli indici economici sono assolutamente negativi. Vorrei cospargere, signora Presidente, il mio intervento di sale grosso, ma non vorrei che ciò fosse inteso come qualcosa di troppo dolce per questa maggioranza. In questo provvedimento, trattandosi di un decreto-legge omnibus, inserite anche la proroga dei mille sogni, la cui realizzazione, due anni or sono, il neo Presidente del Consiglio ha garantito agli italiani. Adesso nel libro dei sogni si inaugurerà anche la Salerno-Reggio Calabria, modello Cetto La Qualunque (quando inaugurò il ponte sullo Stretto alla fine del film). Tutti possono fare così il Presidente del Consiglio, signora Presidente. E ci provo anch'io; tra l'altro, Consiglio lo sono, mi manca solamente il Presidente.
2016-02-25	LN	CentinaioGianMarco	Quali poteri e quali ragioni impongono al nostro Paese di legiferare su un tema che la stragrande maggioranza degli italiani non condivide e non ritiene urgente? Abbiamo perso tre settimane a parlare di questo argomento quando in Italia ci sono 10 milioni di italiani sotto la soglia di povertà e il 42 per cento di disoccupazione giovanile, disoccupati giovani omosessuali ed eterosessuali, persone che hanno come priorità trovare un posto di lavoro per avere un futuro. Noi siamo qua, Presidente, a perdere tempo.
2016-03-09	M5S	AirolaAlberto	Signor Presidente, colleghi, pongo una questione importante. Da alcune settimane è in corso in molti atenei italiani una campagna di mobilitazione del Coordinamento nazionale ricercatori e ricercatrici non strutturati per il riconoscimento della ricerca come lavoro. L'iniziativa, denominata «Sciopero alla rovescia», nasce in seguito alla bocciatura da parte della Commissione bilancio della Camera dell'emendamento per l'estensione dell'indennità di disoccupazione (DIS-COLL) ai ricercatori e alle ricercatrici precarie. Peccato, perché questa era una promessa che il Governo aveva fatto e su cui aveva espresso anche parere favorevole, ma poi se l'è rimangiata. Con questa decisione, infatti, il Governo, contrariamente a quanto sancito dalla Carta europea dei ricercatori, si è rifiutato di estendere il diritto a ricevere l'indennità di disoccupazione prevista per gli altri lavoratori parasubordinati. Stiamo parlando di un diritto acquisito che dovrebbero avere. Per rispondere a questa ennesima delegittimazione del lavoro accademico, negli ultimi giorni, dal 2 febbraio, è stato lanciato uno "sciopero alla rovescia", ovvero uno sciopero bianco, durante il quale i ricercatori e le ricercatrici non strutturati indossano la maglietta rossa, con la scritta "ricercaprecaria", nello svolgimento di tutte le loro attività, mentre i colleghi strutturati e gli studenti sostengono l'iniziativa con un'analoga maglietta di colore arancione. L'obiettivo è l'indennità di disoccupazione per chi versa i contributi e vorrebbe avere i diritti che sono stati concessi agli altri lavoratori. Stiamo parlando di circa 60.000 precari, tra assegnisti, borsisti e dottorandi, a fronte di 50.000 strutturati - quindi più della metà degli impiegati all'università - che tengono lezione, organizzano convegni, fanno ricerca, mandano avanti i laboratori e propongono progetti internazionali con successo. Cosa chiedono? Chiedono una cosa semplice. Le ricercatrici e i ricercatori non strutturati - ma anche i docenti strutturati e figure di spicco, tra cui ricordo Giorgio Parisi, fisico di fama internazionale, che ha lanciato l'appello per salvare la ricerca in Italia - chiedono un aumento delle risorse pubbliche destinate all'università - una cosa molto semplice - attualmente pari appena allo 0,5 per cento del PIL nazionale, ovvero meno della metà della media dei Paesi europei: complimenti! Sono fondamentali lo sblocco del turnover e un piano di reclutamento straordinario. Dal 2008 sono stati 10.000 i pensionamenti di docenti strutturati e c'è stato il blocco del turnover e nei prossimi cinque anni ne spariranno altri 20.000. È evidente che è in atto un sistema per chiudere gli atenei e distruggere l'università pubblica. È, quindi, necessario rispondere con determinazione alla volontà di una parte politica di smantellare il carattere pubblico dell'università: o stabilizziamo questi lavoratori e investiamo nella ricerca, oppure è questione di mesi e l'università pubblica e la ricerca moriranno. Ma forse è questo il progetto di Renzi.
2016-03-22	M5S	PugliaSergio	Signora Presidente, sono qui per denunciare ancora una volta quanto avviene in questo Paese, dinanzi al Governo che non fa assolutamente niente. Vita da precari: questo è quello che il Governo Renzi e la maggioranza PD, la sinistra italiana, stanno assicurando ai lavoratori. Mi riferisco in particolare al settore del lavoro stagionale, i cui lavoratori, per decisione politica di questo Governo, sono ormai destinati a vivere precariamente. Si tratta di persone che operano in un settore particolare e magari vivono in aree in cui vige la stagionalità, dove le attività sono aperte sei od otto mesi e poi, il resto del tempo, è buio totale. Per loro il Governo cosa ha fatto? Ha dimezzato loro l'indennità di disoccupazione. Quindi, come fanno queste persone a vivere oggi? Il Governo aveva detto, tramite qualche suo rappresentante, che avrebbe risolto il problema - abbiamo letto anche dichiarazioni rilasciate alla stampa - ma ovviamente, come sempre, sono soltanto balle. Bisogna smetterla di dire sempre menzogne alle persone, perché esse davvero vivono quotidianamente problemi seri, soprattutto quando per anni hanno organizzato la loro vita in un certo modo, anche professionale, e fatto studi mirati per poi lavorare nel settore stagionale. Il Governo cosa fa? Butta queste persone dalla finestra. Signora Presidente, desidero poi sollecitare un'interrogazione che riguarda i co.co.co della scuola, e in particolare quelle persone che dà più di quindici anni lavorano presso istituti scolastici. Prima erano LSU, e il Governo si è inventato il termine co.co.co. PRESIDENTE. Pregherei i colleghi di consentire al sottosegretario Pizzetti di ascoltare il sollecito di una interrogazione. PUGLIA (M5S). Grazie, Presidente. Sottosegretario, vorrei sollecitare l'interrogazione, della quale ora non ricordo il numero, che riguarda in particolare i co.co.co della scuola. Erano ex LSU, persone che hanno sempre lavorato precariamente per lo Stato, e da questo trasformati in co.co.co e, quindi, in ulteriore precariato. Ebbene, visto che si tratta di persone che lavorano da più di quindici anni - qualcuno anche da vent'anni - a questo punto perché non le stabilizzate?
2016-03-31	M5S	CottiRoberto	Signor Presidente, intervengo in dissenso sul solo documento n. 7, che riguarda la relazione sulla gestione dei rifiuti radioattivi in Italia. Approvo l'impegno e anche le osservazioni dei miei colleghi del Movimento 5 Stelle, che hanno svolto un ottimo lavoro in Commissione, e anche i rilievi giustamente critici della Commissione tutta. Ritengo, però, che le richieste che si fanno in questo documento siano troppo deboli, limitandosi ad espressioni di preoccupazioni o di auspici. Cito brevemente due punti in particolare che mi hanno lasciato perplesso. Uno è l'ampia disquisizione che la Commissione ha fatto sul criterio per cui l'ISPRA, nel giugno 2014, basandosi sui dati dell'Istituto di geofisica e vulcanologia, ha praticamente indicato l'opportunità di escludere, con il solo criterio della sismicità elevata, quasi tutta l'Italia dall'individuazione del sito per lo stoccaggio delle scorie nucleari. È stato osservato che si sarebbe dovuta dare più importanza al criterio geologico e idrogeologico, ma non lo ritengo sufficiente: ci sono anche criteri che forse esulano dalle competenze dell'ISPRA o dell'Istituto di geofisica e vulcanologia, ad esempio di tipo sociopolitico o socioeconomico. Pensiamo, alla luce dei recenti attentati in Belgio, all'ipotesi di un trasporto via mare di scorie nucleari: credo che vi sarebbero grossi problemi, anche dal punto di vista di possibili rischi terroristici. Per non parlare dell'ipotesi assurda di situare uno stoccaggio di rifiuti nucleari in Regioni in cui si svolgono esercitazioni militari, dove ogni tanto qualche missile sfugge al controllo (mi riferisco alla mia Regione, la Sardegna). Altre considerazioni sono state ignorate dalla Commissione, come quelle socioeconomiche, concernenti l'incompatibilità di determinate attività economiche - penso a quelle turistiche - con la presenza di un sito di rifiuti radioattivi. Ma la cosa che più mi ha fatto propendere per il voto contrario è stata la mancata richiesta di una correzione del decreto legislativo n. 31 del 2010, che prevede, sì, come privilegiata una procedura condivisa di individuazione del sito, ma non esclude, come invece avrebbe dovuto fare, l'ipotesi di ricorrere ad una procedura impositiva in caso di fallimento di un'intesa. In un territorio in cui si deve praticamente mettere un vincolo eterno (perché stoccare scorie nucleari significa avere in quel territorio un vincolo eterno) non si può assolutamente ipotizzare una procedura impositiva, a costo di pagare tutti noi, tutto il resto d'Italia. In quel territorio in cui viene individuato il sito per lo stoccaggio delle scorie nucleari, dal momento in cui iniziano i lavori devono sparire completamente la disoccupazione, i problemi ambientali, le opere non terminate e tutto il resto d'Italia dovrebbe contribuire a pagare per questo, puntando esclusivamente su procedure condivise, come si fa in altri Paesi, forse più civili del nostro. Questo è il motivo principale per cui mi oppongo: perché la Commissione non ha avuto il coraggio di chiedere una correzione del decreto, escludendo completamente l'ipotesi di imporre un deposito nucleare, come si è tentato di fare, in passato, a Scanzano Jonico. Quindi il mio voto sulla proposta di risoluzione sarà contrario.
2016-03-31	LN	DivinaSergio	Signor Ministro, una recentissima analisi del Centro studi ImpresaLavoro, effettuato sulla base di dati INPS, ha evidenziato che il 61 per cento del totale dei contratti di lavoro a tempo indeterminato attivati nel 2015 è assistito dall'esonero contributivo. Ciò vuole dire che l'aumento occupazionale registrato nell'ultimo anno era conseguenza di misure temporanee e transitorie e che si corre il rischio di una disoccupazione di massa al termine di questi incentivi, nel 2018, considerato anche che il contratto a tutele crescenti ha superato le garanzie dell'articolo 18 della legge n. 300 del 1970, il cosiddetto statuto dei lavoratori. I dati dell'Eurostat sul costo del lavoro ci ricordano che le imprese italiane hanno mediamente un costo del lavoro di 28,30 euro, cioè 4,30 euro in più della media europea. Quindi riteniamo che, per creare nuova occupazione, si debba agire sulla flessibilità in entrata, ancor prima che su quella in uscita, attraverso interventi di natura strutturale di riduzione del costo del lavoro. Pertanto chiediamo al signor Ministro se intende adottare interventi volti ad uniformare e standardizzare alla media europea il costo del lavoro italiano, al fine non soltanto di accrescere l'occupabilità, ma anche di garantire maggiore competitività al sistema delle imprese italiane.
2016-03-31	M5S	PugliaSergio	Signora Presidente, ringrazio il Ministro, cui ricordo che i lavoratori stagionali stanno ancora soffrendo, quindi ci aspettiamo che anche per il 2016 venga prorogato il regime per farli star tranquilli, abrogando questa nuova indennità di disoccupazione (NASPI). Per quanto riguarda la materia pensionistica, vogliamo capire se il Governo intende proporre opportune iniziative di carattere legislativo al fine di modificare la normativa che attualmente vede il pagamento per la ricongiunzione dei contributi, che è irrazionale. Da un lato, infatti, voi chiedete alle persone di cambiare lavoro, sostenendo che ormai non si deve più aspirare al posto fisso, per cui una volta hanno contratti di collaborazione coordinata e continuativa, un'altra volta da lavoratori dipendenti, un'altra da lavoratori autonomi e poi alla fine quando vanno in pensione devono anche pagarsi la ricongiunzione. Signor Ministro, non mi parli di totalizzazione perché sto parlando di ricongiunzione, quindi di un unico ente previdenziale che deve erogare loro la pensione, ma non per questo essi devono pagare. Abbiamo già proposto un ordine del giorno in tal senso, che peraltro è stato accolto, quindi ci aspettiamo una pronta efficacia. Vorrei invece capire cosa intende fare il Governo al fine di dare una interpretazione precisa alle sentenze del TAR del Lazio, che fortunatamente ha dichiarato l'illegittimità del computo delle pensioni d'invalidità all'interno dell'ISEE. E poi, non toccate le pensioni di reversibilità! Non venite a dirmi qualcosa del tipo: quando mai? C'era assolutamente l'inserimento di tale misura, quindi la trasformazione da prestazione previdenziale a prestazione assistenziale, il che significa prendere in base al reddito. Ci sono 6 milioni di pensionati che hanno un reddito inferiore a 750 euro; di questi, 400.000 vivono anche da soli, quindi ciò sta a significare che con 750 euro al mese vivono al di sotto della soglia di povertà. Concludo dicendo che noi stiamo chiedendo a gran voce la possibilità di abrogare la legge Fornero, di modificarla e di fare in modo che chi ha quarant'anni di contribuzione vada in pensione, in modo tale da far lavorare i giovani.
2016-04-05	LN	ArrigoniPaolo	Signor Presidente, onorevoli colleghi, Vice Ministro, prosegue ancora per decreto-legge la serie di pessime iniziative governative in tema di sistema bancario. Dopo la riforma delle BCC siamo all'epilogo. Dopo il decreto-legge banche popolari, il salva banche, il bail in, che hanno provocato danni a migliaia e migliaia di risparmiatori e aziende, soprattutto medio-piccole, si rischia di incidere negativamente - in particolare con il bail in - anche sulle raccolte per gli stessi istituti di credito. Lo strumento legislativo previsto in Costituzione per le situazioni di straordinaria necessità e urgenza viene impropriamente utilizzato in una riforma dell'intero sistema del credito cooperativo, che rappresenta una quota consistente del sistema creditizio italiano; un sistema complesso e articolato, avente più di centotrenta anni di storia, formato da 364 banche radicate capillarmente nel territorio, con oltre 1,2 milioni di soci, 37.000 dipendenti e oltre 6 milioni di utenti; un grande patrimonio che promuove la solidarietà, sociale e intergenerazionale, attraverso istituti di credito ispirati ai principi dell'assistenza mutualistica. Come si può parlare di urgenza di una riforma per una realtà così diffusa? Certo, ci sono criticità che presentano rischi di insolvenza, ma riguardano meno di 20 BCC sul totale, che si potevano trattare a parte. Anziché procedere con un normale iter legislativo che risalta il ruolo al Parlamento, il Governo non solo ha scelto uno strumento sbagliato, che comprime tempi e dialoghi e imbavaglia il Senato nell'ennesima fiducia. Nello scrivere il provvedimento ha anche dimostrato la sua inadeguatezza. È pieno di innesti e rimandi a norme esistenti, con contraddizioni, opacità, indeterminazioni che creano confusione e dubbi interpretativi per chi queste leggi le deve applicare. Non solo: anche qui si ritrova il marchio di fabbrica renziano, che è la cura non dell'interesse collettivo, ma di una ristretta cerchia di parenti, amici e sodali, che condizionano e stravolgono le leggi a proprio beneficio. Dopo Banca Etruria e Tempa Rossa, anche in questo decreto-legge non è mancato l'intervento di un membro del Governo, riconducibile al giglio magico, che ha forzato la mano con l'introduzione della famosa clausola del way out. II Governo Renzi, in fase di conversione del decreto-legge alla Camera, si è inventato una scappatoia per gli amici che non gradivano l'obbligo di aderire al gruppo bancario unico; una norma che, in spregio all'articolo 3 della Costituzione, è stata tagliata su misura per le banche toscane amiche, come la BCC di Cambiano, guidata da papà Lotti, oppure ChiantiBanca, la ex banca di Denis Verdini, oggi soccorritore della maggioranza. Quella che si è palesata è un'imbarazzante difesa del territorio toscano, con cifre studiate a tavolino! Parlo di imbarazzo, perché tale si è manifestato tra gli esponenti di maggioranza e Governo, che in Commissione non avevano un argomento plausibile nella difesa della clausola scappatoia. Scusate ma, se il Governo ha posto l'asticella a un miliardo per il gruppo bancario cooperativo, come può la soglia patrimoniale di 200 milioni, la cosiddetta scappatoia, considerarsi di tutta sicurezza per una banca che opera nella forma di SpA? Sottolineiamo come questo provvedimento conferma l'incapacità della maggioranza e della sinistra di valorizzare modelli socioeconomici che ci sono propri e naturali e, dunque, la volontà di inseguire quelli che non ci appartengono. L'Italia è un insieme di territori, culture, lingue e comunità diverse. E in questa varietà e specificità del nostro Paese, è vero che a volte trovano spazio eccessi e limiti del localismo, ma sono radicate anche le nostre immense risorse. Con questa riforma siamo lontani dal superare questi limiti. Il nuovo gruppo bancario cooperativo non si avvicinerà minimamente, in dimensione, a gruppi omologhi presenti in Francia, Germania o anche nella piccola Olanda. Improbabile dunque che si ottenga il risultato di creare una holding italiana del credito cooperativo che possa confrontarsi ad armi pari con analoghe presenti sul mercato internazionale. In compenso, si rischia concretamente di perdere definitivamente un patrimonio fatto di aziende di credito cooperativo fortemente radicate nel territorio, in simbiosi stretta con le diverse realtà economiche e produttive del Paese. Peccato che il decreto-legge riconosce queste specificità alle sole Province autonome di Bolzano e Trento, ma le ignora nel resto del Paese, quando sono invece di tutta evidenza. Le banche di credito cooperativo hanno sempre adattato, nella stragrande maggioranza dei casi con pieno successo, il loro modello di finanziamento alle diverse realtà in cui operavano: un sistema peculiare che ha dimostrato una straordinaria capacità di resistere e ammortizzare gli effetti di crisi finanziarie devastanti come quella vissuta nel 2008, con code anche negli anni seguenti, e in molti casi le banche di credito cooperativo - lo ricordo e sottolineo - sono rimasti gli unici istituti ad erogare il credito a famiglie e imprese. Con la precipitosa riforma che votiamo oggi rischiamo seriamente di perdere un patrimonio di valore inestimabile per l'incapacità dimostrata da questo Governo di riconoscerlo, valorizzarlo ed apprezzarlo. Noi riteniamo che il decreto-legge, per fare spazio alle ragioni del libero mercato, reca con sé degli aspetti pericolosi, per cui il carattere di mutualità, la cooperazione e altri valori rischiano di essere distrutti. Sia chiara una cosa: se pensate di rilanciare l'economia del Paese, in seria difficoltà, continuando a propinare modelli che privilegino le grandi realtà, tra grosse banche, grosse società stile FIAT, grandi Comuni, frutto di fusioni imposte dall'alto, siete fuori strada. Fermatevi prima di andare a sbattere e di far sbattere il Paese. Non dimenticate - lo ribadisco - che questo Paese ha una storia di successo che si è retta soprattutto grazie ad un sistema economico, produttivo e sociale basato sulla piccola e media impresa, sugli instancabili artigiani, sui commercianti, e grazie ad un sistema di credito capillare che ha funzionato come supporto e rete di sicurezza. I tempi cambiano, ma di loro c'è sempre bisogno. Ad ogni modo, la partita vera di questa riforma, che determinerà la reale portata e gli effetti della stessa, si giocherà con il lavoro che sarà fatto nei prossimi due anni. Se i patti e il contratto di coesione non saranno scritti direttamente dalle banche di credito cooperativo, ma esclusivamente da Bankitalia o dal gruppo bancario cooperativo, ci saranno gravi ripercussioni sul territorio. Faccio solo un esempio. Se emergerà la volontà di fare una centrale unica di acquisto avremo la conferma che i nostri dubbi sono fondati in ordine alla sottointesa volontà di distruggere le economie locali. Mi avvio alle conclusioni ricordando a Renzi e ai membri del Governo, a proposito di banche, che ci sono ancora decine di migliaia di persone che attendono da tempo risposte. Sono quei risparmiatori che prima sono stati ingannati da Banca Etruria, Banca delle Marche, Carichieti e Cariferrara a sottoscrivere obbligazioni subordinate spazzatura, e che poi dallo scorso novembre sono stati truffati dal Governo con il decreto salva banche, che ha fatto perdere loro i risparmi di una vita. Un provvedimento pessimo, poi confluito nella legge di stabilità 2016, che solo a seguito di proteste che hanno visto in prima fila la Lega Nord a fianco dei risparmiatori ha istituito un fondo di ristoro di 100 milioni, ancorché decisamente insufficiente, ma che al contempo ha introdotto l'arbitrato e relativi criteri, cioè elementi discrezionali pericolosi che scontenteranno tutti e daranno certamente luogo a contenziosi. Avevate promesso ai risparmiatori una corsia accelerata per chiudere la partita dei ristori entro la fine di gennaio; promessa disattesa. Poi avete ipotizzato un aumento del fondo a 280-300 milioni, per restituire integralmente il furto esercitato con destrezza; solo chiacchiere. Intanto, il 30 marzo, termine fissato per legge per l'emanazione sia del decreto ministeriale che doveva stabilire i criteri per l'arbitrato, sia del decreto del Presidente del Consiglio dei ministri per la scelta degli arbitri, è stato abbondantemente superato. È assurdo: bastonate gli italiani se violano le leggi, se ritardano di pagare una delle sterminate tasse e poi voi fate peggio. Vergogna! Anche in questa occasione state dimostrando di essere un Esecutivo fallimentare e inaffidabile, che dunque deve andare assolutamente a casa, perché non solo non sa risolvere i problemi degli italiani, ma addirittura in molti casi li aggrava. Sto parlando della subalternità del nostro Paese all'Europa, alla Turchia, all'India, all'Egitto; delle tasse che non calano e degli studi di settore vessatori. Sto parlando del lavoro e della disoccupazione, che dopo la deroga della decontribuzione sulle assunzioni sta ancora aumentando. Sto parlando del debito pubblico accresciuto per manovre finanziarie dal sapore elettorale, dell'insicurezza dei territori e della gestione scellerata dell'immigrazione clandestina; una bomba che quest'anno deflagrerà. No, signor Presidente, non ci siamo assolutamente; il bene comune avrebbe voluto tutt'altra cosa che non questo decreto-legge.
2016-04-12	PD	PuppatoLaura	Da allora si è vista crescere, anno dopo anno, la platea dei soggetti ai quali poter offrire questa opportunità e si è vista implementare la numerosità degli interventi fiscalmente deducibili, ai quali quindi l'ecobonus può essere utilmente applicato. Questo testimonia una cosa indiscutibile, a cui tutti oggi hanno fatto riferimento nell'esplicitare la loro relazione: si tratta di uno strumento valido che procura occupazione; incrementa le imprese attive e la loro qualità tecnologica; rende possibile una riconversione industriale; implementa la stessa ricerca sulle rinnovabili e sulle diverse forme di efficientamento possibili, migliorando quindi la nostra competitività di Paese, riducendo di molto i costi delle famiglie e delle aziende e rendendo contestualmente meno grave il deficit determinato dalla bilancia dei pagamenti; causa la necessità energetica da fonti fossili del Paese Italia. Se sono veri - e non ne possiamo dubitare - i dati sull'occupazione, va detto che quei 130.000 occupati annuali in più, registrati nel corso di questi anni grazie esclusivamente all'esistenza dell'ecobonus, valgono in termini anche di costo - per mancata Cassa integrazione e mancato valore economico per la disoccupazione - la bellezza di 2,4 miliardi l'anno, che si sommano a tutti i costi - per la verità lo abbiamo già sentito - che sono sulla bilancia dei pagamenti del nostro Paese in positivo, nonostante il valore economico in campo sia gravoso per la deduzione fiscale prevista. Ricordo, inoltre, l'impegno internazionale che ci siamo assunti con la COP 21 di Parigi, che vorremmo diventasse la certificazione della nostra serietà, come Governo italiano e come Parlamento, essendo questo lo strumento principe per raggiungere quell'obiettivo. Sappiamo che si può raggiungere e superare l'80 per cento delle emissioni degli edifici in atmosfera agendo sulle leve del miglioramento tecnologico grazie all'applicazione di coibentanti nei solai e sulle pareti, con la sostituzione di serramenti o degli elettrodomestici (con il semplice cambio di lampadine o con un banale intervento su caldaie e pompe di calore). Le potenzialità, dunque, sono enormi e probabilmente - come è già accaduto per le rinnovabili - sono ulteriormente suscettibili di positive sorprese future, frutto di ricerche e capacità di innovazione di un mercato sempre più green e interessato. L'ambiente ha un costo e si va fuori mercato: tempo fa dicevano gli scettici. Oggi questo non lo esprime quasi più nessuno, anche perché sappiamo che le cause ambientali determinano 84.000 morti in Italia, 400.000 in Europa. E, quindi, il valore assoluto che hanno la sobrietà e la qualità dell'abitare, del muovere e del produrre è diventato la via regina da utilizzare. Stabilizzare, dunque, l'ecobonus fino al 2020 è quanto chiediamo oggi. Bisogna comprendere che l'azione attivata dal 2006 e poi dal 2016 - ricomprendendo anche la sicurezza antisismica - va stabilizzata. Occorre ridurre, laddove è possibile, i dieci anni previsti per l'ammortamento fiscale nella spesa dell'efficientamento; semplificare e ridurre la numerosità delle forme di finanziamento e incentivazione oggi previste sul medesimo intervento, recuperando, laddove è necessario, i fondi su incentivi e sussidi all'uso delle fonti fossili, promuovendo un piano di adattamento ai cambiamenti climatici che renda i territori più a rischio maggiormente resilienti. Margini enormi di miglioramento sono dati dall'intelligenza applicata al new deal che possiamo promuovere e delineare. L'intelligenza e la creatività applicata all'efficienza è il nostro nuovo paradigma, come la sfida che dobbiamo cogliere grazie alla volontà univoca del Senato di stabilizzare l'ecobonus.
2016-04-19	LN	CentinaioGianMarco	Ahimè, il dottor Renzi è purtroppo un po' disinformato: anche quando parliamo di lavoro sappiamo benissimo che nulla o molto poco è stato fatto per far crescere il tasso di occupazione nel nostro Paese. Il tasso delle persone al lavoro dell'Italia è tra gli ultimi di quelli dei Paesi avanzati, con solo il 58,8 per cento contro una media dei Paesi avanzati del 66,5 per cento. Siamo in fondo alla classifica, siamo sempre più in fondo, nonostante le finte "riformette" che purtroppo sono state approvate, che piacciono al dottor Renzi e a qualche suo amico e servono a riempire qualche pagina di giornale e a mandare i parlamentari del Partito Democratico in quei talk show tanto osteggiati dal nostro presidente Renzi. Ricordiamo al presidente Renzi che anche il tasso di disoccupazione giovanile è ancora sopra il 40 per cento. Ricordo al Presidente del Consiglio quando il Partito Democratico, durante il Governo Berlusconi, uscì con una serie di manifesti in tutta Italia con su scritto: «Disoccupazione giovanile al 29 per cento: Berlusconi dimettiti». E qui cosa dobbiamo dire? «Disoccupazione giovanile al 40 per cento: Renzi sparati»? No! Gli diciamo: vattene a casa che forse è meglio, per tutti quei giovani che sono qui ad aspettare la sua transumanza. Il dottor Renzi ci ha raccontato - e lo abbiamo ascoltato con attenzione, contrariamente a lui, che con i suoi visini, quando gli stavamo parlando, sembrava pensare a tutt'altro - un mondo fantastico, un'Italia che vede lui: un'Italia che riparte, un'Italia che esce dal tunnel, un'Italia in cui gli italiani beneficiano di tutte queste bellissime riforme, riformette e riformone che questo Presidente del Consiglio ed il suo Esecutivo hanno fatto per loro. E allora mi chiedo: forse sono io, che parlo con quelle quattro persone sui social network di cui dice il signor Renzi? Al signor Renzi ricordiamo che lui è abituato a parlare solo con i tweet, in centoquaranta caratteri e che al centoquarantunesimo carattere fa fatica ad esprimere un pensiero compiuto. Però questo ce lo ricordiamo tra di noi, perché a lui non interessa ascoltarci, visto che se n'è andato a giocare con la playstation con i suoi amici. Ricordiamo al dottor Renzi e ai suoi amici cosa ne pensano gli insegnanti di questo mondo fantastico di cui lui parla, di quel concorso farlocco che sta ammazzando la scuola e gli insegnanti precari.
2016-04-27	PD	CantiniLaura	Le misure contenute nella legge di stabilità 2016 - mi riferisco alla clausola investimenti, alle maggiori risorse ANAS e Ferrovie, all'addio al Patto nei Comuni - hanno il compito di far ripartire su tutto il territorio nazionale i cantieri di quelle opere pubbliche attese e rinviate per anni: ferrovie, scuole, strade, musei, biblioteche, superando così il gap infrastrutturale che ci separa dagli altri Paesi europei e nello stesso tempo dando impulso alla ripresa economica a partire dal settore edile, che ha visto perdere negli anni centinaia di migliaia di posti di lavoro. I dati positivi di produzione industriale registrati nei primi mesi del 2016 lasciano prefigurare una nuova accelerazione del prodotto interno lordo nei prossimi trimestri. In linea con tali andamenti, il DEF prevede per il 2016 un incremento del PIL pari all'1,2 per cento. Nello scenario programmatico, l'accelerazione della crescita proseguirebbe anche nel biennio successivo, grazie ad una politica di bilancio orientata al sostegno dell'attività economica e dell'occupazione, con interventi finalizzati ad un miglioramento della competitività del Paese e, come si è detto, ad un'accelerazione degli investimenti. Entrando nello specifico - per sommi capi, non avendo tempo per approfondire - il DEF, in riferimento alle infrastrutture e ai trasporti, sottolinea innanzitutto come fino ad oggi questi settori abbiano sofferto di un eccesso di regolazione, peraltro frammentata e disorganica, e di un'assenza di pianificazione e programmazione. Per lo sviluppo del sistema nazionale dei trasporti sarà fondamentale perciò dare attuazione sia alle misure previste nel Piano nazionale degli aeroporti, predisposto pochi mesi fa, sia agli investimenti per la rete ferroviaria che costituisce una priorità - e voglio io sottolineare: una priorità - del Governo in materia di trasporti. Nell'ultimo biennio sono stati stanziati 17 miliardi di euro di risorse aggiuntive, 9 dei quali già destinati all'aggiornamento, per il 2015, del contratto di programma con Rete ferroviaria italiana (RFI). Soldi finalizzati a migliorare la sicurezza e le tecnologie per la circolazione dei treni, potenziare il trasporto passeggeri nelle aree metropolitane, regionali e lungo i corridoi europei e per il miglioramento del trasporto merci. Gli altri 8 miliardi saranno oggetto dell'aggiornamento del contratto per il 2016. Con riferimento alla rete stradale, il piano pluriennale di ANAS 2015-2019, rivolto prevalentemente al rafforzamento degli asset infrastrutturali strategici del Paese, al miglioramento degli accessi in città e al potenziamento dei collegamenti intermodali, prevede investimenti su più di 3.600 chilometri di strade per un importo complessivo di 15 miliardi di euro, di cui 6,3 miliardi per il completamento di itinerari, 7,3 miliardi destinati alla manutenzione straordinaria e 1,4 miliardi per le nuove opere, principalmente in corrispondenza dei nodi urbani. Il rafforzamento infrastrutturale dei nodi urbani principali del Paese rappresenta una scelta strategica del DEF. Infatti, se prendiamo a riferimento le principali 8 città metropolitane vediamo che lì si trovano i poli industriali e manifatturieri più importanti e significativi, dove è concentrato il 31,9 per cento del valore aggiunto del settore industriale e il 30 per cento di quello manifatturiero. Dotare questi nodi di infrastrutture materiali e immateriali adeguate significa perciò non solo garantire una migliore accessibilità a milioni di persone, ma anche e non di meno, portare un contributo al rafforzamento dei nostri distretti manifatturieri e perciò alla diminuzione della disoccupazione.
2016-04-27	PD	DirindinNerina	Quanto al terzo punto, spiace vedere la mancanza, per ancora un altro anno o per più anni, di una ripresa degli investimenti in edilizia e in tecnologie sanitarie, che non soltanto consentirebbe di superare forme di obsolescenza e di vetustà ormai difficilmente sopportabili, ma potrebbe anche contribuire al superamento di parte della disoccupazione del settore e nei settori che possono offrire ad esso il servizio, nonché ad accelerare quel processo di crescita debole che abbiamo osservato anche nei dati del DEF.
2016-04-27	PD	FornaroFederico	C'è innanzitutto - dobbiamo avere questa consapevolezza - una straordinaria emergenza lavoro nel nostro Paese. Nel 2008, nel primo anno di crisi, eravamo al 6,7 per cento di tasso di disoccupazione, mentre oggi siamo all'11,9 per cento e nel 2019, secondo il DEF, arriveremo al 9,9 per cento, un terzo in più rispetto all'inizio della crisi. Con il jobs act abbiamo messo risorse straordinarie e irripetibili sul tema del lavoro. I risultati del 2015 sono positivi, ma certamente non altrettanto straordinari come l'impegno economico: 0,8 per cento in meno di disoccupazione. E i risultati negativi del primo trimestre 2016 dimostrano che il ruolo trainante della decontribuzione era centrale e che non è stata assolutamente fondamentale l'abolizione dell'articolo 18 per i contratti a tempo indeterminato a tutela crescente nella seppur lieve crescita dell'occupazione. Sullo stesso tema, non è pervenuta ancora l'Agenzia nazionale per le politiche attive del lavoro. Abbiamo poi la questione dei voucher, che rischia, se non si apportano correttivi, di diventare una vera e propria vergogna nazionale. C'è il tema della povertà, con oltre 4 milioni di italiani che sono sotto la soglia di povertà assoluta. C'è la riforma del lavoro, con la quale si era arrivati correttamente ad abolire lo strumento della cassa integrazione in deroga, che era stato sicuramente usato non al meglio nel passato. Oggi, però, in assenza di una complessiva revisione degli strumenti degli ammortizzatori sociali, ci troviamo in una situazione per cui, nel solo Piemonte, circa 100.000 ex lavoratori nel 2016 non avranno più alcuna copertura. C'è infine il tema della flessibilità in uscita sulle pensioni. Tutto questo richiama la fragilità della ripresa, e non solo per una crescita del PIL da "zero virgola". Appare necessario in una dimensione europea - sempre più necessario - un piano straordinario per gli investimenti; senza investimenti sani non si crea occupazione. Il Governo ha scelto gli stimoli alla domanda interna come risposta alle difficoltà sul commercio internazionale anche delle nostre esportazioni. I dati confermano una positività dell'intervento degli 80 euro, mentre difficilmente ciò avverrà, nel quadro del sostegno ai consumi interni, per l'abolizione della TASI e dell'IMU sulla prima casa in modo indiscriminato. Assistiamo, infatti, a un impoverimento dei dipendenti pubblici, al sesto anno senza contratti. Meglio sarebbe stato investire una quota di quella riduzione, un miliardo o un miliardo e mezzo, su rinnovi del pubblico impiego e anche su nuove assunzioni qualificate. Il debito pubblico, nell'obiettivo del 2016, cala dello 0,3. È a rischio - lo sappiamo tutti - se solo il PIL avesse una piccola deviazione negativa sulle previsioni. Continua, quindi, a essere un macigno sul sentiero della ripresa e della crescita. Qui c'è un tema che vorrei sottolineare, la lotta all'evasione. Nel 2015 sono stati raggiunti buoni risultati, ma fatico a condividere alcuni toni trionfalistici che ho letto. Occorre lavorare con più forza sul piano della prevenzione - si notano, ad esempio, i risultati positivi dello split payment - e non sul fronte della repressione. Da questo punto di vista, c'è ancora povertà di idee. La collega Guerra, nel corso dell'esame della legge di stabilità 2016, insieme a molti di noi, sul fronte della lotta all'evasione IVA - e ricordo che vale 40 miliardi - ha proposto la trasmissione in forma telematica all'Agenzia delle entrate dei dati di interesse fiscale contenuti nelle fatture. In Portogallo, dove è stata inserita questa norma, in tre anni il gettito IVA è cresciuto del 14 per cento. Il Governo aveva espresso apprezzamento e ci auguriamo che si possa trovare un segno concreto di ciò introducendo questa norma nella legge di stabilità, visto che non ve ne è traccia nel DEF. PRESIDENTE. Senatore Fornaro, la invito a concludere. FORNARO (PD). Quanto alle clausole di salvaguardia, siamo d'accordo sulla sterilizzazione, ma vi sono dubbi sulla genericità della copertura. Fin da oggi deve essere chiaro che riteniamo inaccettabile un'ulteriore manovra punitiva nei confronti degli enti locali (in particolare delle Regioni), che finirebbe per deprimere ancora di più la spesa sanitaria, mettendo a rischio il sistema universale. Concludo soffermandomi su un tema di fondo. Si esce dal tunnel della crisi non con strappi che lacerano la coesione sociale, ma con un patto tra produttori per aumentare la produttività che veda protagonisti i tre attori - Governo, imprese e lavoratori - e con una lotta senza quartiere a evasione, elusione e corruzione endemica. Possiamo farcela, ma dobbiamo avere maggiore umiltà di ascoltare, valutare e confrontarci e, se del caso, correggere, mai dimenticandoci che il riformismo è anzitutto pragmatismo e non un'ideologia.
2016-04-27	PD	LucheriniCarlo	Signor Presidente, membri del Governo, colleghi, stamattina su «la Repubblica» ho letto un interessante articolo in cui Vincenzo Visco ci dava il quadro della pesantezza della crisi che abbiamo vissuto nel mondo, in Europa e nel nostro Paese. L'articolo snocciola alcuni dati che vi riferisco perché, secondo me, sono molto significativi. L'Italia nel 2000 aveva un PIL pro capite di 17 punti superiore alla media europea. Nel 2015 è stato inferiore di quattro punti rispetto alla media europea. Ciò significa che abbiamo perso 21 punti di PIL pro capite rispetto alla media europea. Dopo Grecia e Cipro siamo il Paese più colpito dalla crisi negli anni fatidici della recessione del 2007 e del 2008, con una riduzione del prodotto interno lordo di 10 punti. È un dato ben peggiore di quello della crisi del 1929 per quanto riguarda il nostro Paese, con un calo dei consumi dell'otto per cento, un calo degli investimenti e della produzione manifatturiera del 30 per cento, e una disoccupazione con picchi del 12-13 per cento. Solo negli ultimi anni non abbiamo avuto ulteriori decrementi del prodotto interno lordo: 2,8 per cento nel 2012, 1,7 nel 2013, 0,3 nel 2014. Questa è la situazione che il Governo ha iniziato ad affrontare dopo le elezioni del 2013 e dopo la cura da cavallo che l'economia italiana, la società italiana tutta ha dovuto subire di fatto con il commissariamento europeo e con il Governo dei tecnici di Monti. Tutto questo non è avvenuto senza responsabilità politica. Vorrei ricordare all'ultimo collega intervenuto, che accusava il Governo di non fare nulla, di sbagliare la ricetta, che la crisi di quegli anni ha nomi e cognomi. Fu un Governo di centrodestra, presieduto dal presidente Berlusconi, a portare il Paese in quella condizione. In questi anni abbiamo cercato di scalare una montagna per ripartire da quella situazione in una fase in cui non siamo all'interno di una congiuntura economicamente positiva a livello internazionale ed europeo; anzi, la situazione in Europa ci vede contrapposti alle ricette di austerità (contro la flessibilità) che vengono portate avanti dai Paesi del Nord Europa, soprattutto dalla Germania. Stamattina leggevo gli articoli sulla visita del Presidente della Banca centrale tedesca, che ancora oggi continua a portare avanti l'idea di politiche di austerità come unica possibilità per risanare il bilancio e far ripartire l'economia. Ecco, da questa situazione siamo ripartiti, con questo livello di contrasto e di difficoltà, e però oggi possiamo dire che il Paese è uscito dal tunnel perché in questo Documento leggiamo che nel 2015 abbiamo avuto un risultato dello 0,8 per cento di crescita del prodotto interno lordo. Per la prima volta abbiamo un dato consolidato che inverte la tendenza: abbiamo un segno positivo e, rispetto anche alle previsioni della Nota di aggiornamento al DEF dell'anno scorso, lo sforamento è solo dello 0,1 per cento. Quindi, i dati che il Governo inserisce nel DEF non sono contestabili, messi da chi vuole dipingere un Paese che non c'è; dati troppo ottimistici, come sono stato definiti in molti interventi, ma sono dati reali, perché quando lo scostamento in segno positivo è solo dello 0,1 per cento significa che il Governo inserisce nel Documento di economia e finanza dati assolutamente reali. Non c'è stata soltanto una ripresa del prodotto interno lordo, ma anche dell'occupazione. La disoccupazione si è ridotta di 0,8 punti percentuali, attestandosi oggi all'11,9 per cento. Certo, non è ancora sufficiente, dobbiamo andare avanti, ma anche in questo caso, per la prima volta, c'è un segno positivo dovuto alle politiche del Governo, alle riforme fatte sul fronte del lavoro. Solo così si ridà lavoro ai disoccupati, perché non si dà lavoro denunciando che la disoccupazione è il cancro del Paese, soprattutto al Sud, ma investendo e creando posti di lavoro. C'è stata una ripresa degli investimenti, una ripresa consistente dei consumi. Oggi siamo un Paese che cresce e per questo possiamo avere un ruolo più importante di quello che per tanti anni abbiamo avuto in Europa. Concludo dicendo che questo lo possiamo fare grazie alle riforme che abbiamo varato. Possiamo anche dividerci sulle riforme, ci siamo divisi ed abbiamo discusso; però non possiamo negare e nessuno di noi può contestare il fatto che oggi siamo passati da una fase in cui discutevamo delle riforme ad una fase in cui le riforme le approviamo e le facciamo. Per questo oggi abbiamo una considerazione diversa in Europa e per questo oggi il nostro Presidente del Consiglio - e vorrei che fossero dalla sua parte tutti coloro che in questi anni si sono dichiarati contro l'austerità e a favore della flessibilità - rivendica per l'Europa una politica diversa, non più di austerità e con margini maggiori di flessibilità, che sono anche all'interno di questo Documento di economia e finanzia. Credo che siamo sulla strada giusta e che il Paese stia capendo che, per la prima volta, ce la possiamo fare.
2016-04-27	PD	SantiniGiorgio	Signora Presidente, onorevoli colleghi, rappresentanti del Governo, il Documento di economia e finanza 2016, in linea con le previsioni di legge, illustra l'andamento macroeconomico del Paese, traccia, in una prospettiva di medio-lungo termine, gli impegni sul piano del consolidamento delle finanze pubbliche e definisce gli indirizzi, sul versante delle politiche pubbliche, per il rispetto del Patto di stabilità e crescita europeo. Enuncia poi le modalità e la tempistica attraverso le quali l'Italia intende conseguire il consolidamento strutturale dei conti pubblici e perseguire gli obiettivi in materia di crescita, occupazione, innovazione, istruzione, integrazione sociale, energia e sostenibilità ambientale definiti nell'ambito dell'Unione europea. (Brusìo). PRESIDENTE. Prego i colleghi di ridurre il brusìo, perché il rumore prodotto è incompatibile con il livello della voce del senatore Santini. Prego, continui pure senatore, vediamo se ora è più facile. SANTINI, relatore. In particolare, la prima sezione del Documento espone lo schema del Programma di stabilità, che contiene tutti gli elementi e le informazioni richiesti dai regolamenti dell'Unione europea e in particolare dal nuovo codice di condotta sull'attuazione del Patto di stabilità e crescita, con specifico riferimento agli obiettivi di politica economica da conseguire per accelerare la riduzione del debito pubblico. Nella seconda sezione sono indicate le regole generali sull'evoluzione della spesa delle amministrazioni pubbliche, in linea con l'esigenza, evidenziata in sede europea, di individuare forme efficaci di controllo dell'andamento della spesa pubblica. La terza sezione reca, infine, lo schema del Programma nazionale di riforma (PNR) che, in coerenza con il Programma di stabilità, definisce gli interventi da adottare per il raggiungimento degli obiettivi nazionali di crescita, produttività, occupazione e sostenibilità delineati dalla nuova Strategia Europa 2020. In allegato al Documento sono riportate una serie d'informazioni supplementari contenute in apposite appendici. Nel complesso il DEF 2016 evidenzia una situazione macroeconomica e di finanza pubblica tendenzialmente positiva sia con riguardo alle prospettive di crescita del nostro sistema economico che con riguardo all'andamento delle finanze pubbliche, pur non nascondendo le difficoltà emergenti dal contesto internazionale. Dopo aver registrato, nel 2015, una crescita dello 0,8 per cento, il DEF stima per il 2016 una crescita programmata del PIL del 1,2 per cento, che si incrementa negli anni successivi, per effetto delle politiche del Governo, dell'1,4 per cento nel 2017, dell'1,5 nel 2018, e del 1,4 per cento nel 2019. Tale andamento influirà positivamente anche sul mercato del lavoro e il tasso di disoccupazione è previsto scendere fino al 10,6 per cento. Gli occupati e il monte ore lavorate aumenterebbero in tutto il periodo di riferimento e la maggiore produttività, accompagnata da una moderata crescita salariale, si rifletterebbe in una dinamica ancora contenuta del costo unitario del lavoro. Per quanto riguarda i contributi alla crescita del PIL, il Governo, per l'anno in corso e per quelli successivi, prevede una buona ripresa della domanda interna che, stante l'andamento di scorte ed export, da sola dovrebbe garantire il trend di crescita alla nostra economia ad un livello medio dell'1,4 per cento (ovviamente considerando la costanza delle esportazioni). Il dato che emerge è complessivamente positivo, soprattutto se paragonato con la situazione emergenziale degli scorsi anni per quanto riguarda gli andamenti della finanza pubblica, e mostra per il periodo di riferimento un andamento decrescente del deficit e della spesa per interessi ed un'incoraggiante crescita dell'avanzo primario, a dimostrazione che le misure di stabilizzazione dei conti pubblici iniziano a produrre i risultati attesi. Nel nuovo scenario programmatico il Governo prevede che l'indebitamento netto delle amministrazioni pubbliche si riduca dal 2,3 per cento del 2016 all'1,8 per cento del PIL nel 2017 e allo 0,9 per cento nel 2018, portando quindi il saldo in lieve surplus nel 2019 (0,1 per cento del PIL). Fra i dati maggiormente significativi si segnala l'andamento dell'indebitamento strutturale, che, sebbene in peggioramento nel 2016 rispetto alle previsioni del precedente DEF (0,7 punti percentuali rispetto al 2015), evidenzia nel periodo di riferimento un percorso virtuoso. Per gli anni successivi al 2016, l'indebitamento netto strutturale migliorerebbe dal -1,2 del 2016 al -1,1 per cento del PIL nel 2017, al -0,8 per cento nel 2018. Tale andamento assicurerebbe sostanzialmente il conseguimento dell'Obiettivo di medio termine (MTO) dell'Italia nel 2019, anno in cui il saldo è previsto al -0,2 per cento. La deviazione temporanea dal percorso di avvicinamento verso l'Obiettivo di medio termine rispetto alle precedenti previsioni è pertanto riconducibile all'esigenza di procedere speditamente, con una strategia organica, all'implementazione degli interventi per la crescita, in grado di incidere nel medio periodo sul potenziale di crescita del PIL e di migliorare la sostenibilità delle finanze pubbliche. Per queste ragioni, il Governo ha predisposto una Relazione al Parlamento, che verrà sottoposta all'autorizzazione parlamentare. La Relazione, come già accennato in apertura, contiene l'aggiornamento dei nuovi obiettivi programmatici di finanza pubblica, l'indicazione della durata e la misura dello scostamento, nonché il relativo piano di rientro, tenuto conto della durata e della gravità degli eventi da fronteggiare, fissando un sentiero di riduzione dell'indebitamento netto più graduale rispetto a quello programmato nella Nota di aggiornamento 2015, che assicura comunque il sostanziale raggiungimento dell'obiettivo di medio termine nel 2019. Fra gli altri dati positivi di finanza pubblica si sottolineano quelli relativi all'andamento del saldo primario e della spesa per interessi, che confermano il percorso virtuoso intrapreso verso il risanamento delle finanze pubbliche. Quanto al percorso di riduzione del rapporto debito-PIL, infine, dopo una ulteriore crescita nel 2015 fino al 132,7 per cento del PIL, dal 2016 si avvia la fase di discesa, con una prima riduzione di 0,3 punti percentuali rispetto all'anno precedente, fino a raggiungere il livello del 123,8 per cento nell'anno terminale del periodo di previsione, con una riduzione complessiva nel periodo medesimo di circa 9 punti percentuali. Nella seconda sezione del DEF sono riportate, fra le altre, le previsioni tendenziali dei conti economici delle pubbliche amministrazioni. Le entrate totali delle amministrazioni pubbliche in rapporto al PIL presentano un percorso di diminuzione, passando dal 47,9 per cento registrato nel 2015 al 47,1 per cento nel 2019. Anche le spese totali registrano nelle previsioni un percorso tendenziale di costante diminuzione, passando dal 50,5 per cento del 2015 al 46,7 per cento nel 2019. Nel 2016 le spese diminuiscono di 0,9 punti percentuali, di ulteriori 1,2 punti percentuali nel 2017 e di ulteriori 0,9 punti percentuali nel 2018. La pressione fiscale,sempre secondo tali previsioni, diminuirà nel periodo di riferimento dello 0,6 per cento, passando dal 43,5 per cento del 2015 al 42,9 per cento del 2019, raggiungendo il livello minimo del 42,7 per cento nel 2017. Sul versante delle spese, le spese correnti al netto degli interessi in rapporto al PIL, dopo gli aumenti registrati negli anni 2013, 2014 e 2015, sono previste ridursi costantemente sull'orizzonte previsivo, fino a raggiungere il 39,9 per cento del PIL nel 2019. La spesa per interessi in percentuale del PIL è prevista in calo, diminuendo rispetto al valore del 4,2 per cento rilevato nel 2015. Si ridurrà di 0,2 punti nel 2016 e di ulteriori 0,2 punti percentuali per ciascuno dei successivi due anni fino a raggiungere il 3,5 per cento del PIL nel 2019. La riduzione della spesa in conto capitale fra il 2015 e il 2019 è pari a -0,8 punti percentuali del PIL ed è comunque più contenuta di quella prevista per le spese correnti al netto degli interessi; processo destinato a continuare nel prosieguo del percorso di risanamento dei conti pubblici, al fine di creare una situazione della finanza pubblica in grado di supportare al meglio lo sviluppo e la crescita economica. Il fabbisogno del settore pubblico risulta in costante miglioramento fino a raggiungere, nel 2019, il valore positivo di 652 milioni di euro. Le stime per il 2016 indicano un fabbisogno del settore pubblico pari a 52.398 milioni di euro (3,1 per cento del PIL), in linea con il consuntivo del 2015. Il Programma nazionale di riforma (PNR) contenuto nella terza sezione del DEF definisce, in coerenza con il Programma di stabilità, gli interventi da adottare per il raggiungimento degli obiettivi nazionali di crescita, produttività, occupazione e sostenibilità così come delineati e concordati in sede europea. Anche in relazione alle raccomandazioni dell'Unione europea di luglio 2015 il PNR compie una ricognizione delle misure adottate ed in itinere, nonché dei nuovi interventi che il Governo intende effettuare. Gli ambiti principali d'interesse del PNR concernono in particolare la competitività e gli investimenti per la crescita, con importanti misure per esempio per quanto riguarda l'utilizzo di fondi strutturali nel Mezzogiorno con il masterplan, le riforme istituzionali, la pubblica amministrazione e le semplificazioni, il mercato del lavoro e le politiche sociali, la riforma della giustizia, il sistema bancario e la finanza per la crescita, le privatizzazioni, le politiche per la concorrenza, l'istruzione e ricerca, la rimozione degli squilibri territoriali, la lotta alla povertà, l'imposizione fiscale e la riforma della legge di bilancio. Il DEF 2016 illustra pertanto i principali obiettivi di politica economica ritenuti necessari per accompagnare il suddetto processo di crescita. Fra questi, si evidenziano gli interventi prefigurati nel DEF volti a sostenere la ripresa economica, la riduzione del prelievo fiscale, le misure per convogliare il rapporto tra il debito pubblico e il prodotto interno lordo su un percorso di riduzione, agendo soprattutto sul denominatore dello stesso rapporto, cioè la crescita, e consolidando così la fiducia dei mercati per favorire la ripresa dei consumi e degli investimenti e per consentire un deciso recupero della produzione e dell'occupazione nel prossimo periodo. Fra i punti maggiormente qualificanti del Documento di economia e finanza 2016 emerge in tutta evidenza la proposta volta a scoraggiare l'attivazione delle clausole di salvaguardia per il 2016, che avrebbero l'effetto di aumentare il prelievo a carico di cittadini ed imprese. Tale decisione rappresenta un intervento importante in grado di determinare un abbattimento significativo della pressione fiscale contemplata dal quadro tendenziale. Altro punto qualificante del Documento di economia e finanza 2016, ritenuto necessario per facilitare il processo di ripresa economica, è rappresentato dall'utilizzo della flessibilità della finanza pubblica che, insieme al complesso degli investimenti in programma, rappresenta uno snodo fondamentale per aumentare significativamente le capacità competitive del Paese. L'Italia, pertanto, si appresta ad inviare in Europa un Documento di programmazione economica e finanziaria completo, con un Programma nazionale di riforme ben delineato, dal quale ricavare le direttrici prioritarie del nostro percorso virtuoso di crescita e risanamento dei conti pubblici, con un'agenda di interventi innovativi - ben rilevabili nel PNR - di politica economica interna e una politica di bilancio responsabile, attenta all'equilibrio dei conti pubblici, che assicura la fiducia dei mercati grazie a finanze pubbliche solide, e in grado di aumentare la competitività e accrescere il potenziale di crescita nel lungo periodo. Appare però del tutto evidente, tuttavia, che senza un cambio di passo anche in Europa, l'aggancio della ripresa economica diventa per il nostro Paese più complicato. In questo percorso, si dovrà pertanto agire anche in sede europea, per impostare e concentrare l'attenzione dell'Europa proprio su tali tematiche, cioè sulla crescita, e per aprire nuovi e maggiori spazi di manovra per favorire una crescita economica sostenuta, duratura e al passo con l'andamento dei paesi maggiormente sviluppati.
2016-04-27	PD	ZanoniMagdaAngela	Veniamo al secondo punto: la capacità previsionale di questo Governo e dei DEF che non ha eguali rispetto a tutti i Governi precedenti di quest'ultimo periodo. Riprendo e cito specificamente le parole della Corte dei conti, perché le audizioni sono state tirate un po' di qua e un po' di là, questa mattina: «Rispetto ad un anno fa la ripresa dell'economia italiana si è effettivamente concretizzata e la disoccupazione ha cominciato a ridursi, così che nella media dell'anno la crescita del PIL è risultata sostanzialmente in linea con le previsioni». E ancora: «L'Italia nel 2015 è uscita dalla recessione e il PIL è aumentato dello 0,8 com'era stato previsto. La variazione in termini nominali ha superato le aspettative dell'1,5 per cento e l'indebitamento si è collocato al 2,6 in termini di prodotto. Si tratta di risultati importanti».
2016-04-27	FI	DAliAntonio	: da investimenti, quindi da creazione di ricchezza strutturale a spesa corrente effimera, perché tra tre anni quel provvedimento andrà a scadere e - come è stato già detto da qualcuno che mi ha preceduto - si creerà una bolla occupazionale che vedrà irrimediabilmente ricrescere, subito, la disoccupazione del nostro Paese.
2016-04-27	LN	ComaroliSilvanaAndreina	Il DEF si dovrebbe occupare di crescita e occupazione. Nella sua relazione il relatore, senatore Santini, ha scritto che l'occupazione è in significativo aumento e che il tasso di disoccupazione è ridotto in misura rilevante. Io parlo con la gente e con le persone che cercano lavoro senza trovarlo. Sul famoso jobs act (la riforma che avrebbe dovuto risolvere tutti i problemi dell'occupazione) è stata fatta un'indagine statista (quindi non è Silvana Comaroli a parlare). L'indagine statistica Labour market reforms in Italy, elaborata da tre famosi economisti, ha incrociato i dati dell'ISTAT con quelli dell'EUROSTAT e dell'INPS. Il risultato è che la riforma non ha determinato crescita di lavoro, in quanto nella maggior parte dei casi vi è stata una trasformazione dei contratti per ragioni legate ai contributi. C'è quindi stata una trasformazione in tal senso, ma non si è generato nuovo lavoro, né vi sono più persone che lavorano e riescono ad arrivare alla fine del mese. Riconosco al Presidente del Consiglio di essere bravo. Matteo Renzi è bravo, ma è bravo a parlare, a vendere fumo, a far sembrare le cose che non sono.
2016-04-27	LN	DivinaSergio	Propongo all'Assemblea una cosa che non ha nessun costo e non va a toccare i diritti di nessuno. Parliamo della nuova ASPI, cioè dell'indennità di disoccupazione, che ha un doppio senso, una doppia funzione. Innanzitutto, consente a chi perde un lavoro o comunque a chi ha un lavoro stagionale (i due settori più toccati sono l'agricoltura e il turismo, che per ovvie ragioni hanno natura altalenante) e che per un periodo, non lavorando, non percepisce stipendio, di avere un'indennità per questo periodo in cui non lavora. È solo assistenza? È innanzitutto qualcosa di dovuto, perché la famiglia del lavoratore deve vivere dodici mesi all'anno; non è solo assistenza, perché quella famiglia deve pur consumare, deve vivere, mangiare e spendere, per cui c'è un ritorno economico. È un po' come un volano: si dà un certo aiuto che torna sotto forma di consumi.
2016-04-27	LN	DivinaSergio	Signora Presidente, né il relatore né il Governo stanno valutando la portata delle proposte emendative. Io voglio soltanto ripetere, affinché ognuno sappia cosa sta votando, che non tocchiamo assolutamente i diritti dei lavoratori. Non si vogliono toccare i diritti di chi attende un'indennità di disoccupazione; vogliamo soltanto che i proventi destinati all'assistenza possano rimanere nel nostro Paese; desideriamo cioè che la famiglia del lavoratore che ha maturato questo diritto lo debba ritirare mensilmente previa firma; ciò comporterà il fatto che la famiglia spenderà questo reddito in Italia. Se non vogliamo nemmeno questo, secondo me non facciamo neanche il bene del nostro Paese.
2016-05-04	LN	ArrigoniPaolo	Signor Presidente, alla vigilia del 1° maggio, festa dei lavoratori, sui 130 dipendenti della società König di Molteno, in provincia di Lecco, si è abbattuto un fulmine a ciel sereno, perché l'ultima proprietà ha deciso senza preavviso di chiudere lo stabilimento. La König è una storica società lecchese, nata nel 1966, che fabbrica e innova nel settore delle catene da neve. Nel 2004 la società è stata acquisita dal gruppo svedese Thule che, nel 2015, ha passato di mano la proprietà al gruppo austriaco Pewag. La decisione, assunta con perentorietà, non è stata preceduta da alcun preavviso né da alcuna comunicazione alle rappresentanze sindacali. C'è semplicemente da parte della società austriaca la volontà di delocalizzare la produzione in parte in Carinzia e in parte nella Repubblica Ceca. Quindi, di fronte all'ottimismo sparso a piene mani, a 360 gradi, da parte del premier Renzi, quello che si è evidenzia è la cruda realtà. Le alte tasse e l'alto costo dell'energia incidono sull'alto costo del lavoro e la burocrazia e i lunghi tempi della giustizia amministrativa fanno sì che si moltiplichino i fenomeni di delocalizzazione in tutto il Paese e ormai segnano anche il territorio lecchese che, fino a pochi anni fa, non registrava problemi di lavoro e - lo voglio ricordare - la disoccupazione era al 2 per cento. È per questo motivo che ho presentato una interrogazione parlamentare urgente al ministro del lavoro Poletti e al Ministero dello sviluppo economico, ancorché sia vacante, viste le dimissioni del precedente ministro Guidi, per chiedere se non convengano che la scelta di delocalizzare da parte di questa e altre aziende dipenda dall'elevato costo del lavoro, atteso che i dati OCSE testimoniano che il costo del lavoro medio in Italia di 28 euro è superiore di circa il 20 per cento rispetto alla media europea. Chiedo inoltre quali altre iniziative, anche in termini di moral suasion, il Governo intenda adottare per salvaguardare un'azienda storica del lecchese e soprattutto centinaia di posti di lavoro. Infine, chiedo se il Governo intenda favorire con urgenza la convocazione di un tavolo istituzionale dove membri e rappresentanti della proprietà e i rappresentanti dei lavoratori e dei sindacati, insieme alle istituzioni locali, si incontrino per fronteggiare il problema e addivenire in tempi rapidi a una soluzione positiva di questa annosa vicenda che - ripeto - rischia di lasciare senza lavoro oltre 100 dipendenti del lecchese.
2016-06-27	FI	RomaniPaolo	Italia svegliati, l'Europa è distratta! Mi rivolgo al presidente Renzi, che in questo momento non è in Aula: lei è in grado di ottenere un piano di investimenti europeo, anche attraverso eurobond, finalizzato al finanziamento degli strumenti necessari ad affrontare alla radice la catastrofe umanitaria nel Mediterraneo? Di passare finalmente alla fase tre di EUNAVFOR MED, come abbiamo accennato in precedenza? Di realizzare campi di accoglienza sulle coste nordafricane? Di concretizzare un piano Marshall per il Centro Africa, di cui abbiamo visto qualche timido accenno nel vertice de La Valletta del 2015, rimasto, come sempre in Europa, all'auspicio iniziale? Di ridare finalmente dignità e sicurezza al nostro Paese che, in piena allerta terrorismo internazionale, dimostra di avere delle frontiere colabrodo? Il referendum britannico è il principio della fine dell'Europa? È possibile. Di certo è la fine dell'Europa come l'abbiamo intesa fino ad oggi. Segna la fine dell'illusione che aggiustare l'edificio comunitario fosse questione di dettagli, di tecnicismi, di virgole da sistemare nelle infinite discussioni ai tavoli di Bruxelles. Vorrei però anche smontare un mito: si dice che le decisioni cosiddette di Bruxelles siano prese dai Capi di Stato e di Governo delle 28 - domani saranno 27 - Nazioni dell'Unione. Ma la preparazione e la traduzione di queste decisioni politiche nei paper, nei protocolli, nelle direttive e nei regolamenti è fatta dalla burocrazia europea: il livello politico deve dunque recuperare la responsabilità di ogni atto e di ogni decisione. Presidente Renzi, le chiediamo poche parole: oggi sono necessari fatti. Le chiediamo di non indugiare in slogan e frasi ad effetto. Le chiediamo di mettere da parte le sue ambizioni di leader politico e, anzi, di dimenticare anche il suo partito (cosa che, forse, fa anche volentieri). Lei oggi rappresenterà il Paese tutto, che ci piaccia o no, nel vertice più importante per il futuro dell'Europa. È tenuto dunque a prendere, davanti a questa Assemblea, il solenne impegno di far recuperare all'Italia il ruolo di motore di una nuova Unione, non più a trazione tedesca. Le democrazie europee alla fine degli anni Trenta non avevano voglia di morire per Danzica. Sicuro che la Germania della cancelliera Merkel non possa essere finalmente ricondotta a ragione, prima che qualcuno parli, con qualche ragione, di quarto Reich? È necessaria un'Unione che si occupi più dei popoli che delle regole, più di educazione, ricerca e investimenti, più della disoccupazione e della povertà e meno dei pochi decimali nel rapporto tra deficit e PIL. È necessaria un'Europa della pace, anche economica. La aspettiamo al suo rientro, signor Presidente del Consiglio. Questa Assemblea non le farà sconti: non può farlo, per i cittadini che rappresenta, per il Paese tutto, per l'Europa in cui abbiamo creduto e in cui vogliamo ancora credere per i nostri figli.
2016-06-27	LN	TosatoPaolo	Signor Presidente, abbiamo ascoltato come sempre le belle parole del Presidente del Consiglio. Queste sono alcune delle sue dichiarazioni che ho annotato: dopo la Brexit non possiamo far finta di niente; il voto democratico non va ignorato; abbiamo portato il nostro contributo perché qualcosa cambiasse; l'Europa deve combattere una battaglia di giustizia sociale; manca consapevolezza della gravità della situazione. Infine, l'ultima dichiarazione del Presidente del Consiglio è stata: l'Europa deve smuoversi. Noi abbiamo chiesto con forza un segnale di discontinuità, ma se guardiamo ai pareri espressi dal Governo nel merito delle soluzioni proposte, non possiamo che prendere atto che alle parole non segue una presa di coscienza rispetto alle vere necessità che devono essere portate avanti da parte del nostro Governo. Nel recente forum economico di San Pietroburgo il presidente Renzi si è espresso, a parole, a favore della revisione delle decisioni assunte in materia di sanzioni contro la Russia. Fin dal primo momento la Lega Nord ha affermato con forza che le sanzioni sono una vera e propria follia, hanno provocato danni incalcolabili alla nostra economia e nessun risultato diplomatico positivo. Le sanzioni non vanno prorogate, ma annullate. C'è un'unica verità, purtroppo: l'Europa non ha a cuore il benessere dei propri popoli, delle proprie comunità e dei propri cittadini. Abbiamo chiesto al Governo di assumere una posizione ferma e chiara, non ambigua. Le belle parole e le buone intenzioni non bastano più. I segnali di sfiducia e l'insofferenza dei popoli europei sono sempre più evidenti. La Brexit insegna: il rischio che la dissoluzione europea diventi una valanga inarrestabile è un rischio reale. Il Governo, esprimendo contrarietà alle nostre risoluzioni, non evidenzia una presa di coscienza responsabile di ciò che sta accadendo, non mostra la volontà di cambiare, ma di perseverare nelle attuali politiche europee dettate da un establishment lontano anni luce dalle necessità dei cittadini europei. Questa è l'Europa di chi porta avanti gli interessi di pochi contro gli interessi dei molti, è una follia che voi appoggiate e sostenete servilmente e che ci porterà a un futuro fatto di disoccupazione di massa, di sempre maggior diseguaglianza sociale, di povertà e di miseria. Questa, signor Presidente, non è la nostra Europa. Non è l'Europa che vogliamo, non è l'Europa che anche noi un tempo sognavamo.
2016-06-27	M5S	LucidiStefano	Piazzare degli emendamenti ad uso e consumo delle lobby del petrolio non ha avuto ripercussioni sul Governo; avere due morti italiani in Libia non ha avuto ripercussioni sul Governo; un giovane italiano massacrato in Egitto non ha ripercussioni sul Governo; favorire le banche e mandare sul lastrico i risparmiatori italiani non ha un effetto su questo Governo. Mi chiedo allora: secondo voi, cosa ha un effetto diretto su questo Governo? O siete in un delirio di onnipotenza? In realtà, sia le elezioni amministrative che il voto nel Regno Unito hanno effetti diretti sul nostro Governo e vi spiego perché. Innanzitutto, i fatti non vi danno ragione, come dimostrano tanto il grafico dei risultati della votazione della Gran Bretagna quanto il grafico dei risultati delle elezioni amministrative, ad esempio, a Roma. Le due cartine sono assolutamente simili; parlano di popoli differenti, ma il risultato è semplicemente lo stesso, perché parla degli effetti delle vostre politiche. Ci state mettendo l'uno contro l'altro; uomini contro donne, periferie contro centro, privilegio contro sacrificio. È questa la politica che state mettendo in atto ed è quella che vi ha portato assolutamente al fallimento. I punti in comune, invece, tra Renzi e Cameron sono molti. Uno tra tutti: Cameron è stato travolto da un referendum che egli stesso ha voluto e, probabilmente, sarà anche l'esito del referendum che voi stessi state chiamando a gran voce. Il fallimento sta anche nel fatto che quello che proponete voi, tiranni europei, è un'Unione europea a trazione sostanzialmente finanziaria: tagli ai servizi pubblici, tagli agli enti locali e alla sicurezza lavorativa, ma soprattutto ripianamento dei bilanci sofferenti delle banche, soffocando il tessuto industriale delle piccole e medie imprese italiane. Tutto questo senza mettere in discussione, neanche una volta, i Trattati, che non sono mai stati discussi e ratificati dai cittadini italiani. Come farà questo Governo, con un PIL meno forte del previsto, a rispettare le sue promesse nel 2017 e ad evitare che scattino le clausole di salvaguardia, con l'ulteriore aumento dell'IVA? Sarà impossibile, se non approvando altri tagli, che andranno ad incidere sulla carne viva degli italiani. È questo il vostro piano, a questo servono le riforme costituzionali: a trasformarvi nei procuratori fallimentari dell'Italia. Austerità, trattati insostenibili, disoccupazione e stagnazione. Questa è l'Unione europea che lei accetta da quando è al Governo, nonostante faccia finta di combattere con il coltello tra i denti. Lei, presidente Renzi, non ha ottenuto un centesimo di quello che il Regno Unito otterrà grazie al referendum richiesto dal Primo ministro, e che in parte aveva già ottenuto prima del referendum perché stiamo parlando di un Paese, il Regno Unito, che già non aveva l'euro e non rispettava trattati quali il fiscal compact. Concludo questo intervento suggerendo due mandati principali per questo pomeriggio. Il primo: i cittadini britannici si sono già espressi ed hanno scelto, quindi l'Italia dovrebbe sostenere questa decisione democratica e assecondare le decisioni prese dal popolo britannico. Purtroppo, lei e questo Governo non credete nella democrazia e nelle decisioni del popolo, ma credete soltanto in voi stessi. E poi un secondo mandato: lei ha dichiarato che dobbiamo fare in modo che l'Europa sia la nostra casa. Questo pomeriggio, mentre sarà in Europa a fare merenda con gli altri tiranni europei, dovrebbe dire agli altri tiranni europei che se casa deve essere, gli italiani vogliono le chiavi di quella casa. Perché ci sono soltanto due possibilità in cui una persona sta in una casa e non ha le chiavi: o è un adolescente o lo hanno rapito. Siccome il presidente Renzi mi sembra che entri ed esca con molta disinvoltura da tutte le porte, probabilmente è vero il primo caso. Le dico, allora: smetta di essere adolescente, vada in Europa e tuteli gli interessi dei cittadini italiani, di tutti i cittadini italiani, non soltanto di quelli che pagano le campagne elettorali.
2016-07-26	M5S	CastaldiGianluca	A partire dal 2012 questo è l'undicesimo decreto-legge che, in un modo o nell'altro, tenta di affrontare i problemi dell'ILVA. Questo nuovo intervento prevede una serie di modifiche all'impianto normativo adottato per la cessione dell'azienda e dei suoi asset. Lo stabilimento, che oggi conta ancora 12.000 dipendenti, registra una perdita di 2,5 milioni di euro al giorno (come evidenziato dal «Corriere della Sera») e da tre anni non pubblica un bilancio consultabile. L'ultimo è di tre anni fa. Lo Stato, pur di cederlo, ha di nuovo messo mano alla normativa. L'obiettivo dichiarato di alcuni decreti dell'Esecutivo era quello di sottrarre la gestione dell'ILVA al gruppo Riva per darlo, allo Stato, il quale, secondo il Presidente del Consiglio, l'avrebbe dovuta trasformare in un esempio a norma. Non ci si è riusciti e, quindi, si vuole vendere la fabbrica senza aver risolto il nodo della messa a norma, incentivando il privato fino al punto di liberarlo da ogni problema con l'immunità penale, la possibilità di scrivere il piano ambientale senza prescrizioni pubbliche (seppur con un presunto controllo preventivo di esperti) e prevedendo il fatto che, anche nel caso in cui il piano «validato» non dovesse essere realizzato, ci possano essere possibilità di proroghe. In particolare, è previsto che la restituzione del prestito di 300 milioni di euro (per il quale è stata già estesa un'indagine della Commissione europea) non sia più a carico dell'acquirente, ma della stessa ILVA. Poi si disciplina il subprocedimento che si dovrebbe aprire dopo la presentazione delle offerte. Infatti, durante questa fase, l'offerente presenta il piano ambientale al comitato di esperti, con le modifiche a quello già approvato. Il comitato di esperti entro centoventi giorni deve formulare le proprie osservazioni e le proposte di modifica. Questa misura si configura come una vera e propria inaccettabile contrattazione tra l'offerente e il comitato di nomina ministeriale. Come ho già detto in Commissione, come si fa a dire «sì» se a chi acquista o affitta ILVA sarà data l'immunità penale? Se non sarà obbligato, in maniera certa, a fare le bonifiche? Se potrà cambiare il piano ambientale e sanitario e, se, per ultimo, avrà un'ulteriore proroga di diciotto mesi per la realizzazione delle prescrizioni ambientali strettamente connesse alla salute dei lavoratori e della popolazione tarantina? Come si fa a dire «sì» ad un decreto-legge che estende l'immunità penale, già prevista per i commissari straordinari ILVA, per le condotte poste in essere in attuazione del piano ambientale, anche agli acquirenti ed affittuari dell'azienda? Tale prescrizione si ritrova all'articolo 1, comma 4, lettera b). Significherebbe di fatto dire «sì» ad un'assurdità, ad un diritto da «fantascienza». Non dimentichiamo che il comitato Legamjonici ha promosso, nel 2013, il primo ricorso collettivo alla Corte europea dei diritti umani, seguito da un altro ricorso del 2015, presentato da altri ricorrenti. L'Italia è oggi sotto processo ed ha l'obbligo di presentare le proprie osservazioni entro il 30 settembre prossimo, in seguito all'ottenimento anche qui di una proroga. Dovremmo tutti qua dentro dire forte che non sono le deroghe, gli strappi alla legalità e le eccezioni le strade per un buon rapporto tra industria, ambiente e salute. Roberto Della Seta, ecologista, già presidente di Legambiente e senatore del PD, oggi fondatore di Green Italia, ha scritto che dietro quasi tutti i decreti salva ILVA vi è una stessa "filosofìa": ILVA va tenuta in vita ad ogni costo, perché dà lavoro a migliaia di persone e perché l'acciaio è una produzione strategica. Va tenuta in vita anche a costo di ridimensionare un po' le garanzie a tutela della salute e dell'ambiente. In realtà, reputo - e reputiamo tutti - vero l'esatto contrario: produrre acciaio, come ogni altro manufatto, infischiandosene delle leggi e della salute non è "moderno", non è "economico" e va contro ogni logica di mercato. Che l'ILVA fosse o potesse diventare un problema lo si era capito sin dagli anni Settanta. Dopo quarant'anni, non mi sembra che ci sia una grossa differenza. In un cablogramma top secret pubblicato da Wikileaks, si spiega già il fallimento delle politiche locali e nazionali sulla città di Taranto. Questo scrivevano gli americani: «Taranto è una (...) città dell'acciaio nel vecchio meridione d'Italia. È considerata un banco di prova in Italia per l'industria di base ad alta intensità di capitale come mezzo per stimolare lo sviluppo economico nel Sud Italia. La maggior parte degli osservatori ritiene che l'esperimento non abbia avuto successo». Questo veniva scritto circa quaranta anni fa. E ancora: «Taranto è afflitta da diversi problemi: è una città dove è presente un unico gruppo industriale, senza un'adeguata pianificazione locale e nazionale, con un'amministrazione locale inefficiente e una classe politica scadente e spesso corrotta. A questi motivi di sofferenza si aggiunge la prospettiva di una crescente disoccupazione a causa della fine del boom edilizio locale e della sovrapproduzione mondiale dell'acciaio». Ancora, sempre secondo questo cablogramma: «La prosperità e l'occupazione pressoché a tempo pieno a Taranto non hanno prodotto il grande miglioramento della qualità della vita che ci si attendeva. Certamente non hanno stimolato la crescita economica secondaria che molti si aspettavano. Una leadership locale inadeguata su tutti i fronti, insieme ad alcune scelte politiche sbagliate (e la povertà di ciò che è stato portato a termine) hanno contribuito a questi scoraggianti risultati. (...) La situazione di Taranto verrà citata come un'ulteriore ragione - in aggiunta alla capacità eccedente - per opporsi alla costruzione di un quinto stabilimento siderurgico italiano a Gioia Tauro in Calabria». Questo scrivevano gli americani: poi sappiamo come è andata a finire con Gioia Tauro, cosi come sappiamo, ed è sotto gli occhi di tutti, che non si sono prodotti grandi miglioramenti nella qualità della vita, come ci si attendeva: anzi, tutt'altro. Infine, muovo una ulteriore critica esplicita al Governo. Come si fa, solo per far vedere che il Governo è buono e disponibile (nella fattispecie, mi riferisco alla sottosegretaria Bellanova), ad accogliere, con parere favorevole, un ordine del giorno alla Camera dei deputati, mentre al Senato, per lo stesso identico ordine del giorno, viene chiesta una riformulazione? Peraltro, si tratta di una riformulazione insulsa, che vi invito ad ascoltare: si impegna il Governo a valutare l'opportunità di vigilare sull'attuazione delle disposizioni di cui in premessa. Praticamente impegniamo il Governo a valutare la opportunità di vigilare. Mi chiedo: ma non dovrebbero essere il ruolo e il mestiere del Governo quelli di far attuare ciò che stabiliscono le disposizioni? Oltre che nocivi per i cittadini, veramente, anche questa volta siete ridicoli.
2016-07-27	M5S	MartelliCarlo	Ma andiamo avanti. Cosa proponiamo noi per il futuro, visto che quello è il passato e bisognerebbe solo dimenticarlo? Voi vi riempite la bocca con il fatto che bisogna fare ricerca e innovazione. Bene, la produzione di massa di acciaio è una cosa che nell'Europa occidentale non ha più senso. Non abbiamo più questa necessità di costruire, costruire e costruire; ce l'ha la Cina e ce l'ha l'India, ma non ce l'abbiamo noi. Ecco perché la produzione cinese è ultracompetitiva rispetto alla nostra. L'ILVA è fuori mercato da qualunque punto di vista: non può produrre utili e non potrà farlo mai più, perché la Cina produce intenzionalmente in dumping, cioè sottocosto. Addirittura, i vostri commissari europei, che difendete tanto, hanno proposto di concedere ugualmente alla Cina lo status di economia di mercato, con la conseguenza che non potremo più neanche mettere i dazi contro la Cina. Quindi, dato che questa è una cosa fuori mercato, bisogna pensare a qualcosa che ha senso adesso e che non ce l'aveva prima: si chiama economia di scala. I grandi siderurgici servivano per avere un'economia di scala nella produzione. Adesso esiste una cosa che si chiama manifattura additiva e che permette di produrre dei pezzi industriali in modo impossibile in altra forma: pezzi aeronautici, dove la tecnologia è al massimo. Bene, una delle idee che abbiamo noi, una volta lavorato per cent'anni per smantellare quello che c'è, è di fare un bel distretto della manifattura digitale. Un'altra cosa di cui c'è bisogno in quella zona è un programma di disinquinamento. Noi siamo all'avanguardia per il decommissioning nucleare; possiamo diventare all'avanguardia anche per il decommissioning chimico. Questo è pensare al futuro; invece voi pensate al passato. Chiudo dicendo un'ultima cosa. Ho guardato i dati occupazionali: nel tarantino la disoccupazione è cresciuta negli ultimi cinque anni e, sommata al tasso di inoccupati, si arriva al 47 per cento. Quindi l'ILVA non ha risolto e non risolverà mai i problemi occupazionali di quella zona. Quindi è ora di voltare pagina, basta con il passato. Voi siete dei dinosauri, e i dinosauri si sono estinti; dovrete estinguervi anche voi.
2016-07-27	M5S	EndrizziGiovanni	Signora Presidente, l'impianto Italcementi di Monselice, a sud di Padova, è in via di dismissione. Nel 2010 risultavano 155 lavoratori, attualmente sono 50, e dal 1° febbraio 2017 potrebbe non esserci più nessuno. A questi si aggiunge un centinaio di lavoratori dell'indotto. Chi si fa carico della situazione? Nessuno, sono abbandonati. L'edilizia è abbandonata a se stessa e la nuova Holding Italcementi Heidelberg dismette. Dal 2011 al 2013 sarebbero stati circa 80 gli esuberi presso la cementeria di Monselice, a causa del cambio di proprietà e della conseguente demolitiva ristrutturazione. Nel mese di aprile 2016 è stato chiuso lo stabilimento Cementizillo di Este con la fuoriuscita di altri 50 lavoratori, tra accompagnamento alla pensione ed esuberi. Ora noi ci chiediamo se i lavoratori di Monselice siano cittadini di serie B, perché non possano godere del cosiddetto piano sociale di cui altri lavoratori della stessa azienda hanno potuto beneficiare. La crisi di tutto il comparto collegato ha portato a sud di Padova una disoccupazione media del 17 per cento contro una media provinciale del 7 per cento: è un impatto devastante; un intero territorio si è impoverito. Penso ad anni di sproloqui sulla flessibilità nel mercato del lavoro, che ci hanno nascosto che in tutti i Paesi d'Europa accanto alla flessibilità viene garantita la sicurezza dei redditi. Nei Paesi civili si parla di flexsecurity. L'articolo 38 della Costituzione peraltro tutela il reddito dei lavoratori disoccupati involontari, ma l'Italia è pressoché l'unico Paese privo di un reddito di cittadinanza. Il Movimento 5 Stelle ha avanzato da anni una proposta che garantisce che nessuno scenda sotto la soglia di povertà, che libera i cittadini dai ricatti occupazionali, dalle raccomandazioni politiche, dal voto di scambio per mendicare un reddito, e sviluppa un sistema di formazione e ricollocamento che favorisce anche le imprese, perché riduce le tensioni sindacali. Chi ha rifiutato finora le nostre proposte, finanziate in modo valido, come hanno riconosciuto i funzionari della Commissione bilancio; chi ha respinto le nostre proposte per l'innovazione, la ricerca e lo sviluppo, la formazione e la riqualificazione dei lavoratori; chi ha rifiutato le proposte per il rilancio dell'economia a partire dalla riqualificazione energetica degli edifici, che tanto bene farebbe proprio al settore edile; insomma, chi vivacchia di interventi spot, tra un milleproroghe e un millemance, deve ora dare risposte a questa situazione, perché in Provincia di Padova abbiamo le vittime della loro ignavia. Sollecito pertanto, signora Presidente, una tempestiva risposta all'interrogazione che su questo fatto ho presentato oggi al ministro Calenda.
2016-10-04	M5S	MangiliGiovanna	(ore 18,07) ( Segue MANGILI). Evitando di mettere in rilievo gli aspetti legati ai numeri, che sono già stati citati ampiamente, per noi il complesso dei dati esposti è assolutamente insoddisfacente rispetto alla condizione reale del Paese, alla condizione dei conti pubblici e, più in generale, alle sfide che ci attendono. Critichiamo la scarsa accuratezza delle previsioni di bilancio, che ha portato a sostanziali modifiche in sede di assestamento e l'eccessivo ottimismo, che ha fatto da cornice alla costruzione di bilancio per l'anno in corso. Le vostre politiche economiche, fiscali e di bilancio sono frutto di un perseguimento di obiettivi basati su sterili indici nominali quali il PIL. Questo indice, come tutti gli indici matematici, è sterile, perché non fa alcuna differenza tra merci e beni. Ed è evidente che la differenza esiste, eccome se esiste. Le merci sono «oggetti o servizi che si acquistano scambiandoli con denaro», mentre i beni sono «oggetti o servizi che rispondono a un bisogno». Ci siamo spesi per far introdurre gli indici di benessere equo e sostenibile, ovvero indici che contengono variabili reali tra cui la disoccupazione, la qualità della vita, l'inquinamento, fra gli obiettivi programmatici da perseguire, ma la maggioranza ha bocciato questa possibilità. Ci siamo battuti perché investimenti produttivi fossero fatti nel nostro Paese, ma, per l'urgenza di contenimento dei conti pubblici e il vostro rigoroso rispetto delle regole europee, sono state sacrificate politiche pubbliche vitali come gli investimenti in infrastrutture e opere pubbliche che mirano a quel benessere sociale di cui ha bisogno la collettività. Mi verrebbe da dire che, però, sulle grandi opere questo Governo ha grandi progetti! Ci siamo spesi e ci spendiamo per istituire un reddito di cittadinanza, il modello sociale europeo che l'Italia ignora. Ci appare assolutamente incomprensibile che non si ponga alcuna attenzione ai sussidi di disoccupazione europei, nonostante l'Europa ci raccomandi dal lontano 1992 di introdurre un reddito di cittadinanza (e ciò non succede neanche con la crisi). In tutti i Paesi dell'Europa questo è realtà. Non in Italia e in Grecia. D'altro canto, il Governo insiste nel sostenere che l'origine della gracilità e della debolezza della ripresa italiana è sicuramente imputabile a fattori strutturali che riguardano il nostro Paese. Sempre il Governo afferma che abbiamo un cattivo funzionamento di quelle che gli economisti chiamano le istituzioni economiche fondamentali, riferendosi al processo di formazione del capitale umano, alla giustizia, ai mercati regolati in maniera insoddisfacente e, soprattutto, all'instabilità politica, indicata come la principale colpevole dei fattori fondamentali di depressione delle nostre capacità competitive a paragone con gli altri Paesi. Dato che un Governo non dovrebbe mai e poi mai promuovere riforme costituzionali, da parte nostra invece riteniamo che la qualità delle istituzioni conti molto, più delle tanto invocate riforme. Peccato che la qualità istituzionale italiana sia lontana anni luce non solo da quella dei virtuosi Paesi del Nord Europa, ma anche dalla media dell'area euro. E infatti le economie dei Paesi in cui sono più scarsi l'efficacia dell'azione del Governo, la capacità di varare e mettere in pratica leggi per promuovere lo sviluppo economico, il rispetto del principio di legalità e il controllo sulla corruzione tendono a ristagnare e, senza istituzioni forti, vincono le lobby. Quindi, mettere mano alle riforme non basta per rilanciare la tanto agognata crescita. Prima di mettere mano alle regole sui contratti di lavoro, di liberalizzare i mercati e di modificare la Costituzione, occorre riformare l'ossatura del sistema, partendo dalla base: rispetto delle leggi e repressione dei reati, a partire dalla corruzione. In definitiva, abbiamo due diverse prospettive di vedere i problemi, con un ordine di priorità totalmente differente; ma il vero problema di fondo è la necessità di cambiare quel paradigma culturale che ci ha portato al dissesto, sociale e morale prima ancora che economico. L'economia non è una scienza esatta, ma è stata assunta come verità incontrovertibile e come motore di sviluppo unico del benessere sociale. Il fallimento di questo modello ci è davanti agli occhi con tutta la sua gravità. Un modello culturale che avrebbe dovuto assicurare un benessere diffuso ha generato tutto il contrario: una concentrazione di ricchezza senza precedenti nella storia, una drammatica povertà a tutti i livelli, un degrado morale e spirituale, un livello di individualismo e di conflittualità permanente, che ha disgregato il sistema sociale, a partire della famiglia, e lasciato i giovani senza prospettive future, sia in termini di valori che economiche. La crisi dipende da uomini e non da eventi naturali ed imprevedibili. Che responsabilità hanno questi uomini? Concludo. Gli economisti hanno costruito un modello basato sulla crescita infinita; ma è chiaro che una crescita infinita non è possibile su un pianeta finito. Quindi è naturale avvicinarsi all'idea di decrescita e cercare di trovare nuove soluzioni alla realtà che ci circonda. E la decrescita non è la crescita negativa; quest'ultima è quella che stiamo vivendo oggi e che produce disoccupazione, meno finanziamenti per la cultura, per la salute e per l'ambiente. La decrescita è uno slogan provocatorio, che serve a spiegare la necessità di rompere definitivamente con gli schemi sui quali questa società si fonda, per poter uscire dalla fede del mercato, rimettendo al centro la persona, e dalla religione dello sviluppo a tutti i costi, creando un futuro sostenibile. Anche se non riuscite a vederlo, un altro mondo è possibile.
2016-10-05	M5S	LezziBarbara	E siccome sono lì a legislazione vigente, arriva il ministro Padoan e ci dice che ci sarà un impatto positivo per il fatto che non scatteranno. Sì, è stato detto proprio così. Vi chiedo allora: perché non volete valutare la proposta del Movimento 5 Stelle di considerare l'impatto positivo che potrebbe avere il non bloccare noi stessi ma andare oltre e fare qualcosa? Potremmo andare in Europa e affermare di essere un Governo serio che non fa elargizioni politiche o elettorali (le cosiddette mancette), che fa una spending review seria, ma vuole anche rilanciare i consumi e quindi, parallelamente, ammortizzare quella povertà che è diventata soffocante; un Governo che vuole istituire il reddito di cittadinanza e magari valutare l'impatto positivo che potrebbe avere abbassare in maniera significativa le tasse alle piccole e medie imprese, anziché agevolare sempre le grandi. Lei ha parlato addirittura di quanto sarebbe più efficace agire sul cuneo fiscale. Vice Ministro, su questo non mi può allora mentire, avendo imparato a conoscere la sua serietà e la sua preparazione nel corso degli ultimi anni in Commissione bilancio: cosa avete fatto con la decontribuzione? Avete sparato fumo negli occhi per nascondere l'abolizione dell'articolo 18 del cosiddetto Statuto dei lavoratori, perché quello è il jobs act. Poi c'era la decontribuzione, che è passata da 8.000 euro a 3.250 euro e adesso andrà ancor più diminuendo. A fronte di questo avete abolito una legge strutturale che costava quasi un miliardo di euro e che adesso non ci sarà più. Avete appesantito il cuneo fiscale di un miliardo! Questa è la sacrosanta verità, perché quando non ci sarà più questa manovra spot il cuneo fiscale resterà più pesante per un miliardo. Questo bisogna dire alle imprese, perché è la verità. Non prendiamoci in giro dicendo che, in realtà, vogliamo alleggerire il cuneo fiscale, perché lo abbiamo appesantito. E non mi dite della componente lavoro dell'IRAP, perché lo sapete bene che per molte delle piccole e medie imprese, soprattutto quelle del Sud, per un serie di meccanismi fiscali, questa non era assolutamente dovuta. Voi avete fatto una spending review andando proprio sulla parte produttiva, andando proprio su quelle imprese, soprattutto le artigiane, che andavano a risolvere un problema annoso quale la disoccupazione di lunga durata. E in agosto, che è un mese in cui - come si sa - storicamente si assume di più, non siete neanche riusciti a recuperare la perdita dei 63.000 posti di lavoro di luglio. Questo bisognerebbe dire e valutare cambiando politica economica, cosa che invece non si fa assolutamente. Per quanto riguarda la spending review, noi siamo favorevoli, ma non mi potete dire che è stata fatta veramente in maniera puntuale, né mi potete dire che verrà dalla pubblica amministrazione o addirittura dalla legge di contabilità. Quando non è riuscito a fermarvi neanche l'articolo 81 della Costituzione a fare nuovo debito pubblico, voi mi dite che la legge di contabilità vi fermerà? Chiedete sforamenti su sforamenti e lo faremo anche nel prossimo aggiornamento del DEF. Che cosa dovrebbe mai bloccare la legge di contabilità, vice ministro Morando? Assolutamente nulla, perché invece state facendo la spending review sulla carne e sul sangue della povera gente. Sarebbe il caso invece di manovrare l'informazione, dicendo che state litigando su un miliardo al Fondo sanitario nazionale; dire che dall'anno prossimo avete già previsto un taglio di 4 miliardi di euro a carico delle Regioni, di cui 3,5 a carico della sanità. Lo avete messo voi nero su bianco. Nel 2018 ce ne saranno altri 5, di cui 4,5 miliardi a carico della sanità. Dite che nei vostri documenti di programmazione prevedete che la spesa pubblica deve diminuire a carico delle amministrazioni locali ma non del Governo centrale, che si mantiene le mani libere per dare i bonus, per dare 500 euro ai ragazzi e agli insegnanti, senza dar loro invece dignità e una vera e propria programmazione. Questa è la verità.
2016-10-05	M5S	LezziBarbara	Quando è arrivato Renzi la nostra disoccupazione era pari al 12,4 per cento; la media europea era al 12 per cento. C'era quindi uno scarto dello 0,4 per cento; ora quello scarto tra la nostra disoccupazione e la media europea è arrivato all'1,5 per cento. Stiamo diventando altro che la locomotiva d'Europa: il carro, la ruota di scorta dell'Europa. Noi questo non lo meritiamo!
2016-10-12	PD	SangalliGianCarlo	I temi su cui sarebbe importante che il Consiglio europeo ribadisse la necessità di progressi concreti sono quelli degli investimenti interni (il cosiddetto piano Juncker 2.0), della lotta alla disoccupazione giovanile e del completamento del mercato unico. Il mercato, infatti, tende a non essere più unico e tendono a nascere frontiere per i migranti che diventano frontiere per le merci e gli scambi. E tutto questo mette in moto un meccanismo che ci riporta indietro di cent'anni, come forse la cultura politica di tanti qui. Ci riporta indietro di cent'anni e ci fa riconoscere i venti di guerra del 1914: è un meccanismo di frontiere e di steccati, ma è un meccanismo pericoloso per la pace oltre che per l'economia.
2016-10-12	LN	TosatoPaolo	Per quanto riguarda la disoccupazione, nel 2017, quando finiranno le norme sulla decontribuzione sulle nuove assunzioni, la disoccupazione avrà una nuova crescita. C'è la fuga di giovani: è stato detto che l'anno scorso più di 110.000 giovani sono fuggiti dall'Italia. Noi importiamo immigrati ed esportiamo giovani laureati che cercano di fare fortuna. È un Paese ormai allo sbando. È una follia quella che stiamo vivendo. C'è una tassazione elevatissima al di là della propaganda di Renzi. L'indebitamento è alle stelle e il debito pubblico è ormai senza controllo. La diminuzione della spesa pubblica è attuata solo sulle spalle degli enti locali e sull'impegno dei sindaci e delle Regioni e con una spesa centrale che aumenta ancora di più.
2016-10-12	M5S	LezziBarbara	In realtà il nostro bilancio si mantiene su un solo pilastro, cioè sull'abbattimento del costo degli interessi passivi sul debito, che però non è opera di Renzi, ma della politica espansiva di Draghi, che però finirà. E allora altro che pensare al famoso spread di quando c'era Berlusconi! Presentando un documento di questo tipo i mercati impazziscono, a meno che non ci sia un Governo serio e autorevole che, anziché giocare con i bonus, i tweet e alla PlayStation, parla dei problemi del Paese e vuole finalmente fare quegli investimenti che ormai suggeriscono tutte le istituzioni nel mondo. Non siamo solo noi a essere arrivati qui nel 2013 con questa fissa: tutte le istituzioni del mondo invitano il nostro Paese a non far cadere i soffitti in testa ai ragazzi che sono a scuola, a non morire quando piove, magari a potersi girare dall'altra parte del letto quando c'è una scossa di terremoto, come fanno in Giappone, invece di avere centinaia di morti. Probabilmente è questo che dovremmo fare. Invece l'andazzo di questo Governo si vede proprio dai numeri: a pagina 57 del Documento c'è la tabella di riduzione del debito pubblico. È curioso vedere che nei prossimi anni le amministrazioni centrali non faranno altro che aumentare l'asticella del debito pubblico, mentre quelle che concorrono a risanare la finanza pubblica sono le amministrazioni locali, cioè Regioni e Comuni. E sappiamo che già dall'anno prossimo scattano quattro miliardi di tagli alla sanità. State giocando anche con il Fondo sanitario nazionale, perché non lo aumenterete. Qui dentro volete mettere una rappresentanza territoriale delle Regioni, quando in realtà non ascoltate neanche la Conferenza Stato-Regioni dove voi andate, vi sedete e vi rendete conto che, siccome la popolazione è aumentata perché - grazie a Dio - vive di più, purtroppo, dove bastavano 100 euro, oggi non bastano più perché, anziché cinque pazienti, ce ne sono quindici. Bisogna dunque aumentare di un ulteriore miliardo ma, siccome non lo aumentate, allora lo tagliate. E tagliate alle amministrazioni locali che hanno il primo approccio con i cittadini. Questo fate, mantenendo le mani libere alle amministrazioni centrali per continuare a dare i contentini a destra e a manca e per mantenersi a galla. Io, onestamente, avrei preferito anche non votare questo DEF, perché è un documento vuoto in cui è sancito l'ennesimo fallimento del Governo Renzi e, purtroppo, anche la perdita di credibilità del ministro Padoan, che doveva essere soltanto un tecnico ma si è rivelato essere un soldatino, che sta facendo soltanto la politica di Renzi, arrancando e andandogli dietro. Signor vice ministro Morando, io non posso credere che lei non sappia che, in realtà, noi ci manteniamo a galla soltanto per la diminuzione degli interessi passivi e che tutta la politica economica di questo Governo è fallimentare. Noi cresciamo meno degli altri, altro che locomotiva europea. Noi abbiamo un livello di disoccupazione, rispetto alla media europea, più alto rispetto a quando è arrivato Renzi. È fallito il jobs act ed è fallita la decontribuzione, con quell'imbroglio per cui state aumentando il cuneo fiscale di un miliardo a carico delle imprese artigiane. E vi mantenete con la finta lotta all'evasione, fatta dallo split payment che ha messo in ginocchio le nostre aziende che lavorano con la pubblica amministrazione. Soltanto quello sapete fare. Agiamo invece sui grandi: su banche e assicurazioni. Lì dobbiamo andare a cercare l'evasione, e non con un nuovo condono. Renzi ci aveva detto di essere andato in Svizzera a fare l'accordo, che ormai tutto era trasparente, che potevamo agire sui conti correnti e che non ci sarebbe stata un'altra voluntary disclosure. Invece, un nuovo condono. Ma perché, allora, è andato in Svizzera a ratificare un accordo? Ci è andato inutilmente, soltanto per fare un tweet.
2016-10-26	LN	DivinaSergio	Vorrei parlare ancora di chi vuole intraprendere lavori autonomi. La legge di stabilità 2015 aveva stabilito una misura giusta e interessante: un giovane che ha perso il lavoro e viene inserito nelle liste di collocamento, il quale vuole intraprendere un'attività autonoma indipendente, ha diritto ai due anni di indennità di disoccupazione (la famosa NASPI), e cioè a una liquidazione in forma anticipata, e con quella piccola somma può dare avvio a un'aziendina, a una start up. Si tratta di una misura intelligente, peccato che si sia inceppata. Leggendo la norma il ragazzo scopre che, per aver diritto alla liquidazione, deve aprire una partita IVA. Il ragazzo va alla camera di commercio, apre la partita IVA, torna all'INPS che gli dice che a quel punto deve andare in un centro per l'impiego (o come si chiamano Regione per Regione) e portare il suo stato di disoccupazione. Il ragazzo va al secondo ufficio, il quale gli riferisce che è stato cancellato automaticamente perché, dal momento che apre la partita IVA, la segnalazione impone la cancellazione. Torna allora all'INPS che non sa più cosa rispondere. Sottosegretario Biondelli, io mi sono dovuto preoccupare di questo e con la sede provinciale dell'INPS di Trento la questione è stata risolta, anche perché lì un buon direttore ha capito l'inghippo. Adesso dovreste emanare qualche circolare per dire che i ragazzi vanno aiutati e non fatti impazzire: se l'ufficio A chiude la disoccupazione e l'INPS continua a chiedere un certificato che decade automaticamente nel momento in cui si apre la partita IVA, si prendono in giro i ragazzi. Cerchiamo invece di stimolarli, perché abbiamo visto che il lavoro autonomo grava meno sulle scelte e sulle casse dello Stato; è il più flessibile, perché non c'è altro che lavorare ed è quello che contribuisce maggiormente al prodotto interno del nostro Paese: il 70 per cento di quanto possiamo spendere deriva proprio da questi lavoratori. Auspico inoltre che non si senta più dire in quest'Aula che il settore va aiutato perché tanti dipendenti camuffati devono diventare degli autonomi: o aiutiamo i lavoratori autonomi o continuiamo a fare altre cose.
2016-10-26	PD	ManasseroPatrizia	Negli ultimi anni è cresciuto in modo pericolosamente esponenziale il numero dei lavoratori che sfuggono alle maglie della contrattazione collettiva e hanno redditi al di sotto della soglia di povertà. La povertà è, di fatto, aumentata in senso assoluto. Sarebbe quindi necessario mettere in campo una misura - penso all'equo compenso o al salario minimo orario - per tutte quelle categorie di lavoratori per le quali sia assente un contratto collettivo nazionale di lavoro. Lo scopo è garantire un livello di reddito per i lavoratori, utile a garantire per gli stessi un tenore di vita dignitosa, mantenendo, nella loro partecipazione al lavoro, una concorrenza leale tra loro e i datori di lavoro per evitare il cosiddetto dumping sociale. E ciò è necessario proprio al fine di promuovere la coesione sociale e favorire la redistribuzione del reddito. Sono convinta che lasciare totalmente alla trattativa tra le parti il tema della redistribuzione - e lo stesso vale per il capitolo del lavoro più agile - non costituisca il modo ideale per tutelare il lavoratore. Attraverso l'istituzione di una misura a tutela della retribuzione, saranno inoltre attratte nuovamente nel mondo del lavoro tutte quelle persone che - ad esempio - compongono la categoria dei not engaged in education, employment or training (NEET), favorendo l'inclusione sociale e la crescita dell'economia. L'esistenza di una misura a garanzia del compenso avrà un effetto positivo a lungo termine sul livello di occupazione, incoraggiando i lavoratori a investire nel proprio posto di lavoro, le aziende a promuovere formazione continua e guadagni di produttività, e lo Stato a formare i suoi cittadini. Le misure contro la precarietà e la disoccupazione sulle quali siamo impegnati hanno bisogno di completarsi con la realizzazione di un efficace e sistemico programma di "orientamento al lavoro". Il mondo delle professioni - i cui rappresentanti abbiamo avuto modo di audire - è vario e ricco di esperienze e professionalità e anche di opportunità. È opportuno mettere a disposizione degli studenti che stanno completando i loro cicli di studio e dei lavoratori fuoriusciti dal mercato del lavoro, oltre che la corretta formazione, una corretta e completa informazione sui percorsi professionali disponibili sul proprio territorio, offrendo a ognuno la possibilità di valutare non solo i percorsi più vicini alle proprie inclinazioni, ma anche quelli reciprocamente più utili e soddisfacenti, e non solo per il lavoratore, ma anche nell'interesse economico e sociale del Paese, tenendo conto dei processi di evoluzione del mercato del lavoro stesso. Molte offerte professionali, infatti, restano inevase e di fatto sconosciute, mentre per altre professioni più convenzionali le richieste superano di gran lunga la loro naturale offerta generata dal mercato. I professionisti in eccesso in un determinato settore si trovano, dunque, a dover accettare lavori inferiori o eccessivamente distanti alla loro formazione e aspettativa, incrementando, quindi, oltre alla precarietà, frustrazione e disaffezione sociale. Si parla molto di "buone pratiche": in questo settore un esempio eccellente da seguire ce lo offre la Germania, il cui programma di orientamento al lavoro va incontro a studenti e famiglie, prevedendo, fra le numerose misure, degli incontri annuali obbligatori con le classi in "uscita" di ogni istituto e offre loro un contatto costante con i consulenti. Nel provvedimento in esame si compie un primo passo, con la previsione dello sportello per le professioni, all'interno dei centri per l'impiego. Infatti, una delle misure più strategiche sul lungo periodo del jobs act è l'istituzione dell'Agenzia nazionale per le politiche attive del lavoro (ANPAL), il cui statuto richiama proprio la dignità costituzionale che è propria dell'Agenzia, in quanto specificatamente volta a promuovere l'effettività dei diritti al lavoro, la formazione e l'elevazione professionale dei lavoratori. Il legislatore ha attribuito all'ANPAL la responsabilità di prevedere interventi e servizi volti a migliorare l'efficienza del mercato del lavoro: si tratta di misure previste dalla stessa Carta dei diritti fondamentali dell'Unione europea. È su questo punto, dunque, che si deve insistere.
2016-11-02	PD	RicchiutiLucrezia	Come stavo dicendo, nel tempo, infatti, in ragione dello sviluppo economico e dell'innovazione tecnologica, è progressivamente cambiato il carattere di subordinazione, principio su cui regge da sempre la specialità del diritto del lavoro. Tuttavia, le politiche condotte dagli anni Novanta non hanno saputo affrontare in modo adeguato i gravi problemi del mercato del lavoro, cosicché - come ha recentemente ricordato Romano Prodi - la previsione del dato della crescita inferiore all'1 per cento condanna ancora l'Italia a restare nel plotone di coda rispetto alle maggiori economie dell'Unione europea. L'ISTAT ha fotografato l'entità della crisi economica che ha colpito il nostro Paese dal 2007 al 2015 con alcuni dati: gli occupati perduti nella crisi equivalgono a 1.618.000 unità di lavoro e il PIL è sceso bruscamente dell'8,3 per cento, cioè di 140 miliardi di euro. Infine, stiamo assistendo a un gigantesco processo di emigrazione di laureati con qualifiche professionali elevate pari a 100.000, di cui un terzo con meno di trentacinque anni: una vera e propria fuga dei migliori talenti del nostro Paese, con un conseguente arretramento competitivo dell'Italia, e rispetto non solo alla Germania, ma anche ai Paesi del blocco Est, membri del network produttivo tedesco. Se questi sono i dati, di fronte a una esplosione della precarietà senza precedenti conosciuta in questi anni, viene da chiedersi se le politiche per l'occupazione promosse dal Governo possano ritenersi sufficienti per invertire il carattere strutturale della crisi economica da cui fatichiamo a uscire. È evidente, infatti, che il disegno di legge che ora l'Assemblea sta discutendo si pone esattamente come un completamento del jobs act e, quindi, va giudicato in una dimensione strettamente unitaria. Dico subito che la nuova disciplina del lavoro autonomo contenuta nel provvedimento, pur approntando alcuni profili di tutela finora ignorati, non appare essere esaustiva, perché non sembra affatto risolto il problema centrale del compenso adeguato per l'esecuzione dell'opera o del servizio da parte del prestatore. E non appare neanche agevole nel testo in esame rinvenire una definizione precisa del carattere della continuità, che nel diritto del lavoro si ritiene comunemente l'elemento che vale più di ogni altro a differenziare i rapporti parasubordinati dal lavoro autonomo. Mentre cioè la prestazione d'opera è considerata nella sua unitarietà come prestazione istantanea, viceversa nella parasubordinazione rientrano tutte le fattispecie di contratti d'opera atipici, in quanto a prestazioni periodiche. Ma in questo modo, se diventa sfumata la modalità di esecuzione in concreto dei rapporti di lavoro, non c'è solo il rischio di un problema astratto di qualificazione giuridica. Si corre, purtroppo, il serio rischio che le collaborazioni coordinate e continuative, da sempre l'apice del precariato, che il Governo si era vantato di abolire - si potrebbe dire - uscite dalla porta, rientrano dalla finestra. Se così fosse, cari colleghi, siamo alla beffa finale. Diciamo più chiaramente che stiamo reintroducendo nei contratti d'opera le collaborazioni continuative con tutele minimali. E poi, sullo smart working o lavoro agile, è giusto introdurre una disciplina del lavoro svolto parzialmente al di fuori dei locali aziendali e tramite l'utilizzo di sistemi informatici, perché ciò può corrispondere a una nuova opportunità che premia l'autonomia del lavoratore. Ma occorre evitare che questa modalità contrattuale possa aprire nuovi varchi nel mondo del precariato. Perciò, anche in questo caso, servono più tutele e più diritti. Bisogna sancire anche per queste disposizioni la centralità della contrattazione collettiva, nazionale o di secondo livello. Occorre confermare che il lavoro agile può conseguire a una scelta volontaria tra le parti, e il lavoratore che svolge la prestazione in modalità di lavoro agile deve poter fruire dei medesimi diritti e trattamenti economici garantiti per i lavoratori che svolgono le medesime mansioni esclusivamente all'interno dell'azienda. La critica di fondo che si può muovere al provvedimento riguarda nuovamente il metodo dell'approccio seguito. Sarebbe stato infatti preferibile mantenere un carattere di universalità e oggettività dei diritti, a prescindere dal tipo di rapporto instaurato tra il committente e il lavoratore, così come proposto dalla CGIL con la Carta dei diritti del lavoro. Così, invece, si insiste purtroppo su un percorso che ha già portato a una generale frammentazione del mondo del lavoro. Concludo il mio intervento sul punto che ho esposto in premessa: il disegno di legge sul lavoro autonomo mantiene un rapporto strettissimo con il jobs act, che ne ispira chiaramente la filosofia, e così non va. La propaganda degli ultimi mesi non può sottacere che il lieve incremento dell'occupazione è figlio di un robusto ricorso a incentivi per sgravi contributivi per le imprese, e che le nuove assunzioni a tutele crescenti, che si possono interrompere in qualunque momento, anche senza giusta causa, sono in larga parte trasformazioni di contratti a termine. Siamo quindi nella trappola della bassa crescita, con rischi forti sulla solidità della nuova occupazione e un aumento indiscriminato dei voucher. Le politiche per il lavoro fin qui seguite - a mio parere - non sono sufficienti per affrontare la domanda di libertà e di eguaglianza che ci viene dal mondo dal lavoro, con una disoccupazione giovanile che ha raggiunto livelli record tra le democrazie europee. Per questi motivi, poiché non mi convince in alcun modo insistere con le riforme sul lavoro fin qui sostenute come risposta alla crisi, annuncio il mio voto contrario al provvedimento all'esame dell'Assemblea. E lasciatemi dire oggi, con la triste notizia dell'addio a Tina Anselmi, che, per migliorare la qualità della vita, l'unica strada possibile è recuperare quella visione di una società più inclusiva che si fa carico dei soggetti più deboli.
2016-11-03	M5S	PugliaSergio	Signora Presidente, la disoccupazione sale ancora. Da quando Renzi è al Governo il mondo del lavoro è peggiorato totalmente. La disoccupazione sale ancora e purtroppo è arrivata ad un picco dell'11,7 per cento. Prima se ne va questo signore e meglio è per tutti gli italiani. Purtroppo, oltre a ciò, c'è anche da rilevare l'esistenza di una particolare problematica in Italia, tanto che mi sto chiedendo se forse non ci sia un commercio dietro a tutto questo. La problematica cui mi riferisco è quella degli idonei ai concorsi. Ci sono persone che sono arrivate anche a fare 15 concorsi e sono risultate per 15 volte idonee, ma rimangono in un limbo. Ricordiamo che a partecipare ai concorsi sono i nostri figli e i nostri nipoti e che partecipare ad un concorso vuol dire spendere soldi per i libri e le trasferte. Ritengo che un po' tutti gli italiani sappiano di che cosa stiamo parlando. Esistono dunque delle graduatorie bloccate, i cui componenti rimangono in un limbo, ad aspettare. Ma cosa stanno aspettando? Sarebbe quindi opportuno che, nel momento in cui lo Stato si trova a dover fare delle assunzioni, si scorrano direttamente le graduatorie delle persone già risultate idonee. Risolviamo questa problematica, prima di aprire nuovi concorsi. Mi viene dunque un dubbio: visto che esistono persone idonee, perché non scorrere le graduatorie, invece di fare nuovi concorsi per creare altri idonei e portare altre persone a spendere soldi per libri e trasferte? Qualche volta c'è anche qualche politico che promette loro qualcosa, ma questi idonei rimangono lì ad aspettare. Questa situazione serve anche a questo altro tipo di commercio? Spero vivamente che non sia così. Sarebbe dunque opportuno agire nel senso che ho indicato, visto che Renzi sta facendo salire la disoccupazione e livelli incredibili. Con il Paese che si sta distruggendo, lui pensa al referendum : ci ha dato il referendum, di cui discutere, anziché parlare dei problemi seri, come il fatto che ci sono 11 milioni di italiani che non riescono ad accedere alle cure mediche e 10 milioni di italiani che sono al di sotto della soglia di povertà. Sarebbe opportuno parlare di questi problemi seri. A questo punto sarà fondamentale dire «No: andatevene!».
2016-11-03	PD	IchinoPietro	Signora Presidente, sono sollecitato a intervenire dall'intervento del collega Puglia. Mi stupisce che un collega che come lui conosce professionalmente le dinamiche e il funzionamento del mercato del lavoro si accodi, in modo così fazioso e apparentemente ingenuo, alla falsificazione - perché di questo si tratta - diffusa nell'informazione quotidiana su ciò che sta accadendo sul fronte dell'occupazione e della disoccupazione. I dati sono questi. Nel periodo tra il gennaio 2015 e agosto 2016, rispetto al periodo corrispondente del biennio 2013-2014, ci sono state complessivamente 1.214.662 assunzioni in più. Di queste, più di due terzi (818.306) a tempo determinato ed un terzo (396.356) a termine. Questo è il dato. E questo significa che se può accadere che, con questi flussi in aumento, la disoccupazione aumenti di un punto decimale, ciò è dovuto soltanto al fatto che dei lavoratori prima inattivi entrano in un mercato del lavoro in cui riacquistano la speranza di trovare un'occupazione. Ma sia in termini di stock (cioè di livello complessivo di occupazione, dove abbiamo circa 700.000 posti di lavoro in più, di cui due terzi a tempo indeterminato nell'ultimo biennio), sia in termini di flusso il segno è nettamente positivo. Questo ho ritenuto di dover precisare perché in quest'Aula, almeno qualche volta, si dicano le cose vere e vengano corretti i dati falsi su temi così importanti per la vita delle persone.
2016-12-07	FI	RomaniPaolo	La fotografia che l'ultimo rapporto CENSIS dà di quest'Italia è impietosa: un Paese rinchiuso su sé stesso, con 15 milioni di persone povere o sulla soglia della povertà, disunito, disgregato e disperato. Guardate i risultati di questo referendum, la cui campagna allarmista è stata centrata sui pericoli dello sfascio, dei mercati, della tragedia che sarebbe seguita alla vittoria del no. In tutto il Sud le percentuali del no hanno superato il 65 per cento, con punte di oltre il 71 per cento in Sicilia e di oltre il 72 per cento in Sardegna. Non ci poteva essere altra risposta ad una politica che per il Sud non ha fatto niente, se non interventi spot e di emergenza. Dove è finito il grande piano strategico per il meridione d'Italia che Renzi aveva più volte promesso? E veramente la questione dei giovani, fondamentale per il futuro del nostro Paese, poteva essere affrontata solo con una card da 500, euro da spendere per andare al cinema o a teatro? Il dramma della disoccupazione giovanile, soprattutto al Sud, gli ascensori sociali che non funzionano più, intere generazioni che vivono nella precarietà, che sanno che il loro futuro sarà peggiore di quello dei loro padri. Queste sono le ragioni per cui il 68 per cento dei giovani tra i diciotto e i trentaquattro anni hanno detto no: per mandare a casa un Governo che non ha saputo dare loro neanche una risposta credibile.
2016-12-07	LN	TosatoPaolo	E come ha governato Renzi? Ha governato pensando di poter comprare il consenso, di poterlo comprare con i bonus, con le mance, con il voto di scambio alla De Luca, con l'arroganza. Ma i cittadini hanno bocciato questo metodo di governo. E, di fronte alla sua proposta di semplificare la democrazia con il suo impegno di ridurre i cosiddetti costi della politica e in cambio ottenere dai cittadini un mandato pieno senza permettere più loro di eleggere i propri rappresentanti, il popolo ha risposto di no. Non vuole farsi comprare da Renzi, perché il proprio diritto di voto non è in vendita e lo ha manifestato nella consultazione referendaria. Cosa ci lascia Renzi alla fine di questa lunga esperienza di mille giorni? Renzi ci lascia 106 miliardi di debito pubblico in più, perché il tentativo di comprare il consenso degli italiani ha rappresentato un costo per tutti noi e per le future generazioni. Il Presidente del Consiglio lascia un Paese in ginocchio, al di là della propaganda con la quale ha tentato di oscurare la realtà nei mille giorni: una situazione migratoria fuori controllo - e credo che nessuno possa negarlo - un sistema bancario al collasso, con rischi immediati gravissimi; una disoccupazione alle stelle; tanta, troppa sofferenza nelle famiglie italiane. Questo è ciò che lascia Matteo Renzi nel Paese: giovani arrabbiati senza fiducia nel futuro, pensionati che hanno paura di perdere i propri risparmi e le proprie certezze. Questa è l'eredità del Governo Renzi: una società italiana in ginocchio. Si chiude quindi, signor Presidente, l'esperienza di un Governo che non è stato eletto dai cittadini, ma che è stato sfiduciato dai cittadini.
2016-12-07	PD	SantiniGiorgio	Signor Presidente, rappresentanti del Governo, onorevoli colleghi, il Partito Democratico voterà la fiducia al Governo affinché si possa approvare il disegno di legge di bilancio che definisce il quadro economico per il 2017 e poi anche per gli anni successivi. È un atto di responsabilità e di tutela per il Paese perché occorre ricordare che, senza l'approvazione della legge di bilancio, da gennaio 2017 entrerebbe in vigore l'esercizio provvisorio e soprattutto dal 1° gennaio, scatterebbero imposte per oltre 15 miliardi su IVA e accise che avrebbero gravato ulteriormente la vita già difficile dei nostri concittadini. È un atto di responsabilità verso il Paese che vuol contribuire a rendere meno ostica la soluzione della crisi politica che si è aperta con le dimissioni del Governo e che da domani potrà essere affrontata dal Capo dello Stato e dalle diverse forze politiche senza la pesante ipoteca che sarebbe stata rappresentata dall'incertezza del quadro economico. In questo senso l'approvazione del disegno di legge di bilancio dà un quadro di riferimento anche ai rapporti con l'Unione europea che, diversamente, sarebbero sostanzialmente lasciati ad un'unica decisione da parte delle autorità dell'Unione europea. In tale ottica, senza entrare nel merito dei singoli temi e sforzandoci di non ricadere nel facile esercizio - che abbiamo sentito anche stamane - della polemica interessata, ci sono in questa legge di bilancio a suggello di una legislatura di riforme provvedimenti di natura strutturale che vanno nella giusta direzione di irrobustire il percorso difficile per la ripresa dell'economia, del lavoro e delle politiche di contrasto alla povertà, che hanno segnato già dagli scorsi anni le scelte del Governo in questa legislatura e sono state necessarie perché - forse adesso non lo si ricorda più - questa legislatura è iniziata con una recessione molto grave, con la disoccupazione a livelli altissimi, con la finanza pubblica in grande difficoltà. Ho parlato di interventi strutturali. Si prosegue con questa legge di bilancio nel cammino di riduzione della pressione fiscale in capo alle diverse realtà del mondo produttivo (le piccole imprese, le imprese individuali, le società, le start up, le partite IVA, il mondo agricolo) per diminuire, dopo gli interventi realizzati negli scorsi anni, la tassazione sul lavoro e sulle famiglie. Si rafforza, sempre in via strutturale il sostegno agli investimenti privati, vero punto ancora irrisolto nel nostro Paese, con la riproposizione del superammortamento (con un allargamento anche agli investimenti digitali), con il credito d'imposta per il Sud e per la ricerca, con l'ampliamento del fondo di garanzia per i crediti. Si prosegue la riduzione degli oneri contributivi sul lavoro soprattutto per i giovani e per il Sud, in attesa, nel 2018, di un intervento strutturale in tutto il settore del lavoro. Si caratterizzano gli investimenti pubblici con la predisposizione di fondi pluriennali dedicati sia alle infrastrutture sia alla sicurezza sismica e idrogeologica sia alla gestione delle emergenze, in modo tale che questi investimenti pubblici siano soggetti ad un percorso crescente di impatto con le diverse esigenze di messa in sicurezza, di innovazione, di rafforzamento di tutte le infrastrutture fondamentali del nostro Paese. Si favorisce con gli ecobonus il risparmio energetico e il rinnovamento del patrimonio abitativo delle famiglie anche con forti innovazioni, come per quanto riguarda il tema dei condomini. Si esercita quindi un intervento che, ripeto, completa un percorso di riforme che non ha avuto certamente l'esito catastrofico qui enunciato, ma importanti risultati e soprattutto ha permesso di conseguire un segno positivo per la nostra economia, un segno positivo per quanto riguarda il lavoro. Vi è un segno positivo anche per quanto riguarda il capitolo delle politiche sociali, dove possiamo registrare interventi che aiutano, da un lato, le pensioni più basse e aprono, dall'altro, con la necessaria prudenza, una flessibilità pensionistica in uscita, garantendo un sostegno integrale alle categorie più svantaggiate, ai disoccupati, alle persone con disabili a carico, ai lavori gravosi e ai redditi più bassi. Si definisce in tempi certi - nessuno lo ha detto, perché non dirlo? - il superamento del Patto di stabilità per gli enti locali e le Regioni, che potranno ora disporre, anche con questa legge di bilancio, di un fondo dedicato da ripartire tra Province, enti locali e Regioni, per evitare che nella fase transitoria ci siano contraccolpi negativi. Si delineano anche in questo disegno di legge di bilancio, come già è stato fatto da alcuni anni, interventi sulla famiglia, sul favorire le nascite, sul contrasto alla povertà, che sono stati avviati e che hanno bisogno ora di essere continuati anche nei prossimi anni. Questo disegno di legge di bilancio completa sul piano economico un percorso che è partito da un Paese in grave recessione, il quale ha iniziato invece dal 2013, proseguendo nel 2014, nel 2015 e nel 2016, a riprendere a camminare e a dare segnali importanti e positivi, che vanno consolidati. Ora il Paese ha necessità di uscire dalla crisi politica. Lo deve fare ritrovando innanzitutto una capacità di collaborazione istituzionale, per definire rapidamente regole certe, per avviare rapidamente una nuova fase nella quale le forze politiche, sulla base di un consenso elettorale dei cittadini, possano riprendere il testimone della guida politica, per proseguire, completare e migliorare quanto fatto in questi quattro anni. Abbiamo la piena convinzione di consegnare al Paese, con la legge di bilancio, un quadro di provvedimenti necessari e utili a proseguire questo cammino e a farlo nell'interesse di tutti i nostri cittadini, per portare il Paese verso risultati ancora migliori, che giustamente dobbiamo tutti quanti contribuire a costruire. Per questi motivi il Gruppo del Partito Democratico vota con convinzione la fiducia al Governo.
2016-12-14	FI	RomaniPaolo	Gli argomenti del prossimo Consiglio europeo mi sembrano molto importanti e strategici per il nostro Paese: immigrazione, sicurezza, economia, giovani (compreso il tema del contrasto alla disoccupazione giovanile) e relazioni internazionali. Su questi argomenti ci aspettiamo un'azione efficace che il precedente Governo non è stato in grado di svolgere: una stringente lotta contro i trafficanti di esseri umani nel Mediterraneo per interrompere quella che è ormai rimasta l'unica e più pericolosa grande rotta migratoria; una vera difesa dei confini europei; una politica economica che segni finalmente la discontinuità, abbandonando l'austerità in favore di un nuovo modello di sviluppo; un piano europeo per facilitare l'accesso al lavoro giovanile, la definizione di una politica di difesa comune e, infine, di una politica europea unitaria che affronti in primis la questione turca, la crisi ucraina e il tema delle sanzioni alla Russia, ma che soprattutto ridoni al vecchio Continente il rilievo e il ruolo che gli competono. Ho apprezzato il riferimento fatto da lei, Presidente, nei sui interventi di ieri alla Camera e di oggi al Senato al quadro di relazioni tra le grandi potenze (Stati Uniti, Russia, Europa) che si sta definendo intorno alla crisi siriana. È proprio in riferimento a scenari come questo, mutevoli e in divenire, che l'Europa e l'Italia hanno il dovere di tornare tra gli attori principali, in uno scacchiere internazionale sempre più caratterizzato dalla tensione tra Stati Uniti e Russia e dalla frammentazione in più fronti del conflitto interno al mondo islamico tra sunniti e sciiti, dalla Siria all'Iraq (ha dimenticato lo Yemen), fino al tema curdo, il più grande popolo senza uno Stato. Due notizie hanno contrassegnato queste ultime ore: la liberazione di Aleppo e la rioccupazione di Palmira da parte del Daesh. Palmira, come sapete, è l'esempio di città romana meglio conservata al mondo e mi auguro che tra qualche ora non dovremo dire «era». Aleppo è una delle città più antiche della storia, rappresenta un grande esempio di convivenza tra popoli (arabi, armeni, curdi, circassi, turchi) e religioni, con una delle maggiori comunità cristiane del mondo arabo (circa 300.000 di diverse confessioni religiose), che ne hanno fatto una capitale culturale ed economica, riferimento dell'intera area, con una storia ininterrotta di cinquemila anni, messa in pericolo da gruppi armati di miliziani jihadisti ai quali la comunità internazionale ha voluto dare lo status di ribelli. È la nostra storia, la nostra cultura e l'Europa non può continuare a starsene ai margini. Signor Presidente, signor Presidente del Consiglio, Forza Italia non può dare fiducia al quarto Governo non eletto dal popolo italiano, ma ci auguriamo che in Parlamento, in questa Assemblea, si approvino velocemente regole certe, in grado di assicurare che la volontà popolare sia di nuovo rispettata.
2016-12-14	FI	RomaniPaolo	ROMANI Paolo (FI-PdL XVII). Signor Presidente, signor Presidente del Consiglio, dopo un lungo peregrinare in un vorticoso giro dell'oca siamo tornati al punto di partenza: un nuovo Governo, una nuova fiducia, la stessa maggioranza, gli stessi problemi, come se il mondo si fosse fermato. Un quadro complesso formato dalla crisi dell'MPS e di parte del sistema bancario, dalla disoccupazione che ci tiene ai fanalini di coda dell'Europa, dall'emergenza terremoto del Centro Italia, che ha dovuto attendere quasi tutta la campagna referendaria prima che il Parlamento potesse pronunciarsi su un primo pacchetto di azioni, pacchetto sicuramente non esaustivo, da un Sud abbandonato a se stesso, dall'incognita di una legge di bilancio per lo più elettoralistica, approvata senza possibilità di essere discussa con una fiducia di quest'Assemblea, mentre il Governo Renzi già si dimetteva e sulla quale pesano il giudizio e le richieste di correzione dell'Europa, ma anche e soprattutto formato dal fallimento della riforma costituzionale. Un fallimento grave, perché una cosa era chiara all'inizio di questa legge e altrettanto è chiara oggi: la necessità di una revisione dell'assetto costituzionale in grado di semplificare e rendere efficiente la macchina dello Stato e nel contempo mantenere tutte le garanzie di un corretto sistema di check and balance. Quando Renzi ha voluto avocare all'iniziativa del Governo il progetto di riforma, ha fatto il primo di una serie di gravi errori: le riforme devono essere fatte dal Parlamento, non dal potere Esecutivo. Non avere ritenuto fondamentale la più ampia condivisione possibile o averla solo fintamente cercata in una fase iniziale a suon di continue forzature e ricatti è stato il suo secondo, grande e grave errore. Strappare al centrodestra pezzetti e pezzettini, immaginando che fossero politicamente rappresentativi, mentre il baricentro rimaneva saldamente ancorato alla figura di Silvio Berlusconi, è stato un ulteriore azzardo pagato molto caro.
2016-12-14	LN	ArrigoniPaolo	Signor Presidente, colleghi, signor Presidente del Consiglio, con la riforma costituzionale pasticciata, pessima e pericolosa imposta al Parlamento dalla coppia Renzi-Boschi, coppia ancora ben inchiodata sulla tolda di comando, si è tentato di perpetrare un imbroglio agli italiani, ben nascosto da un quesito ingannevole che sbandierava tagli di poltrone e risparmi inesistenti, ma 20 milioni di italiani, accorsi in massa alle urne, hanno sventato la trappola e vi hanno sonoramente bocciati. Bocciati perché volevate togliere il diritto di voto, con l'obiettivo di allontanare ancora di più i cittadini dalle istituzioni. Bocciati perché volevate togliere competenze, poteri e risorse alle Regioni ordinarie e passarli all'inefficiente Stato centrale. Bocciati perché milioni di italiani non hanno voluto vendere la propria libertà per un bonus o per una manciata di euro promessi da Renzi, perché questi italiani hanno voluto continuare ad essere donne e uomini liberi e padroni del proprio futuro e hanno capito il rischio di cedere sovranità del Paese all'Europa, alle banche e alla grande finanza. Bocciati soprattutto perché hanno voluto liberarsi di Renzi e del renzismo, che hanno già fatto troppi danni, oltre alla spaccatura del Paese che ha creato la campagna referendaria. Il Governo Renzi e Renzi, nonostante ciò che lui dica nei vari saluti di arrivederci e non di addio (come aveva promesso), lascia in eredità risultati pessimi. Segnalo l'alta disoccupazione, soprattutto tra i giovani, nonostante i 20 miliardi spesi in incentivi per le assunzioni che hanno drogato il mercato del lavoro. Segnalo la fuga di italiani all'estero (107.000 nel 2005), tra cui e soprattutto molti giovani qualificati. Segnalo il record storico di italiani in povertà assoluta: 4,6 milioni è il dato degli ultimi giorni confortato e ulteriormente irrobustito dall'aggiornamento che il 30 per cento degli italiani sono sulla soglia della povertà e, in particolare, le famiglie numerose monoreddito, con tre o più figli, che stanno aspettando ancora gli 80 euro promessi da Renzi nel 2014. Segnalo le tasse che non sono assolutamente diminuite. Segnalo l'aumento del debito pubblico di 105 miliardi, in media 105 milioni al giorno, solo per la spesa corrente. Magari, infatti, fosse aumentato il debito pubblico per gli investimenti: no, sono diminuiti sensibilmente ed anche la nuova legge di bilancio, approvata in fretta e furia, segnala per il 2017 un'ulteriore diminuzione dell'8 per cento. Che dire poi delle varie riforme pessime e devastanti come il jobs act, la buona scuola, la cosiddetta legge Delrio e il salva banche? Le faccio alcune domande, primo ministro Gentiloni. Pensando a Trump, che negli ultimi giorni ha assunto decisioni importanti sugli F35 o sul nuovo Air Force One, ordinato da Obama, di cui pare voglia cancellare ovvero ridimensionare l'ordine, lei cosa intende fare dell'aereo blu, il giocattolino acquistato in leasing da Renzi per 170 milioni, alla faccia degli italiani che tirano la cinghia?
