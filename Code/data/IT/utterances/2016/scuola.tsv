2016-01-14	PD	AlbanoDonatella	Sappiamo bene che il Parlamento sta portando avanti, con coraggio e decisione, un'importante riforma, come quella dello ius soli e dello ius culturae, sulla quale mi auguro si proceda con determinazione e rapidità, in modo da terminare quanto già approvato dai colleghi deputati. La norma di cui discutiamo oggi, invece, mira a semplificare e a rendere identica, per tutte le discipline sportive, la procedura di tesseramento presso ciascuna federazione, in modo da eliminare ogni discriminazione tra minori italiani e non, così come ogni disomogeneità tra le singole pratiche sportive, equiparando quindi i minori, residenti regolarmente in Italia almeno dal decimo anno di età, ai loro coetanei italiani. Ritengo si possa affermare che, con l'introduzione di questa norma, si realizzino tre differenti obiettivi, a favore dell'integrazione, dei minori e, non ultimo, dello sport stesso. In primo luogo, dobbiamo ricordarci che da sempre lo sport è stato veicolo di messaggi sociali e politici, ma soprattutto, fin dalle origini dei giochi olimpici, uno strumento di pace e uguaglianza. Semplificare e garantire a tutti i giovani parità di accesso alle discipline sportive eliminerebbe, quindi, quello che oggi è un importante ostacolo alla piena integrazione di un minore straniero. Nel delicato campo della convivenza, in una società sempre più multietnica, sentirsi discriminati, a qualsiasi titolo, nell'età della costruzione della propria identità personale, non agevola l'integrazione e la coesione sociale, anzi può creare sgradite tensioni, contro le quali oggi dobbiamo sostenere ogni sforzo. Come sottolineato anche dal Consiglio dell'Unione europea, lo sport è fonte e motore di inclusione sociale e viene riconosciuto come strumento eccellente per l'integrazione delle minoranze e dei gruppi a rischio di emarginazione sociale. Insieme alla scuola, infatti, lo sport agisce da importante veicolo di integrazione, di socialità, di consolidamento dell'identità personale e della capacità di relazionarsi con gli altri. La competizione e la gara sono momenti importanti nella vita della persona: costituiscono un naturale sviluppo utile a consolidare il rapporto con i compagni, la capacità di mettersi alla prova, l'identità personale, la fiducia in se stessi, la gestione della vittoria e della sconfitta. Anche la Convenzione ONU sui diritti del fanciullo, che si applica a tutti i minori di diciotto anni, stabilisce che «gli Stati parte adottano tutti i provvedimenti appropriati affinché il fanciullo sia effettivamente tutelato contro ogni forma di discriminazione o di sanzione motivate dalla condizione sociale, dalle attività, opinioni professate o convinzioni dei suoi genitori, dei suoi rappresentanti legali o dei suoi familiari». Ogni Stato membro, quindi, deve garantire i diritti previsti dalla Convenzione «ad ogni fanciullo» presente sul suo territorio, indipendentemente dalla sua cittadinanza, nazionalità, regolarità o meno del soggiorno. E, tra i diritti riconosciuti dalla Convenzione, vi è anche il «gioco», che viene quindi elevato al rango di diritto che deve essere ricondotto alla persona, a maggior ragione se si tratta di bambini. In secondo luogo, questa norma è a favore dei minori semplicemente perché lo sport non è solo uno strumento di integrazione e di crescita personale - come abbiamo già detto - ma può essere anche un percorso professionale, e in questo modo si eliminano dei fastidiosi ostacoli oggi presenti nel passaggio dall'attività dilettantistica amatoriale a quella agonistica. Peraltro, la scarsa attenzione alle esigenze dei minori nella pratica sportiva appare ancora più ingiustificata ed anacronistica se viene paragonata alle esigenze del mondo del mercato e del professionismo sportivo, nel quale sono stati ormai rimossi tutti i limiti e le differenze basate sulla nazionalità, aprendo e facilitando per tutti l'accesso alle attività sportive professionistiche. Con questa norma, quindi, offriamo un'ulteriore alternativa a tanti giovani che, attraverso lo sport, possono costruirsi un futuro migliore, attraverso la propria passione, senza doverci rinunciare a causa di un impedimento burocratico o regolamentare. Infine, questa norma sarà un bene anche per il mondo dello sport italiano nel suo complesso, allargando il potenziale bacino di praticanti, aggiungendo ulteriori stimoli per i tanti giovani che hanno come principale obiettivo eccellere nella disciplina da loro praticata. In vista delle auspicabili Olimpiadi del 2024 assegnate alla città di Roma, questa norma potrebbe garantire all'Italia e al CONI una maggiore platea di praticanti dalla quale attingere per dare lustro e onore al nostro Paese. Onorevoli colleghi senatori, è con passione e convinzione, quindi, che appoggio e sostengo questa norma, con la speranza che venga approvata senza indugi, per dare un grande segnale di civiltà di cui la nostra società ha davvero bisogno.
2016-01-14	PD	FerraraElena	Questa funzione dello sport per tutti, tanto condivisa sul piano teorico, deve però fare i conti con la realtà. Sono ancora troppi gli episodi di razzismo, emarginazione e bullismo che si consumano nel nostro Paese, anche e proprio in ambito sportivo. Come non ricordare, ad esempio, la violenza sfociata in rissa tra genitori durante il derby dei pulcini Juventus-Torino? Era lo scorso 8 novembre e dagli spalti di uno stadio in provincia di Novara partirono epiteti razzisti nei confronti di un ragazzino di colore. Due considerazioni. La prima è la seguente: anche il mondo dello sport, e sicuramente molto già viene fatto in tal senso, deve adottare le opportune policy per mettere al sicuro i propri contesti operativi dalle discriminazioni e da tutte le condotte distorte che una competizione esasperata può portare con sé. Il Ministero dell'istruzione, università e ricerca ha al suo attivo da sempre importanti progetti di inclusione di cui cito «Sport di classe» (voluto dalla Presidenza del Consiglio dei Ministri, dal MIUR e dal CONI) che ha sviluppato una struttura di rete ben ramificata per sostenere l'attività motoria e lo sport per tutti. La seconda considerazione è che le federazioni sportive nazionali e le discipline sportive associate svolgono l'attività sportiva in armonia con le deliberazioni delle federazioni internazionali e del CONI cui è affidata l'organizzazione delle attività sportive sul territorio nazionale, ai sensi dello statuto del 2014. Il consiglio nazionale detta principi ed emana regolamenti in tema di tesseramento e utilizzazione di atleti di provenienza straniera al fine di promuovere la competitività delle squadre nazionali, di salvaguardare il patrimonio sportivo nazionale e di tutelare i vivai giovanili; vivai che si alimentano con un rapporto costruttivo tra federazioni, enti di promozione sportiva ed il sistema scolastico. In tal senso, la legge n. 107 del 2015 di riforma dell'istruzione ha fortemente sottolineato l'importanza dell'attività motoria e sportiva da svolgere nella scuola preoccupandosi degli aspetti metodologico-didattici, anche mediante il potenziamento di personale qualificato nell'ambito delle autonomie di primo livello. Al comma 7 lettera g), dell'articolo 1 la norma richiama tra gli obiettivi prioritari della riforma il «potenziamento delle discipline motorie e sviluppo di comportamenti ispirati a uno stile di vita sano, con particolare riferimento all'alimentazione, all'educazione fisica e allo sport, e attenzione alla tutela del diritto allo studio degli studenti praticanti attività sportiva agonistica». Parallelamente, il citato IV Piano nazionale risulta essere in piena sintonia con i principi del documento «La via italiana alla scuola interculturale e l'integrazione degli alunni stranieri» dell'Osservatorio nazionale per l'integrazione degli alunni stranieri e per l'educazione interculturale istituito dal MIUR, al fine di costruire una società integrata ed inclusiva, che pone attenzione alla necessità di una visione positiva della diversità e nella quale differenti competenze culturali o linguistiche siano vissute come un arricchimento o un'opportunità nella scuola e nella società. In questo contesto ricordo il progetto Elios - energia olimpica contro il cyberbullismo, realizzato dall'Osservatorio nazionale bullismo e doping, in collaborazione con Facebook e Telecom, che seguo da vicino con la senatrice Idem. Gioco di squadra, valori, consapevolezza di sé e modelli positivi sono solo alcuni dei contributi che l'attività sportiva può apportare nel prevenire e contrastare il bullismo discriminatorio: elementi in linea con il disegno di legge di prevenzione e contrasto del cyberbullismo, che abbiamo approvato tutti in quest'Aula e in attesa di essere votato alla Camera. Certo, tutta questa buona operatività alla quale le federazioni e gli enti di promozione sportiva contribuiscono con grande motivazione e dispendio di energie, in rete con enti locali e servizi minorili territoriali, si scontra con aspetti, che a volte risultano prevalenti, di carattere burocratico. È uno di questi scogli formali, in cui si sono incagliati entusiasmi e talenti, il caso di cui stiamo discutendo oggi nell'affrontare la proposta normativa pervenuta dalla Camera. Questo provvedimento recante «Disposizioni per favorire l'integrazione dei minori stranieri residenti in Italia mediante l'ammissione nelle società sportive appartenenti alle federazioni nazionali, alle discipline associate o agli enti di promozione sportiva» ben si colloca nella cornice più generale della riforma della legge sulla cittadinanza e sullo ius soli, anch'essa già approvata alla Camera alcuni mesi fa.
2016-01-14	PD	IdemJosefa	Il secondo motivo per cui si vuole assolutamente approvare questo provvedimento è quindi quello di superare una scissione nel curriculum di giovani stranieri pienamente integrati in Italia, perché vanno a scuola e frequentano altri circoli di giovani: costoro, fino a quattordici anni, possono partecipare all'attività sportiva di base e, poi, dai quattordici anni in poi, l'età in cui scatta l'attività agonistica, non possono più partecipare. Sono integrati ed uguali, ma solo fino a quattordici anni; dai quattordici anni in poi non sono più uguali. Chi viene a vivere in Italia, sarà regolarmente residente dal decimo anno di età in poi e parteciperà ad attività sportive nella vita quotidiana come tesserato presso società o altri enti potrà continuare a farlo anche dai quattordici ai diciotto anni; dai diciotto anni in poi lo potrà fare a patto che sia già in corso la pratica con cui si richiede la cittadinanza. Non è un concetto di multiculturalità, ma di integrazione. Integrazione vuol dire che si parla di cose uguali; facciamo in modo che siano uguali. Pertanto, non posso né esprimere un parere favorevole all'emendamento che è stato proposto dal senatore Centinaio (neanche al suo testo 2), né esprimere un parere favorevole alla richiesta di trasformarlo in ordine del giorno; infatti, in quel modo, si lederebbe un principio che con questo provvedimento si voleva interpretare: il principio dell'integrazione. Quando si parla di integrazione non si parla più di cose diverse. Pertanto, non c'è bisogno di fare una distinzione di quote, di cui, molto probabilmente, guardando anche alle quote degli stranieri residenti in Italia, non si dovrà neanche discutere. Ma è proprio una questione di principio, perché quando si parla di integrazione si parla di cose uguali e non di cose diverse. È proprio questa scissione che vogliamo superare con questo regolamento, permettendo ai giovani stranieri residenti in Italia di essere uguali agli altri, non solo fino a quattordici anni ma anche dopo, fino al compimento dell'età adulta, affinché vi sia una continuità in tal senso. PRESIDENTE. Ha facoltà di parlare il rappresentante del Governo.
2016-01-14	PD	PuglisiFrancesca	È questo il primo Governo, infatti, che investe nell'educazione motoria per tutti i bambini e le bambine nelle nostre scuole. Grazie alla buona scuola, infatti, abbiamo inserito il maestro specialista di educazione motoria anche nella scuola primaria.
2016-01-19	LN	ConsiglioNunziante	Signora Presidente, questa è una riforma costituzionale che vede una discussione generale che si tiene nel deserto dei Tartari e quindi possiamo ben dire che nemmeno quelli che hanno tentato ob torto collo di votarla nelle altre letture sono presenti. Probabilmente la questione interessa molto poco. Questa è una riforma che ha a che fare con il cambiamento del sistema Paese. Non ci siamo, Presidente, non ci siamo per nulla. Si tratta di una riforma che è nata male ed è continuata sulla strada peggiore e che ha visto la Lega presentare circa 80 milioni di emendamenti per far comprendere a questo Paese che sta a casa, a quelli che ci ascoltano e ci guardano, come fosse opportuno e addirittura necessario fermare la deriva autoritaria che le si cela dietro. L'esame del provvedimento, già nel passaggio precedente al Senato, è stato inoltre viziato da atteggiamenti arbitrari, eccessivamente discrezionali nell'interpretazione delle consuetudini e del Regolamento da parte della Presidenza. Direi che i Regolamenti sono stati stracciati in quel momento in nome della velocità e perché non si voleva assolutamente dare voce alle opposizioni. Questa è una legge costituzionale dal contenuto disomogeneo che, qualora si pervenisse al referendum confermativo, si porrebbe in violazione della sovranità popolare e della libertà di voto poiché obbligherebbe in modo coercitivo gli elettori ad esprimere un solo voto sull'intero testo, ancorché le modifiche della Costituzione siano varie e disparate e voi, nei vostri decreti e nelle vostre fiducie, avete fatto scuola sotto questo aspetto. Il Governo, con l'aiuto di una Presidenza, a dire poco partigiana supportata anche dagli uffici tecnici che invece di svolgere una funzione bipartisan si sono messi al servizio dell'ambizione di pochi (d'altronde devono pur lavorare) articolando trucchetti e stratagemmi finalizzati ad ostacolare in ogni modo l'attività parlamentare delle opposizioni, ha fatto sì che fosse rispettata l'agenda dettata dal Presidente del Consiglio al solo fine di mostrare all'opinione pubblica di essere l'uomo solo al comando. Questa necessità di cambiamento, però, nei fatti ha incontrato ostacoli insormontabili e si è dovuta scontrare con le posizioni ortodosse di chi sosteneva la teoria dell'intangibilità della Costituzione. Guai, signor Presidente, se i nostri Padri costituenti dovessero veramente leggere un giorno questo testo. Chi è credente, però, presume che questa cosa possa anche avvenire. Le suggestive motivazioni che vengono addotte a suffragio della sacralità della Carta costituzionale sono fondate giustamente sul rispetto del lavoro encomiabile che fu condotto proprio da loro, dai Padri costituenti nel dopoguerra, quale sintesi del pensiero delle diverse anime che avevano contribuito a far uscire il nostro Paese dalla dittatura fascista. Lungi da noi, signor Presidente, non comprendere l'importanza storica e non solo che incarna la Carta fondamentale, in particolare modo nei suoi primi 12 articoli che enunciano i principi fondamentali sui quali si fonda la nostra democrazia nelle sue declinazioni di rispetto dell'uguaglianza tra i cittadini e delle libertà personali inviolabili; 12 articoli e non sempre sono stati rispettati nel corso di questi lavori su questa riforma costituzionale. Quale morbo diffuso ha indebolito il nostro Paese, ponendolo a rischio di una irreversibile malattia? Questa fretta, questa voglia a tutti i costi di cambiare. Questa riforma ben presto si manifesterà per ciò che è realmente: un pasticcio, un grande pasticcio e ne vedremo, purtroppo, le brutte conseguenze nel prossimo futuro. Il popolo ha compreso, seppur dopo anni, la follia delle campagne ideologiche sostenute da alcune forze politiche per arrestare le riforme come la cosiddetta devolution, che era stata approvata e che, dopo anni, si era riusciti in queste Aule ad approvare, che non entrò mai in vigore perché bocciata da referendum, una riforma, signora Presidente, che anticipava i tempi e i dibattiti di questi anni, che prevedeva l'istituzione del Senato federale, la riduzione del numero dei parlamentari, modifiche al procedimento di formazione delle leggi e al sistema di Governo, prevedendo maggiori poteri al Primo ministro e interventi sull'ordinamento giurisdizionale. Questo disegno di riforma, appunto la devolution, fu respinto, come già detto, con il referendum confermativo del 25 e 26 giugno 2006. La campagna per votare no fu manovrata ad arte da quelle stesse forze politiche che a parole si dichiaravano a favore del federalismo. Quante ne ha dette la sinistra in quel periodo su questa riforma e quante fandonie sono state raccontate durante tutta la campagna elettorale del referendum. Signora Presidente, noi della Lega Nord abbiamo nel DNA le riforme costituzionali. Nessuno deve permettersi mai soltanto di pensare che la nostra opposizione a questo testo sia finalizzata ad evitare il cambiamento. Ma questa riforma non solo rappresenta l'ennesima occasione persa per cambiare questo fallimentare sistema Paese, ma cela anche, dietro falsi buoni propositi, una vera e propria deriva autoritaria. Non solo si elimina il Senato, ma anche le Regioni sono private di qualunque tipo di funzione, sopprimendo la materia concorrente e mantenendola in capo allo Stato. Che poi si sopprima il Senato, vedremo più avanti che la cosa non è assolutamente vera. Per non parlare, poi, dell'effetto distorsivo della clausola di supremazia, che prevede che la legge dello Stato possa intervenire su proposta del Governo in materie non riservate alla legislazione esclusiva dello Stato, quando la richieda la tutela dell'unità giuridica o economica, ovvero la tutela dell'interesse nazionale. E chi, con un monocameralismo, con un Presidente eletto in un certo modo, con una Corte costituzionale eletta in un altro modo, non invocherà tutte le volte l'interesse nazionale? È una situazione, signora Presidente, vergognosa. Vergognoso è il suo percorso; vergognoso è il sistema di portarla avanti a colpi non di maggioranza ma di inciuci tra forze politiche
2016-01-19	M5S	AirolaAlberto	Marco Zaninelli, analista dell'agenzia di rating Moody's, ha detto che «la legge elettorale è credit positive » e ha un effetto positivo sul debito sovrano italiano, «se accompagnata dalla riforma al Senato». Comunque, la riforma è un pacchetto completo di cui fa parte anche la riforma del Senato «il cui effetto è riuscire a superare l'instabilità politica italiana». Ai signori della finanza interessa come la politica e la democrazia decidono e qual è il bene dei cittadini italiani ve lo fate dire da questi signori. Non solo. C'è anche un ricatto perché Moody's è un'agenzia di rating e i rating diventano positivi se facciamo passare questa riforma, altrimenti no, quindi è questo il punto centrale: bisogna eseguire dei comandamenti che vanno contro gli interessi degli italiani come, per esempio, il jobs act e la buona scuola. E allora cosa serve? Serve avere il massimo potere, la minima ingerenza del popolo nelle votazioni - infatti, casualmente, sparisce l'eleggibilità dei senatori - e serve soprattutto un sistema di informazione totalmente dominato dal Governo e dalla maggioranza che depisti costantemente i cittadini dalla verità, dalle scelte e dalle vere motivazioni che stanno dietro alle scelte di questo Parlamento. È incredibile che in trent'anni di vostri Governi ci ritroviamo a questo punto: a votare oggi questa emerita schifezza. Ci lascia allibiti il fatto che anche parlamentari che hanno una storia abbiano accettato qualsiasi Diktat del Premier pur di portare oggi, qui, in quest'Aula questa riforma senza relatore. È una vergogna. È una cosa inaudita.
2016-01-19	M5S	AirolaAlberto	Voi oggi siete assenti in Assemblea, siete a bervi il caffè e fate finta di niente, ma dieci anni fa sareste stati sulle barricate. Questa giravolta è schifosa e denota il fatto che siete tutti sulla stessa barca a difendere gli interessi di lobby e di partiti e non certo a fare gli interessi dei cittadini. Cominciamo dal chiederci perché c'è tanta fretta di approvare questa legge, perché si è arrivati oggi qua, in questo misero ultimo passaggio in Parlamento di una riforma costituzionale, che se fosse stata davvero la chiave di volta del Paese, avreste votato già nel 2006, con Berlusconi. Invece non lo avete fatto e oggi ce la riproponete ancora peggiore e, anzi - come si dice nei corridoi, fuori da questa Assemblea - Berlusconi forse è anche stato più bravo di voi, che non siete riusciti neanche a rispettare minimamente le regole democratiche del Parlamento. Lo dimostra il fatto che in questo testo di legge non è passato un solo emendamento delle opposizioni e in particolare del Movimento 5 Stelle, non è passata una sola richiesta di avvicinare lo Stato ai cittadini, ma, anzi, si è andati in direzione diametralmente opposta. Nel 2011, con l'esperienza del Governo Monti, l'Europa e l'ex Presidente Napolitano hanno cominciato a definire un sistema di governo sicuro, solido e antidemocratico, prevedendo le larghe intese, con tutti dentro, ed è stato nominato alla Presidenza del Consiglio un signore, che nessuno aveva votato, ovvero Mario Monti. Lì è iniziato il tracollo della democrazia vera e propria, o almeno la sua ultima fase, perché nei vent'anni precedenti non c'è stata lo stesso. Da lì è cominciato il tracollo ed è cominciato proprio toccando la nostra Costituzione, quando è stato inserito in Costituzione il pareggio di bilancio: una scelta che ai cittadini non avete mai avuto il coraggio di spiegare. Non avete mai avuto il coraggio di spiegare che i soldi prima vanno alle banche e poi forse si possono spendere per la sanità, per la scuola, per i servizi e per il bene del Paese. Questo non l'avete fatto! Poi, nel 2013, c'è stato un colpo di scena: è arrivato il Movimento 5 Stelle. Ecco perché c'è il bisogno urgente per questo Governo e per questa maggioranza delle baracche di correre ai ripari e di eseguire i dettati e i comandamenti dell'Europa. Questa riforma è credit positive: lo sapevate? Sapete chi lo ha detto? Lo hanno detto i consulenti della JP Morgan e di Moody's. Sono queste le persone da cui prendete gli ordini.
2016-01-19	M5S	BlundoRosettaEnza	Questa riforma viene furbescamente presentata come una riduzione dei costi della politica; tuttavia, se il risparmio è veramente l'unico obiettivo che volete raggiungere, sarebbe stato più opportuno diminuire anche il numero dei deputati, oltre che quello dei senatori, come più volte detto e votato in quest'Aula, ma voi avete votato contro. A tal proposito, negli ultimi giorni ho intravisto su «la Repubblica» un banner in cui si promuoveva la riforma Renzi-Boschi-Napolitano-Verdini, con un messaggio di questo tipo: meno costi, più efficienza, più partecipazione. I nostri padri costituenti e i valori che li hanno ispirati sono stati svenduti da voi con un banner. Un solo sentimento dovrebbe classificare il vostro agire, ma lascio ai cittadini in ascolto capire quale, perché ormai è palese che voi non lo avete. Dovete finirla di raccontare le frottole su cui si poggia la riforma in esame. Una di queste è totalmente falsa, perché non è vero che i futuri senatori non intascheranno alcuna indennità per l'esercizio della loro funzione, ma con successiva legge ordinaria verrà loro riconosciuto un emolumento di carica territoriale, che avrà come importo massimo lo stipendio del sindaco, capoluogo di Regione, quindi non credo che saranno pochi spiccioli. Si tratta di ben 75 consiglieri delle Regioni e di 21 sindaci non eletti neanche direttamente dai cittadini, più gli ex Presidenti della Repubblica e i cinque senatori nominati dal Capo dello Stato. Queste cose, però, Renzi non le comunica agli italiani nei suoi tweet, è manchevole in questo. Da un lato dite che questa pseudo-riforma porterà a una riduzione dei costi della politica, dall'altro vi siete approvati la legge Boccadutri sul finanziamento pubblico dei partiti, sottraendo ingenti risorse alla realizzazione dei bisogni dei cittadini e incuranti della volontà dei cittadini stessi. Solo il Movimento 5 Stelle ha rinunciato a 42 milioni di euro e ad oggi ha restituito 15,5 milioni in 130 parlamentari. Fate voi i calcoli di quanto si poteva restituire. La verità è che con questa pseudo-riforma non tagliate i costi della politica, ma state tagliando la democrazia; lo avete già fatto con lo sblocca Italia, imponendo trivelle e inceneritori alle comunità locali che avete messo a tacere, e con la riforma sulla buona scuola, imponendo un modello verticistico che, assegnando ai dirigenti scolastici un eccessivo potere, non rispetta la scuola pubblica e ha peggiorato la qualità dell'insegnamento. Ve lo dico da insegnante di scuola elementare che si confronta costantemente con i colleghi, elementari e degli altri ordini. Se volevate risparmiare, spiegatemi per quali ragioni non vi siete fatti problemi a sperperare fondi pubblici per costringere a ripetere prove selettive chi le ha già svolte, insegna e valuta i ragazzi da più di dieci anni. Quello sperpero per voi non conta. Quella di cui stiamo discutendo è una riforma fintamente finalizzata al risparmio, cari colleghi, perché il disegno di legge costituzionale in esame, assieme all'Italicum, vuole raggiungere altri obiettivi: far diventare la politica uno spazio ancora più chiuso, riducendo ulteriormente i già esigui margini di controllo dell'attività politica da parte dei cittadini e garantire l'immunità parlamentare ai consiglieri regionali, cioè alla classe politica più indagata e condannata degli ultimi anni. La verità è che questo disegno di legge costituzionale non piace a molti in quest'Aula, ma i componenti della maggioranza preferiscono non essere presenti a questa discussione e invece garantirsi le poltrone, con la promessa di assegnazione di un nuovo incarico, piuttosto che avere uno scatto di dignità e di rispetto verso il proprio Paese nel non votare questa riforma. L'aver spostato il rinnovo delle cariche e degli Uffici di Presidenza delle Commissioni permanenti a subito dopo il voto in Aula sul disegno di legge costituzionale non fa altro che confermare la logica e l'arma del ricatto con cui questo Governo si mantiene ancora in vita, e che fuoriesce ogni tanto nelle votazioni segrete.
2016-01-19	M5S	BulgarelliElisa	Invece di comprendere il forte segnale che arrivava dai cittadini e cambiare - cosa che, peraltro, avrebbe permesso a noi di tornare a casa - vi siete arroccati, facendo di tutto per mantenere lo status quo e disinteressandovi ogni giorno di più delle persone, come ben dimostrano il jobs act, la riforma delle banche popolari, la buona scuola, lo sblocca Italia, il decreto sulle banche e così via. Vi affannate tanto su questa "schiforma" - come ha detto il mio collega - da chiudere con urgenza e nessuna preoccupazione per i 54 miliardi di clausole di salvaguardia che gravano sui prossimi tre anni; nessuna preoccupazione per la perdita di 5 miliardi all'anno per via dei contratti derivati sottoscritti dallo Stato, su cui, fra l'altro, nulla si può sapere; nessuna preoccupazione per una protezione dei conti pubblici che ormai è totalmente inesistente. La domanda principale rimane comunque una: con l'accentramento del potere nelle mani del Presidente del Consiglio - di qualunque colore politico esso sia - che culmina con questa riforma e che vi portate avanti da mesi, decreto dopo decreto e delega dopo delega, come fermiamo la persona che, una volta messa in quella posizione di potere, dovesse perdere la testa? Rimangono solo un colpo di Stato o una rivoluzione armata, avendo tolto, con questa riforma, ogni contrappeso democratico. Oggi vi assumete questa responsabilità. Confido che al referendum le persone, invece, votino no, per darvi di nuovo un chiaro segnale che quello che fate non va nella direzione che loro vorrebbero. La democrazia e la Costituzione più bella del mondo oggi non ci dicono addio, ci dicono solo «arrivederci, ci vediamo dopo il referendum ».
2016-01-19	M5S	MontevecchiMichela	E per il momento riusciamo a vedere solo la punta dell' iceberg. E vogliamo poi parlare di tutti regali alle lobby del gioco d'azzardo? Ma da un gambler non ci si sorprende più di tanto. C'è il decreto enti locali, che taglia 2,3 miliardi di euro alla sanità. E continuiamo a tagliare alla sanità, alla scuola, alla cultura, perché dobbiamo continuare a favorire le lobby dell'uno e dell'altro e dobbiamo continuare ad investire in missioni militari internazionali. Perché questo sono quelle missioni, anche se noi ci raccontiamo che siano missioni di pace e vogliamo continuare a prendere parte a progetti di costruzione di aerei e di velivoli atti alla guerra che lasciano molto a desiderare. Poi Renzi è sempre quello dell'Italicum. Praticamente, una legge elettorale che si proponeva di porre rimedio e di correggere il Porcellum e, invece, finisce per essere ben peggio. Ma su questo credo che poi andranno a mettere la manina, dopo l'esito del referendum. Aspettatevelo, cittadini, perché se il referendum dovesse avere un certo esito, io sono convinta che arriverà la manina di qualcuno e modificherà quella legge elettorale. Vogliamo parlare della riforma della RAI, che rimane lottizzata? Oppure della soppressione del Corpo forestale? Vogliamo parlare dei vari decreti salva ILVA che si sono susseguiti in questa legislatura, confermando la totale incapacità di questo Governo di portare avanti delle agende politiche lungimiranti, dalla parte dei cittadini, che tutelino i diritti sanciti dalla Carta costituzionale, primo fra tutti il diritto alla salute? Ricordiamo, infatti, che ci sono bambini gravemente malati da quelle parti. Noi non li abbiamo sotto gli occhi, ma le loro famiglie convivono tutti i giorni con questa disgrazia e con questa tragedia. E solo questo sarebbe dovuto bastare a questo Governo per fare le cose seriamente. Una delle motivazioni che il Premier addurrà per convincere i cittadini ad andare a votare sì sarà quello della velocità dei tempi. In altri interventi io ho già ricordato come siate stati molto celeri nell'approvare il lodo Alfano (venti giorni), la già citata legge Fornero (sedici giorni) e, non da ultimo, prendiamo un esempio recente, perché altrimenti sembriamo dei nostalgici che guardano solo al passato. Invece, guardiamo un po' anche alla legislatura attuale. Nel passato molto recente abbiamo avuto la legge Boccadutri, che avete votato molto rapidamente per accaparrarvi i finanziamenti e quindi per sanare le vostre posizioni. Io dico che questo Paese si meriterebbe un Governo migliore, un Governo lungimirante, un Governo capace di portare avanti delle agende politiche nel lungo periodo. Ma per fare ciò, questo Governo illuminato dovrebbe avere una qualità che questo Governo non ha, ovvero la capacità di condividere le proprie scelte. E non lo dico io che sono una povera grillina conservatrice, demagoga, qualunquista. Scegliete voi l'aggettivo che preferite. Pensate un po' che l'ha detto un grandissimo Capo di Stato, l'ex presidente dell'Uruguay José Mujica, in una famosa e bella intervista rilasciata ad una giornalista italiana. Egli ha sostenuto quanto sia importante per un Governo, e soprattutto per la salute del proprio Paese e dei suoi cittadini, essere in grado di portare avanti delle politiche condivise soprattutto in quelli che sono gli assi portanti della sua vita: infrastrutture e trasporti, che non sono pervenute; istruzione pubblica, anch'essa non pervenuta; sanità e - ahimè - mi si stringe il cuore in questo caso perché, oltre a non essere pervenuta, vi hanno in essa messo mano e ridotto il Paese ad una macelleria sociale; e da ultimo le politiche ambientali ed energetiche. E qui torna in campo lo sblocca Italia, perché sblocca non solo le trivelle, ma anche tanti bei progetti degli amici del Premier, tra i quali uno dovrebbe adesso diventare addirittura il capo dell'unità per la sicurezza cibernetica, ossia della cosiddetta cyber security. Pensate un po' se Berlusconi avesse fatto una roba del genere, se si fosse cioè permesso di mettere a capo di detta unità, che non è stata istituita da Renzi ma - mi pare - da Monti, il senatore Gasparri o qualunque altro senatore tra quelli a lui all'epoca più vicini. Credo che tutti gli allora parlamentari del centrosinistra sarebbero scesi in piazza a fare girotondi fino a consumarsi i piedi. Ma oggi invece lo fa Renzi e l'amico in questione è il signor Carrai, il quale, nello sblocca Italia, ha come regalino l'aeroporto di Firenze-Peretola. Non dimentichiamo che, nello sblocca Italia, oltre al regalino per Carrai e i trivellatori, c'è anche un bel colpo di spugna su tutte le tutele del nostro patrimonio paesaggistico-ambientale. Certo, in fondo quale patrimonio paesaggistico- ambientale ha l'Italia? Nessuno. Chi viene in Italia per il paesaggio e le sue bellezze? Nessuno. E quindi si dà un bel colpo di spugna e si toglie un po' di potere alle sovrintendenze. E la ministra Madia, un'altra illuminata di questo Governo, dice sì al silenzio-assenso per la tutela dei beni artistici e paesaggistici, riduce i termini e fa confluire le sovrintendenze nelle prefetture, per essere proprio sicuri che tutti i regali fatti con lo sblocca Italia arrivino a destinazione. Si sa, infatti, che i controllori danno fastidio a chi ha una concezione del potere monocratica e pensa di essere stato investito - non si sa bene da quale entità suprema - del potere di fare, disfare e decidere in barba al Parlamento. Allora, vi invito, cari cittadini, innanzitutto ad andare a riascoltare gli interventi svolti in quest'Aula, quelli che smontano punto per punto la riforma che, già di per sé, non sta in piedi. Tra l'altro, è una riforma davvero pericolosa perché, essendo anche scritta male e piena di vulnus, potrebbe creare quel caos istituzionale che spesso è stato il preambolo, l'anticamera di periodi storici che noi italiani ricordiamo ancora molto bui del nostro Paese; periodi storici con i quali, evidentemente, non ci siamo finora riconciliati e scesi a patti, se ci ritroviamo ancora oggi ad aver paura che ritornino. Renzi, però, ha anche detto che, se vince il no, si ritira dalla politica. E questa è la motivazione principe - tra l'altro sottesa a tutto il mio intervento - per andare al referendum confermativo e votare no. Se il signor Renzi dovesse infatti, per caso, in un momento di folgorazione su una delle tante vie - non sono quale - andarsene veramente, sarebbe soprattutto una grande fortuna per il Paese e per tutti i cittadini che vi abitano. E poi, se nell'andarsene si portasse anche tutte le varie ancelle di cui si circonda, quelle ancelle i cui sorrisi oggi non rassicurano più tanto... PRESIDENTE. Può rimanere nel merito senza offendere. MONTEVECCHI (M5S). Non sto offendendo. Sto dicendo: portasse con sé anche quelle ancelle. Guardi, vice presidente Fedeli, sa che cosa è veramente vergognoso e veramente offensivo? Essersi liberati di un ventennio berlusconiano in cui si è sempre data una certa immagine della donna; e proprio lei, che fa parte di un partito che ha sempre condannato quella cosa e si è sempre indignata nei confronti dell'immagine della donna che quel ventennio ha dato, oggi fa parte di quel partito che ha espresso un Premier che ancora si circonda di ancelle. E allora finisco di dire quello che stavo dicendo, senza alcuna vergogna. I sorrisi di queste signore, che una volta rassicuravano, oggi sono diventati inquietanti per le numerose ombre che nascondono. Allora, cari cittadini, ad ottobre, quando ci sarà il referendum, liberiamoci di questa inquietudine, facciamo brillare di nuovo il cielo delle stelle della democrazia e votiamo un bel "no".
2016-01-19	M5S	MontevecchiMichela	Ebbene, poiché il nostro Premier, che in altre sedi è stato già definito (anche da me) una persona alla quale piace giocare, un gambler, a cui piace spesso gettare i dadi del destino sui tavoli di questo Parlamento e finora le manovre gli hanno detto abbastanza bene, per quelli che sono i risultati parlamentari, molto male, secondo me, per quanto concerne l'indice di gradimento. E poiché egli vuole trasformare il voto confermativo di questa riforma in un voto plebiscitario per la sua grande opera di statista illuminato di questa legislatura, noi accettiamo questa sfida. Usciamo dal perimetro della riforma costituzionale e diciamo agli italiani perché dovrebbero votare «no» al referendum confermativo. Di motivazioni, oltre a quelle sacrosante già egregiamente spiegate dai colleghi del Movimento 5 Stelle che mi hanno preceduto - e sono convinta che ce ne saranno altri in grado di spiegarlo ancora meglio - ce ne sono tantissime. Andiamo a vedere perché bisognerebbe dire «no» a quel referendum e quindi a Renzi. Occorre dire di no perché Renzi si può fregiare di aver fatto approvare lo Sblocca Italia, che ha trasformato questo Paese in un groviera e che farà sì che saranno trivellate aree all'interno di un parco naturale come quello delle Isole Tremiti. Poi dovremo dire di no perché, sempre il Governo Renzi, si fregia di aver fatto una riforma della scuola che consegna a questo Paese una scuola che non sarà più un luogo in cui tutti avranno le stesse opportunità e il merito sarà premiato ma una scuola in cui entreranno prepotentemente le aziende, con tutte le loro logiche, e avrà insegnanti non più liberi di insegnare. Occorre poi dire di no a questo Governo e al referendum perché ha approvato una legge sull'autoriciclaggio che è una buffonata in quanto il Governo mantiene la possibilità di utilizzare indisturbato quei soldi se utilizzati per fini personali. Poi, andremo a votare «no» perché questo Governo non ha fatto una legge seria per combattere l'evasione. Allora sì che avrebbe portato dei risparmi e tanti soldi nelle casse dello Stato, non quelle briciole che millanta di portare con questa riforma costituzionale. Apro una parentesi: poiché il nostro caro Premier, nella sua immensa e sconfinata opera di mistificazione della realtà, si permette, a nostro avviso, di dire qua e là qualche piccola bugia, affermando che la riforma del Senato produrrà circa un miliardo di euro di risparmio, vorremmo informare il nostro caro Presidente del Consiglio, evidentemente poco edotto sui bilanci dei due rami del Parlamento, che il bilancio del Senato, nella sua totalità, consta di 500 milioni di euro e il costo dei senatori è di circa 80 milioni di euro. Pensate che il Movimento 5 Stelle, in maniera semplicissima, rinunciando ai rimborsi elettorali, ha già fatto guadagnare 42 milioni di euro allo Stato italiano, quindi la metà di quelli che lui vorrebbe risparmiare a scapito della democrazia in questo Paese. Noi, invece, li abbiamo restituiti e la democrazia è salva. Bene. Poi il pacchetto anticorruzione. Addirittura, qui non abbiamo visto traccia né del Daspo per i corrotti e neanche della possibilità di sequestrare o confiscare i beni dei condannati per corruzione. Poi abbiamo il decreto-legge rimborsi, il bonus Poletti, che, con una elemosina, pensava di poter porre rimedio alla vergognosa porcata fatta dalla ex ministra Fornero, che ha illecitamente messo mano alle pensioni degli italiani. Poi c'è un argomento di grande popolarità, il decreto-legge sulle banche popolari. Già solo questa sarebbe una ragione per andare a votare no al referendum. E non voglio girare il coltello nella piaga perché, anche qui, colleghi più bravi di me del Movimento 5 Stelle hanno già ricordato che cosa sia il decreto banche popolari, cosa sia il decreto salva banche e come, in un rigurgito di orgoglio, la nostra Ministra dovrebbe dimettersi. Il Partito Democratico, infatti, illo tempore chiese le dimissioni di Ministri, se non per molto meno, sicuramente per fatti altrettanto gravi.
2016-01-19	M5S	MoroneseVilma	Abbiamo già ampiamente dimostrato che questa riforma non ha nulla a che vedere con il bene del Paese e che altro non è che un piano diabolico voluto da un potere politico-economico nazionale ed extranazionale. Si tratta di un piano diabolico messo però in atto da un dittatore che vuole che la tabella di marcia sia rispettata; quindi stop al dibattito ed al confronto con le opposizioni. Abbiamo tutti visto come i maggiori costituzionalisti siano nettamente e decisamente contrari a questa riforma. Abbiamo tutti avuto dimostrazione che il popolo italiano non è d'accordo e non vuole questa riforma. Oggi vorrei parlare della nostra Costituzione nel senso più ampio perché, grazie anche alla previsione della doppia deliberazione da parte delle Camere con intervallo non minore di tre mesi e alla possibilità di sottoposizione a referendum confermativo a garanzia del popolo sovrano, c'è stato il tempo per riflettere. Proprio questo era l'obiettivo di chi, prima di noi, aveva raggiunto e fatto davvero i nostri interessi, inserendo un meccanismo per garantire un contrappeso equilibrato e per dare l'opportunità alle minoranze di avere il tempo e la forza per far cambiare idea alla maggioranza, coinvolgendo ovviamente anche i cittadini. Lo so, a nominare la maggioranza a voi che ascoltate e che avete l'ordine di votare «sì» a queste "schiforme" salta subito in mente la frase: «il volere della maggioranza va rispettato, così funziona la democrazia»; allora io vi chiedo: ma i partigiani che hanno fatto la resistenza, da cui poi è nata la nostra Costituzione, erano maggioranza o minoranza? Essi erano minoranza. E il popolo con chi stava? Con la maggioranza fascista e oppressiva o con la minoranza? Il popolo appoggiava la minoranza ed insieme liberarono il Paese da un regime e dalla dittatura della maggioranza. Da allora la Costituzione ci ha protetto e ci ha garantito diritti, dignità ed uguaglianza. La Carta costituzionale ha garantito i giusti contrappesi ai vari poteri istituzionali ed ha permesso alla Corte costituzionale di respingere gli attacchi che, con provvedimenti legislativi illegittimi, negli anni avete tentato di portare. Ricordiamo, ad esempio, il lodo Alfano, ovvero lo scudo per proteggere Berlusconi dai processi, e poi il Porcellum, la legge elettorale che la Corte costituzionale ha bocciato con la sentenza n. l del 2014, rendendo di fatto incostituzionale l'attuale maggioranza. Nonostante tutto, siete però riusciti a fare anche peggio, perché il testo di queste riforme arriva dal Governo e, quindi, non nasce da un'iniziativa parlamentare, arrivando da qualche luogo segreto, esterno al Parlamento. Siccome il disegno di legge è firmato Renzi-Boschi e viste le vicende che hanno coinvolto la famiglia del Ministro con il salvataggio, da parte di questo Governo, della Banca Etruria con un bel decreto-legge ad hoc che ha salvato le banche e ammazzato i cittadini, ci chiediamo dove mai possa essere stato concepito questo testo, che smantella la Costituzione e rende sovrano non più il Parlamento, ma il Governo. Chi mai lo può aver partorito, visto che non è stato il frutto di un'esigenza dei cittadini, non è venuto fuori da un processo di partecipazione o da una questione aperta nel Paese? Forse sarà arrivato direttamente dall'ufficio di qualche banchiere all'indirizzo e-mail del Presidente del Consiglio o del "Ministro delle banche". Questo Governo ha dato dimostrazione che, con il suo abuso dei decreti-legge e l'emanazione di uno spropositato numero di leggi delega, ha di fatto già scavalcato il Parlamento. Quindi, in sintesi, abbiamo una maggioranza incostituzionale e l'abuso del ricorso a decreti-legge e leggi delega. Tutto questo vuol dire sempre che le leggi non arrivano dal Parlamento sovrano, ma dall'esterno, da altre stanze a noi non visibili dove manca il controllo dei cittadini e non esistono trasparenza, Commissioni e Resoconti. I provvedimenti piombano qui dentro, attraverso il Governo che chiede poi di esser delegato a fare tutto. Ecco che basta avere il controllo di uno soltanto, che sia il Presidente del Consiglio, che costruisca attorno a sé una schiera di yes-man, che tutto si può fare: bypassare i meccanismi di controllo, fare nomine a tutto spiano, occupare la RAI, il Consiglio di Stato e la Corte costituzionale, controllare i servizi segreti, eleggersi il Presidente della Repubblica. Con un nuovo Senato, che non sparisce ma che non viene più eletto dai cittadini ma nominato, il Presidente del Consiglio potrà quindi scegliere anche loro, che probabilmente saranno i più ricattabili, magari inquisiti e indagati, visto che, fra l'altro, la lista di questi soggetti, nelle file del Partito Democratico soprattutto, continua a crescere a dismisura. Il Presidente del Consiglio li potrà scegliere in maniera tale che, con la loro nomina a senatore, ricevendo l'immunità parlamentare, possano obbedire in silenzio come forma di riconoscimento. Ci rendiamo tutti conto della pericolosità di quello che sta accadendo in questo Paese e che bisogna assolutamente fermarlo. Oggi più che mai abbiamo bisogno, non solo di difendere la Costituzione, ma anche di rilanciarla. Se proprio bisognava modificarla non doveva essere di certo per piegare il Parlamento alla volontà del Governo. Invece di rendere più fruibili, ad esempio, gli istituti di partecipazione popolare, voi li avete ulteriormente limitati, facendoli perdere di efficacia. E questo è imperdonabile. In che modo? Ve lo spiego. Su 197 richieste di referendum nazionale presentate, il 66 per cento non è neanche arrivato al voto. Discorso analogo per le leggi di iniziativa popolare, per le quali la riforma Boschi triplica il numero di firme necessarie nonostante, dal 1979, soltanto l'1,15 per cento sia stato poi approvato dal Parlamento. Mi chiedo: se già gli istituti di democrazia diretta sono così poco presi in considerazione da Governi che dettano l'agenda parlamentare con decreti-legge da convertire con voti di fiducia, perché indebolirli ulteriormente? Se davvero siete interessati a coinvolgere i cittadini, perché non avete abbassato i quorum per i referendum ? Prevedere un nuovo quorum per la validità del referendum abrogativo nel caso in cui la richiesta sia stata avanzata da 800.000 elettori, non è affatto un vantaggio per la democrazia; anzi, al contrario, significa: limitare ulteriormente l'efficacia di questo istituto; limitare i referendum esclusivamente ai grandi partiti. Un istituto di democrazia diretta, nato per garantire ai cittadini il diritto di abrogare le leggi votate dal Parlamento, è stato così trasformato in uno strumento riservato per lo più ai gruppi di maggioranza che proprio quelle leggi hanno approvato. Gli istituti referendari rappresentano il modo più diretto che abbiamo per poter far esercitare al popolo il suo ruolo di sovrano. È un grave danno al principio democratico e di uguaglianza. A ciò si aggiunga che per l'iniziativa legislativa popolare è stato elevato da 50.000 a 150.000 il numero di firme necessario per la presentazione di un progetto di legge da parte del corpo elettorale. L'articolo 1, che proclama la sovranità popolare, è evidentemente violato. Vi preoccupate di giustificare tale restrizione sostenendo che verrebbero garantite a tali proposte di legge «tempi, forme e limiti». Il che è uno specchietto per le allodole, giacché serve nel frattempo a non agevolare (come dovrebbe) ma a limitare l'iniziativa legislativa popolare. Si impedisce ai cittadini di partecipare alla vita politica con la democrazia diretta, per convincerli che anche la democrazia rappresentativa non serve più a nulla. Si decide di allontanare sempre di più i cittadini dal poter scegliere i loro rappresentanti. Li allontanano di fatto dalla vita politica del Paese e dalle scelte che li riguardano. Zero democrazia diretta, zero democrazia rappresentativa, zero democrazia partecipativa! Con la vostra riforma il Paese mette la retromarcia, anziché andare avanti, torna indietro e danneggia l'unica cosa buona che eravamo stati capaci di fare tutti assieme come italiani negli ultimi decenni. L'Italia dei diritti nati dalla Costituzione, con questo Governo appartiene sempre più al passato. Con il jobs act avete eliminato i diritti dei lavoratori, con il salva banche avete messo in ginocchio i risparmiatori, con la buona scuola avete ammazzato l'istruzione, con lo sblocca Italia avete tolto sovranità ai territori e portato un attacco senza precedenti all'ambiente. A crescere, con voi, è solo la disuguaglianza. Il miraggio delle privatizzazioni dei servizi pubblici, come risultato ampiamente provato, non ha portato i benefici annunciati. In Italia i cittadini hanno avuto, anziché migliori servizi, solo lo smantellamento dello stato sociale e la decrescita dei diritti. State tentando di realizzare quello che prima di voi hanno cercato di fare gli altri Governi. Lo fate esattamente come loro, solamente con modi e facce diverse, ma l'obiettivo è sempre lo stesso; e vi servite delle menzogne come tutti i regimi. Menzogne dette e costruite ad arte, che servono a far apparire che le cose debbano andare per forza così, che sia giusto così. A tal proposito, io vi chiedo di smetterla di insultare la nostra intelligenza e quella dei cittadini italiani con le presunte esigenze di contenimento della spesa pubblica. Quale effettivo risparmio economico avremo con la finta abolizione del Senato? L'urgenza di contenere la spesa per le istituzioni, è falsissima! Le nuove norme vogliono esclusivamente garantire la governabilità, penalizzando la rappresentatività del Parlamento, che finisce per diventare un mero strumento della maggioranza di Governo. Si sarebbero potuti ottenere risparmi ben più consistenti attraverso la riduzione del numero dei deputati e senatori o con l'abolizione dei vitalizi. Perché non accettate di abolire definitivamente i vitalizi se volete davvero far risparmiare lo Stato? Perché non vi tagliate lo stipendio come facciamo noi, che destiniamo il 50 per cento dello stipendio al microcredito per le imprese? Nessuna risposta potete dare a queste domande, perché nessuna intenzione avete di ridurre i vostri privilegi. Noi parliamo con i fatti e non con gli spot elettorali e pubblicitari. Fino ad oggi abbiamo destinato oltre 15 milioni di euro al microcredito per le imprese e oltre novecento imprese hanno già usufruito di questo strumento finanziario per ripartire e per ridare forza e identità ad un popolo che oggi con questa riforma viene privato anche della sua sovranità. Questo è un esempio di riduzione dei costi della politica; questo è l'esempio di una politica che opera al servizio dei cittadini Abbiamo imparato a nostre spese, che smascherare gli inganni non è semplice ed è anche molto faticoso: c'è bisogno di conoscere le cose e in molti casi sono necessarie alte conoscenze. Per questo al vostro sistema noi del Movimento 5 Stelle contrapponiamo lo studio, la partecipazione dei cittadini, l'aumento delle relazioni. Relazioni fondamentali per costruire una rete di cittadini informati e consapevoli, per cambiare noi stessi, le nostre famiglie e anche i nostri figli che saranno orgogliosi di noi e non saranno figli della televisione; possiamo cambiare, dobbiamo informarci e non lasciarci informare. Per contrapporsi alla politica degli slogan e delle bugie occorre una politica partecipativa ed attiva, non lamentarsi ma rimboccarsi le maniche per costruire; combattere a tutti i costi questo sistema dittatoriale che non vuole un popolo di cittadini ma un popolo di servi, che devono solo consumare e far lucrare le lobby che finanziano le vostre campagne elettorali e che quando siete al Governo battono cassa. Questa "deforma" della Costituzione vuole piegare definitivamente i cittadini alla megamacchina del capitalismo assoluto, una macchina che vive di vita propria e che sovrasta i popoli, assoggettando i Governi che a loro volta hanno il compito di asservire i cittadini ad un volere a loro superiore. Un corpo senza forma e senza identità che si nutre anche con la corruzione e con l'avidità degli uomini, che non vuole più farsi carico dei costi sociali e dei diritti che invece devono essere assicurati ai cittadini. Questo è il vero obiettivo delle vostre riforme: spianare la strada alla megamacchina del capitalismo assoluto, che c'è ma è invisibile ed intangibile, che vuole che ogni cosa sia merce, anche le coscienze e i pensieri, i sentimenti, il dolore ed il piacere. A qualcuno di voi tutto quello che qui sto denunciando potrebbe sembrare una ricostruzione fantasiosa, scherzosa, ma io ho la prova. La prova sono le parole di una persona che dal 1953 è entrato in queste stanze e che poi non ne è mai più uscito, ed ancora oggi è qui. Il due volte presidente della Repubblica Giorgio Napolitano, eletto deputato nel 1953, il 22 Aprile 2015 in quest'Aula ha detto testualmente le seguenti parole: «È forse il momento, come non mai, dopo il 1989, in cui si impone - come materia concreta di riflessione e poi di impegno, la costruzione di un nuovo ordine mondiale (...) siamo giunti al dunque». Siamo giunti al dunque, è così, è vero. Siamo giunti al dunque: con questa riforma volete privare il popolo della sua sovranità; dopo la perdita della sovranità economica, ora volete toglierci anche la sovranità in quanto popolo, annullare l'identità nazionale, privandoci dì scegliere i nostri rappresentanti, assoggettando il Parlamento ai Governi, che con un meccanismo automatico si replicano all'infinito, sempre uguali sempre gli stessi. I Governi Berlusconi sono uguali a quello di Monti, che a loro volta sono uguali a quello di Letta e Renzi, relegandoci dunque all'interno delle volontà esclusive della megamacchina, come criceti nella ruota che gira, senza possibilità di uscirne. Il referendum è l'argine e il freno a tutto questo. La nostra Costituzione ora più che mai va difesa e, come dicevo prima, va rilanciata; dobbiamo fare in modo che le persone se ne riapproprino. Intorno alle 18 di questa sera, nei corridoi adiacenti all'Aula ho incontrato un senatore del Partito Democratico che, guardandomi con aria beffarda e spocchiosa, mi chiede: «Ma davvero avete intenzione di fare la nottata con i vostri interventi?». Ed io, scioccamente e ingenuamente, in maniera educata, gli ho risposto: «Perché, tu non intervieni?». E lui: «scherzi? Non esiste proprio». Ecco, queste sono le persone e i senatori che domani voteranno per distruggere la Costituzione, persone a cui non frega di nulla e di nessuno, perché a loro basta che possano continuare a sedere su questi scranni e ad usufruire dei loro privilegi, e quindi ubbidiscono ad ogni singolo ordine che il dittatore Renzi gli dà. Ecco, è per questa meschina e spregevole indifferenza di chi dovrebbe pensare al bene del Paese che ho avuto la forza di combattere in queste Aule, con i miei colleghi e con il Movimento 5 Stelle, in questi tre anni, e che sono spinta a continuare, perché gli italiani meritano sicuramente qualcosa di più. Difendere la nostra Costituzione vuol dire difendere la parte migliore del nostro Paese, il nostro tesoro, la nostra eredità, difendere ed onorare tutti coloro che hanno dato la vita per consegnarcela così com'è. Noi la difenderemo a tutti i costi. Noi non molleremo mai, e agli italiani dico: in alto i cuori.
2016-01-19	M5S	TavernaPaola	Il nome Boschi è legato ad un'altra oscura vicenda di questo Paese. Anche la riforma costituzionale la potremmo definire un'oscura vicenda di questo Paese, ma in questo caso parlo di Banca Etruria di cui il Ministro è azionista, il padre è vice Presidente, il fratello e la cognata dipendenti. Ma poi cosa si leggerà di questo nuovo Padre costituente? Il cognome Boschi è diventato simbolo di conflitto di interessi, speculazioni finanziarie, decreti ad hoc, banche salvate e risparmiatori mandati sul lastrico. Il cognome Boschi è legato alla truffa: 12.500 famiglie truffate e 431 milioni di euro bruciati. Questi i nuovi Padri costituenti. Ancora oggi in Italia non abbiamo una vera legge sul conflitto di interessi, però questo Governo si preoccupa di fare la riforma costituzionale. E benché questo Governo la avesse proclamata all'epoca come una delle sue priorità e benché il ministro Boschi si trovi ella stessa in una situazione di conflitto di interessi (a noi sembra alquanto chiaro), pure ella partecipa in un ruolo non secondario a un Governo che ha deciso tutto quello che si poteva decidere su quelle quattro banche (in particolare, su Banca Etruria). Tra l'altro, dalle indagini in corso risulterebbe che quella banca forse non era in condizioni così disastrose e che si poteva salvare con altri tipi di operazioni, ma non si è scelto di farlo perché questo Governo ha deciso che prioritario era un decreto-legge per salvare quattro banche, tra cui Banca Etruria, ha deciso che prioritario è riformare la Costituzione di questo Paese, non si è occupato del conflitto di interessi, ha distrutto il lavoro, ha riformato in maniera indegna la scuola e questo perché gli italiani, purtroppo (e noi ne paghiamo le conseguenze), hanno la memoria corta. Quando si domanderanno come mai stanno andando a votare un referendum perché si sta cambiando la Costituzione, devono ricordarsi cosa è successo prima che si arrivasse a quel referendum. Perché un Governo ed un Ministro che fino ad oggi si sono preoccupati dei propri interessi dovrebbero fare qualcosa di buono per te, piccolo cittadino inutile, che servi solo a pagare le tasse e neanche è più necessario il tuo voto? Fatevi questa domanda e chiedetevi: dal momento che hanno fatto tante schifezze perché adesso dovrebbero fare qualcosa di buono? E allora continuiamo a parlare del nuovo Padre costituente: la ministra Boschi, il cui padre, Pierluigi, faceva parte del consiglio di amministrazione di Banca Etruria, ma non appena la figlia diventa Ministro diventa vice presidente della banca. Nel pomeriggio del 20 gennaio 2015, in neanche due ore, il Governo Renzi, tramite decreto-legge, trasforma le banche popolari in società per azioni. Chi ci guadagna in più? Guarda un po' Banca Etruria, che registra in borsa la miglior performance dell'anno: più 72,5 per cento. Questo faceva il Governo. Adesso il Governo vi dice che vi sta dando una riforma costituzionale che è buona per voi. A quel Consiglio dei ministri la Boschi dice di essere assente, come se ciò bastasse per non parlare di conflitto di interessi. Un Ministro che sta riformando la Costituzione, in palese conflitto di interessi, fa un decreto rivolto alle banche, tra le quali ce n'è una in cui il padre è vice presidente e lei azionista, però sta facendo qualcosa di buono per voi riformando la Costituzione. Certo! A febbraio 2015 Banca Etruria viene commissariata per un buco di tre miliardi, ma le obbligazioni subordinate vengono ancora vendute agli ignari e inconsapevoli risparmiatori. Bankitalia, constatando le forti criticità crescenti e una situazione disastrosa, commina multe per 2,5 milioni di euro al consiglio di amministrazione della banca. Viene multato per 144.000 euro anche Pierluigi Boschi. Il giudizio sul suo miserevole operato recita: «carenza nell'organizzazione e controlli interni, carenza nella gestione e controllo del credito, violazione in materia di trasparenza, omesse ed inesatte segnalazioni». Questo si operava in Banca Etruria, però il ministro Boschi sta operando bene. PRESIDENTE. Senatrice Taverna, le ricordo che stiamo parlando delle riforme, non di Banca Etruria o di altro. TAVERNA (M5S). Mi perdoni, chi è il Ministro delle riforme? È il ministro Boschi, che è in palese conflitto di interessi. Finita questa pagliacciata si voterà una mozione di sfiducia a questo Governo. Io mi trovo a confrontarmi con dei banchi vuoti e se permette parlo della riforma costituzionale in virtù di chi sta facendo questa riforma costituzionale. Del resto, se io vado a comprare un etto di carne, arrivo a casa e ci trovo i vermi non è che al signore che me l'ha venduta do in gestione il supermercato, lo mando a casa. Questo è quello che sta accadendo qui. Più sono sporchi, più gli diamo incarichi importanti.
2016-01-19	PD	CollinaStefano	Sono state citate, naturalmente tutte in senso negativo, le riforme che abbiamo messo in cantiere negli ultimi mesi e che il Governo ha portato avanti. Era un Paese bloccato che viveva delle proprie certezze e, inerme, guardava alla loro perdita senza muovere un dito. E noi abbiamo cercato di profondere dinamismo, di raccogliere le energie migliori, di rimotivare i giovani e ridare forza al motore che è alla base di un Paese, qual è la scuola. Abbiamo cercato di liberare energie attraverso iniziative quali il jobs act. Per quello che ho visto nella mia esperienza di racconto sul territorio di quanto stiamo facendo, credo vi siano crescenti consapevolezza e soddisfazione del lavoro svolto. Era difficile prima immaginare che il Parlamento potesse fare tutto questo ed invece abbiamo recuperato le condizioni per condividere una volontà politica capace di decidere e di non fare quello che si è sempre fatto, e cioè rinviare. Di fronte ai problemi non siamo stati in grado di trovare una soluzione e quindi abbiamo rinviato, tanto ci penserà un altro, ci penseremo domani o dopodomani. No: ci pensiamo adesso ed affrontiamo le questioni, prendiamo le nostre responsabilità e modernizziamo il Paese, con grande fiducia nei confronti dei cittadini. Fare quello che stiamo facendo è sostanzialmente un monocameralismo. Quando si sente dire che, piuttosto che questo, bisognava chiudere il Senato, è una battuta a cui ormai non crede più neanche chi la pronuncia. Noi abbiamo cercato di dare una risposta vera al Paese, che è un monocameralismo sostanziale, che però tiene conto della sua articolazione istituzionale, fatta di autonomie locali, di Regioni e di Comuni, e la eleva a rango pari del Parlamento per contribuire al suo sviluppo. Non si può non comprendere questo spessore, questa riflessione, un qualcosa che va veramente nella direzione di comprendere meglio la realtà nella quale viviamo. Certe volte penso che ho davanti colleghi che hanno gli occhi chiusi di fronte alla realtà, perché il nostro è un Paese che ha fatto strada, che è stato capace di sperimentare anche un federalismo che oggi, con questa riforma, riprendiamo in mano e riscriviamo, attraverso un nuovo rapporto tra Stato e Regioni. Qui diamo un giudizio sugli anni passati. Riconosciamo il fatto che qualcosa non ha funzionato, che su alcuni temi propri della legislazione concorrente tra Stato e Regioni non si può continuare ad andare avanti in questo modo; che c'è la necessità di rendere competitivo il nostro Paese, che passa attraverso un capacità di formulare strategie su temi importanti che vanno portati avanti attraverso il Governo e lo Stato centrale, con il contributo e il consulto di tutti gli altri livelli istituzionali, ma attraverso questa presa di responsabilità per fare le scelte strategiche. PRESIDENTE. Senatore, la invito a concludere. COLLINA (PD). Signora Presidente, nel tempo che avevo a disposizione ho cercato di dare questo taglio al mio intervento, perché mi sembrava poco adeguato fare l'elenco di tutti i temi contenuti nella riforma - che conosciamo benissimo - che sono stati peraltro ricordati tutti ovviamente in chiave negativa. Credo che quest'ultimo passaggio al Senato - e concludo, Presidente - non sia un diversivo. E lo facciamo non per distogliere l'attenzione di qualcuno, ma per continuare a tenere alta l'attenzione su questi temi i nostri cittadini e presso tutte le formazioni sociali presenti nel nostro Paese, che credo risponderanno positivamente. Il referendum non è una questione solamente di cittadini e di partiti; è anche una questione di Paese vivo, organizzato, strutturato che - secondo me - ha colto in pieno l'impegno che ci siamo presi e che abbiamo mantenuto.
2016-01-20	LN	CandianiStefano	Allora, forse la questione è che occorre al Presidente del Consiglio nutrirsi costantemente e dare in pasto all'opinione pubblica inganni. Lo abbiamo visto con il jobs act e con le altre cosiddette pseudoriforme e modifiche di legge come la buona scuola, le tasse e tutte le altre sue dichiarazioni che dovevano andare ad incidere fortemente sull'economia del Paese e che, invece, nulla hanno cambiato. Anche in questo caso cosa viene fatto? Viene lasciato credere che, con questa modifica costituzionale, il Paese avrà le carte in regola per ingranare una ripresa forte, così, senza colpo ferire, si chiude una riforma costituzionale che stravolge i pesi e i contrappesi democratici nell'indifferenza totale della gente, dando in pasto a chi se ne interessa la convinzione che questo sia nell'utilità della democrazia e dei cittadini. Ma qual è lo scenario all'interno del quale si incardina questa modifica costituzionale? Vedo che è comparso da qualche ora il sottosegretario Scalfarotto, invece della ministra Boschi, che comparirà ragionevolmente insieme al presidente del Consiglio dei Ministri Renzi negli attimi finali. Presidente, i momenti in cui stiamo concludendo questa riforma costituzionale sono accompagnati da titoli sui giornali che ci parlano dello scandalo di Banca Etruria: «Parla l'uomo dei misteri: i miei favori a Boschi»; «Un'associazione segreta dietro Etruria e papà Boschi»; «Se esce la verità su Boschi, salta per aria il Governo». Sono titoli del 16 gennaio. Stiamo parlando dello stesso Governo che ha presentato alle Camere la riforma e che vuole modificare la Costituzione democratica. Questi sono i presupposti che stanno alla base di quelli che saranno i futuri Padri costituenti, con l'aggiunta della mano sempre molto accorta che sta dietro le quinte del senatore Verdini. Questo è il Paese libero nel quale questo Parlamento e questo Senato cercano di alzare la voce per fare comprendere il rischio di deriva autoritaria che sta dietro a questa modifica della Costituzione. E quanti cambi di casacca hanno caratterizzato questa legislatura? Quanta gente, che si era fieramente opposta nelle prime letture alla modifica costituzionale improvvisamente, folgorata come san Paolo sulla strada di Damasco, si è convertita alla modifica costituzionale per il bene del Paese? Se si parla di corruzione, non c'è da stupirsene. Se si parla di senatori che cambiano opinione per attendere uno strapuntino in qualche Commissione non c'è da stupirsene. Ma domando ancora una volta retoricamente a lei, Presidente, per domandarlo a tutti i senatori: è questo uno spirito costituente? È questo uno spirito che dovrebbe dare al Paese nuovo slancio democratico e fiducia in se stesso? Oppure sono le manovre molto ben architettate di un autocrate che, sfruttando questi coni d'ombra, costruisce per se stesso e per i propri accoliti un sistema di gestione del potere autocratico? Questo è quello che sta avvenendo. Non ci saranno più i pesi e i contrappesi; non ci sarà più la capacità dei cittadini di scegliere chi siederà in questo Senato, con buona pace del senatore Fornaro e di tutta quella parte della minoranza del Partito Democratico che inizialmente lasciava credere che ci fosse ancora qualcosa di reale nella dicitura democratica del partito. Perché vi siete piegati? Che vi siete piegati lo rende evidente il fatto che alcuni tra di voi (il senatore Tocci e altri) non hanno modificato la propria posizione rimanendo indefessi e fermi in una linea di difesa di quei valori di Costituzione democratica che oggi caratterizzano ancora questo Paese. Vede Presidente, nei giorni passati mi è capitato di sentirmi chiedere come mai, da senatore leghista, difendessi la Costituzione della Repubblica italiana. Per contro, domando come sia possibile che, sulla stessa linea, si trovino contemporaneamente la Lega, il Movimento 5 Stelle, SEL, Forza Italia e altre parti del Gruppo Misto. Come è possibile? Ciò significa che quello che viene messo in discussione non è qualcosa di superficiale rispetto alla Costituzione, ma è qualcosa di essenziale, ovvero i caratteri democratici e di partecipazione popolare, i caratteri di distinzione tra democrazia e autocrazia, tra democrazia espressa e oligarchia. Questo è quello che stiamo combattendo e, se sono qui dentro insieme ad altri colleghi, è perché una parte dei cittadini è contraria all'opinione del Governo e desidero e voglio continuare a dare a questi cittadini il diritto di tribuna, che sarà compromesso dall'approvazione di questa modifica costituzionale, insieme all'Italicum. Questo è quello che stiamo facendo qua dentro, soffocati da una regia che vuole mettere una sordina - come ha fatto - a questo dibattito. Ma questa regia non riuscirà a mettere la sordina al referendum democratico, che si svolgerà il prossimo autunno. Fa male - anzi fa bene! - il Presidente del Consiglio a caricare su se stesso la responsabilità di questo referendum, togliendo il dibattito dal merito e portandolo su di sé. Chi voterà dovrà esprimersi a favore o contro Matteo Renzi. Allora mi rivolgo a tutti quei cittadini che fino ad ora sono stati ingannati, perché hanno perso la pensione, perché hanno fatto anni di attesa a scuola e oggi si trovano senza avere alcun dritto, perché hanno detto loro che sarebbero state ridotte le tasse e oggi non riescono ad arrivare a fine mese, perché si sta facendo credere loro che il Paese ha ingranato una ripresa quando ancora, purtroppo, siamo in attesa di politiche economiche a sostegno della ripresa. Dico a tutti questi i cittadini che quello sarà il momento per dare una svolta al Paese, per riprendersi, con voce democratica, il Governo. Questo autocrate non è stato eletto: è lì dentro, dopo essersi autoincoronato. Si è messo a capo del Governo, sostituendo e facendo fuori un collega del suo stesso partito. Questa è la credibilità della persona, che diceva al sua collega «stai sereno» e il giorno dopo lo pugnalava alle spalle. Questa è la credibilità, caro senatore Fornaro, che vi lascia credere oggi che prima della modifica e del referendum ci sarà una legge, che dirà che i cittadini possono scegliere, senza scegliere, chi siederà in Senato. Ne abbiamo discusso anche poche ore fa ed era così semplice aderire alle proposte di emendamento che abbiamo presentato in questa sede, prevedendo che il Senato e la Camera dei deputati, ridotti nel numero, siano scelti a suffragio universale dai cittadini e non dalla segreteria del PD. Questa è la differenza tra quello che state facendo e quello che vogliamo per il popolo, affinché il popolo possa scegliere. Se è così facile, perché non avete scritto che sarà eletto a suffragio universale? Signor Presidente, ci sono parecchie cose che non tornano in questa modifica costituzionale. Proprio leggendo qualche giorno fa un discorso tenuto da Dossetti, nel 1994, a Bologna, ho trovato alcune domande, che desidero rinnovare a questa Assemblea. Dossetti si domandava: «(...) donde è nata la Costituzione italiana entrata in vigore il 10 gennaio 1948? Qual è la sua radice più profonda? Alcuni pensano che la Costituzione sia un fiore pungente nato quasi per caso da un arido terreno di sbandamenti postbellici e da risentimenti faziosi volti al passato. Altri pensano che essa nasca da una ideologia antifascista di fatto coltivata da certe minoranze, che avevano vissuto soprattutto da esuli gli anni del fascismo. Altri (...) si richiamano alla resistenza, con cui l'Italia può aver ritrovato il suo onore e in un certo modo si è omologata a una certa cultura nazionale. E così si potrebbe continuare a lungo nella rassegna delle opinioni o sbagliate o insufficienti. In realtà la Costituzione italiana è nata ed è stata ispirata - come e più di altre pochissime costituzioni - da un grande fatto globale, cioè i sei anni della seconda guerra mondiale.». Per questo oggi chiedo, signor Presidente, dove nasce la riforma costituzionale che stiamo esaminando, chi ne sono gli ispiratori? Sono gli stessi che stanno nascondendo i disastri di Banca Etruria? Sono gli stessi che stanno ingannando i cittadini in merito allo stato reale del Paese? È lo stesso Presidente del Consiglio dei ministri che manda il suo amico Calenda in Europa, pensando così di poter compensare la sua totale assenza di forza contrattuale nei confronti di un'Europa che sta schiacciando questo Paese? Oppure, signor Presidente, l'ispirazione l'hanno trovata nelle 17 pagine che ho in mano, quelle che sono state sequestrate nel 1981 e che raccontano del piano di rinascita democratica. L'ispirazione l'hanno trovata in queste pagine in cui è scritto chiaramente l'ordinamento del Parlamento, che devono essere riviste le leggi elettorali e, per il Senato, che deve essere di rappresentanza di secondo grado e regionale; inoltre è scritto che devono essere rivisti la Corte costituzionale, il Presidente della Repubblica e le Regioni, con una modifica della Costituzione per ridurne il numero e determinarne i confini secondo criteri geoeconomici più che storici. È in queste pagine che hanno trovato l'ispirazione? È questo il piano di rinascita democratica a cui vi state ispirando? È questa l'ispirazione che ha informato la sua mano, senatore Cociancich? Lo dico perché è stato molto bravo a dare il suo contributo di idee (cito le sue parole); un contributo che si è sostanziato nel prestare il suo nome a una mano provvidenziale giunta da Palazzo Chigi, che ha firmato al suo posto un documento che in seconda lettura ha tolto alle opposizioni qualsiasi possibilità di interlocuzione in questa Camera e di cui aspettiamo ancora oggi, signor Presidente, l'originale. Infatti, di questa Costituzione si potrà dire una cosa per certo: è stata scritta basandosi sui falsi, sulle menzogne, sugli inganni.
2016-01-20	M5S	CatalfoNunzia	Ecco, questo è un breve spaccato di quello che sarà lo scempio voluto da questo Governo. Siamo arrivati al voto finale di questa che mi piace chiamare "deforme" costituzionale. Durante il suo lungo iter abbiamo potuto osservare l'azione di questo Governo: maggioranze variabili, con annessi nazareni conditi da cambi di casacca. Ultimo della serie, il gruppo di responsabili capitanati da Verdini allo scorso passaggio parlamentare qui al Senato. Ma parliamo del merito della riforma, dei suoi contenuti, dei punti di debolezza e degli strascichi che questa riforma porterà con sé negli equilibri costituzionali. È lì che possiamo veramente metterci le mani nei capelli. La prima obiezione di fondo è quella dichiarata da alcuni costituzionalisti (e più volte ribadita in quest'Aula nel corso dell' iter ), i quali ritengono che, dopo la sentenza n. l del 2014 della Corte costituzionale, questo Parlamento non sia idoneo ad intraprendere un percorso di riforme così impegnativo. In democrazia la sovranità è del popolo e non dell'assemblea del PD; è il popolo ad eleggere i propri rappresentanti. Con la soppressione dell'elezione diretta dei rappresentanti dei cittadini nel Senato della Repubblica, si costituirà a tutti gli effetti un lungo passo indietro nel tempo, precisamente a quando l'elettorato passivo spettava a pochi ed era riservato solo a coloro che assolvevano a determinati requisiti di potere. Ed è questo quello che volete. Nel progetto di riforma, proposto da un Governo presieduto da un nominato, i membri del Senato verranno scelti in base ad un meccanismo ibrido, tra «il cumulo di cariche» e «le elezioni ristrette», dove i votanti in pratica sono solamente i titolari di altri incarichi politici pubblici di rilievo (sindaci e consiglieri regionali). Un'altra grana, un altro ibrido che avete prodotto nel testo riguarda proprio l'articolo 116 della Costituzione, contenuto nel Titolo V. Le Regioni potranno vedersi devolute dallo Stato «ulteriori forme e condizioni particolari di autonomia», su giustizia, istruzione, turismo e beni culturali, ma a condizione che esse siano «in condizione di equilibrio tra le entrate e le spese». Anche qui avete aggirato l'ostacolo e non avete affrontato realmente la questione. Per quanto riguarda la materia lavoristica, non è si voluto imparare nulla dalla lezione dataci dalla riforma del Titolo V. Infatti la necessità di una strutturazione organica delle politiche attive del lavoro si scontra, anche questa volta, con le frammentazioni che questa riforma causerà (semiriforma). Garantire infatti la possibilità di demandare le politiche attive del lavoro alla competenza regionale, di nuovo, farà sì di acuire ancora di più i divari regionali. C'è bisogno, soprattutto in questo caso, di un disegno comune sia per l'organizzazione degli uffici, che per la pianificazione delle politiche del lavoro; solo così potremo finalmente puntare alla convergenza tra Regioni e territori. Abolire il bicameralismo perfetto significa alterare irrimediabilmente la capacità legislativa del Parlamento; e voi ne sarete responsabili. L'attuale Governo spiega che eliminando il bicameralismo si avrebbe un considerevole risparmio per le casse dello Stato. Tale risparmio però, tutt'altro che considerevole, si avrebbe soltanto per le funzioni del Senato e non per i suoi costi, che rimangono di fatto pressoché uguali. La sua abolizione invece influirà sull'andamento democratico del nostro Paese. La previsione dei Padri costituenti del bicameralismo paritario, infatti, era stata espressa proprio per timore di una possibile futura svolta autoritaria delle istituzioni. Rischiamo di far piombare l'Italia, paradossalmente, in una situazione di crisi istituzionale mai vista in precedenza. Si fa sempre riferimento a Paesi quali Francia e Gran Bretagna, sia per le riforme costituzionali, che per altri tipi di riforme, come Paesi da prendere ad esempio per efficienza parlamentare. Bene, sono proprio questi Paesi, culle del moderno parlamentarismo, che per tradizione delle istituzioni democratiche (la prima Paese natale del moderno stato di diritto; la seconda culla del parlamentarismo) possono permettersi un bicameralismo non paritario. Il nostro Paese si dimostra ancora ora non pronto per un passo così grande e brusco. Lo spettro di un nuovo autoritarismo si aggira ancora nelle stanze e nei luoghi di questa ancora acerba democrazia, che non è stata capace di applicare gli articoli della Costituzione in più di sessant'anni dalla nascita della stessa. È sotto gli occhi di tutti, tra l'altro, come la corruzione, i favoritismi e le clientele siano ancora ben radicati e presenti nel nostro Paese. Garantire il principio democratico reale, cioè diretto, è per il Movimento 5 Stelle un presupposto fondamentale. Garantire una rappresentanza e un controllo diretto da parte del cittadino, che voi volete rendere sempre meno partecipe alla vita del Paese, è invece principio fondamentale su cui si poggiano le fondamenta del Movimento. Riepilogando il copione degli ultimi mesi, abbiamo una maggioranza incostituzionale che mette mano alla Costituzione con un atto di forza da parte di un Governo nominato. La chiamerei vergogna incostituzionale. Più volte il Movimento ha indicato la strada giusta per ridurre i costi della politica, concetti molto semplici, ma che hanno avuto scarso seguito tra gli scranni del Parlamento; lo abbiamo detto più volte: riduzione dei Parlamentari, dimezzamento degli stipendi, rendicontazione obbligatoria delle diarie, restituzione del non speso, abolizione dell'indennità di carica, dell'assegno di fine mandato e abolizione reale del finanziamento pubblico ai partiti. Dite di volere questa riforma per la lentezza delle procedure di approvazione delle leggi, ma non mi sembra che sia stato tanto lento l' iter che ha portato all'approvazione della legge Boccadutri per potere intascare voi, con una maxisanatoria, 45 milioni di euro senza alcun controllo sui bilanci o allo spot elettorale sugli 80 euro, che nulla ha influito sull'economia italiana e sulla diminuzione della povertà. È, quindi, una questione di mera volontà e non di procedure parlamentari. La riprova sta nel fatto che il nostro provvedimento sul reddito di cittadinanza latita in Commissione lavoro da più di un anno. Pertanto, l'interrogativo rimane; anzi, a questo se ne aggiunge un altro, considerando che lo spirito di una riforma costituzionale deve essere necessariamente quello di applicare nel mutato contesto sociale i principi ai quali è ispirata la Carta costituzionale. Questo Parlamento e questo Governo, nella loro inconsueta formazione, non sono in grado di offrire una valida riforma costituzionale e finiranno per fare entrare all'interno della nostra Costituzione il decadentismo politico di questi anni e anche di questo vi assumerete la responsabilità. È veramente questa la riforma di cui ha bisogno il nostro Paese? Avete chiesto agli italiani cosa vogliono? Siete andati per le strade? Avete visto in che condizioni versano i nostri giovani, le famiglie e i pensionati? Avete ascoltato la gente? Dovremmo imparare; dovreste imparare ad avere un ascolto attivo - così si chiama - a capire quali sono i problemi delle persone, ad applicare realmente gli articoli della Costituzione e ad applicare quel modello sociale che tanto si sente nelle vostre bocche e, a volte, si vede sui vostri scritti, ma che mai si vede applicato in Italia per i nostri cittadini. Il Movimento 5 Stelle ha chiare le proprie idee: reddito di cittadinanza come riforma strutturale per affrontare i veri problemi reali del Paese e delle persone che, ad oggi, non sanno come arrivare a fine mese. Non serve una diatriba su riforme che questo Parlamento non può fare. Ci vuole un reddito per ridare dignità - è nel famoso articolo 3 di cui parliamo e di cui ho parlato prima e per cui tanto si sono battuti i nostri Padri costituenti - a milioni di famiglie, a queste istituzioni ormai lontane dal quotidiano. La legge sul reddito di cittadinanza è stata incardinata in Commissione più di un anno fa. Ancora oggi non sappiamo quanto lungo sia il suo iter, perché le priorità di questo Governo e di questo Parlamento sono altre. Questo dimostra quanto il Parlamento sia impegnato in tematiche cruciali, a tutela dei cittadini. Si tratta di una misura concreta, che farebbe uscire dalla condizione di povertà 10 milioni di cittadini italiani e 1,5 milioni di bambini poveri, quei bambini poveri di cui tanto vi riempite la bocca nelle trasmissioni televisive e nei comunicati stampa ma per i quali non fate nulla. Si tratta di 1,5 milioni di bambini poveri e di un italiano su sei! Così, venite a dirci che il Parlamento ha ben altro da fare, forse perché, per l'appunto, il cittadino è l'ultimo degli interessi di questo Parlamento e forse perché il Parlamento non ha alcuna intenzione di applicare quelle due paroline, di cui parlavano i due senatori citati all'inizio del mio intervento: «di fatto»; quelle paroline, introdotte in Costituzione da Teresa Mattei, che ha impiegato tutta la sua vita in difesa dei poveri. Avete iniziato con il negare ai cittadini italiani gli strumenti per poter vivere dignitosamente. Avete tolto loro l'istruzione di qualità: ricordo il pericolo che i Padri costituenti citavano, a proposito della questione della cultura, della scuola e dell'istruzione pubblica. Avete eliminato la sicurezza del lavoro e la certezza di un futuro per i lavoratori e le famiglie italiane. Avete tolto la speranza ai giovani e avete eliminato il progetto di vita delle famiglie e dei giovani italiani. Avete chiamato le vostre riforme con nomi inglesi, così da confondere gli italiani. Infine, dopo tutto questo, quando il cittadino sarà disperato e non avrà alcuna certezza, sarà pronto a non vedersi più rappresentato all'interno delle istituzioni. Sappiamo tutti che il prossimo passo sarà portar via loro anche il diritto di voto ed è quello che state facendo. Questo è il vostro progetto. Ci sarà l'uomo solo al comando, sogno infranto della destra berlusconiana, che invece, il signor Renzi, presidente nominato e non eletto, sta portando finalmente a compimento. Vogliamo darvi però questo messaggio, dicendo che il Movimento 5 Stelle non demorde, che non tutto è perduto e che la Costituzione ci dà ancora gli strumenti per fermare questa riforma, una volta per tutte, attraverso il referendum costituzionale. Saranno i cittadini, in una prova di democrazia - questa volta quella vera, diretta - a darvi torto, tramite la consultazione referendaria. Noi del Movimento 5 Stelle non abbiamo paura di scendere per le strade e nelle piazze, parleremo con la gente, come facciamo già ogni giorno, ogni momento, da anni, da prima di essere presenti in Parlamento, e spiegheremo i rischi e le conseguenze di questa "deforma", voluta da un Governo di nominati.
2016-01-20	M5S	DonnoDaniela	In questo festival della follia, ogni singola modifica vista in un quadro complessivo mostra un disegno chiaro: si vuole demolire la sovranità popolare e consentire una sommaria, ingiusta costruzione di un sistema che di democratico ha solo il nome. Un pericoloso balzo a ritroso che ricorda tanto quella crisi che ha preparato il terreno per l'assestamento del totalitarismo. Quella stessa crisi che, a suo tempo, ha permesso l'insediamento di un dominio che ha distrutto la capacità politica del singolo, lo ha allontanato dalla vita pubblica e ha annullato i gruppi e le aggregazioni critiche del tessuto sociale in nome di una sola parola: potere. La storia, in questo, è maestra. Si sa che nei periodi di crisi si approfitta del popolo per approvare, con sistemi di distrazione di massa, piani accentratori architettati con abili colpi di mano. Ed è quello che sta accadendo ora. Il Senato, quello che oggi è un funzionante ramo del Parlamento che svolge in pieno le proprie funzioni, diventerà un ostello, un parcheggio politico, dove stazioneranno sindaci e consiglieri che, di fatto, dovranno dotarsi del dono dell'onnipresenza. Le funzioni dei futuri componenti del Senato sono designate in maniera negativa, inversa. I nuovi componenti, infatti, non approveranno, né emenderanno, né bocceranno le leggi e non saranno più chiamati ad esprimere il voto di fiducia. Il Senato, perciò, verrà estromesso dalla relazione fiduciaria con il Governo, gestita esclusivamente dall'unico ramo rimanente del Parlamento. Nessuna funzione di indirizzo politico ma, soprattutto, nessun controllo sull'operato del Governo. È grave tutto questo. Questo Senato farà da guardone, potendosi permettere mere osservazioni su atti o documenti all'esame della Camera, un'attività che equivale a scrutare dal buco della serratura senza poter entrare in casa, nella propria casa. Ma che senso ha dar vita ad una struttura parlamentare dove c'è una sovra rappresentanza di organi esecutivi regionali e locali se già esiste un potere esecutivo ed è costituito dal Governo? Che senso ha conservare un organo svuotato delle proprie funzioni, svilito e reso inutile? In tutto questo, poi, la Camera diventerà un mero prolungamento del braccio forte del Governo, in barba all'equilibrio dei poteri dello Stato e dei pesi e contrappesi di cui parlano gli esperti costituzionalisti. E se nell'unico ramo rimasto del Parlamento si verranno a creare spaccature interne al partito di maggioranza, basterà fare del sano ostracismo: tagliare qualche testa, come siete abituati a fare, ed il gioco è fatto. I tre poteri dello Stato, di fatto, si intrecceranno per diventare un solo monolitico potere nelle mani di un solo uomo, ossia il Premier. Si vuole ridurre il potere degli elettori e, con esso, la sovranità delle singole unità che fanno l'identità di questa Nazione, vale a dire i cittadini. In un contesto in cui vengono a mancare gli organi di controllo e di supervisione, le garanzie democratiche si tritureranno e si metterà il bavaglio alla voce dei singoli, falsandone le determinazioni. Ripetete che tutto ciò è volto al risparmio delle risorse. Falsi! Bugiardi! Il sistema può essere ammodernato attraverso dei semplici passaggi, come il dimezzamento degli stipendi di ogni singolo parlamentare di Camera e Senato o l'abolizione dei finanziamenti pubblici ai partiti, tutte buone pratiche di cui potremmo sempre insegnarvi l'operato. Noi siamo la dimostrazione di tutto questo. Dove sono finiti gli intenti di semplificazione e di decurtazione degli aggravi economici di cui tanto vi vantate? Quello di cui stiamo parlando non è un brutto sogno, non è una visione distopica del futuro: è ciò che sta accadendo al nostro Paese. È ciò che voi state facendo accadere. E tutto questo è drammatico. Pertini lo avrebbe mai permesso? Avrebbe permesso questo sistema balordo? Avrebbe permesso di aiutare le banche anziché i cittadini? Ricordo lo scandalo della Banca Etruria. Non è un episodio lontano, anche se la stampa asservita al potere ha fatto in modo di non parlarne più. Le responsabilità sono tuttora presenti e pesanti; pesano sulle spalle delle migliaia di famiglie che hanno perso i loro risparmi. Loro. E noi? Noi non dimentichiamo come le capacità oratorie della ministra Boschi vi abbiano potuto incantare. Solo i galletti del pollaio renziano continuano ad essere imboccati, ma intanto i problemi restano. Cosa importa se gli obbligazionisti e gli azionisti truffati non potranno più rivalersi sugli ex amministratori delle quattro banche fallite? Cosa importa se rischiamo di ritrovarci questi stessi manager incapaci alla guida di qualche altra banca? Cosa importa se il sistema di sorveglianza e controllo sulle banche è stato e continua ad essere fallimentare? Cosa importa se il papà di miss fiducia Boschi, l'ex vice presidente di Banca Etruria, è uscito a testa alta da questo vergognoso scandalo grazie alle doti della diletta figlia, formata nella prestigiosa scuola della Leopolda? Cosa importa se oggi solo un laureato su due trova lavoro dopo il conseguimento del titolo, oppure è costretto a trasferirsi all'estero per cercarlo? Cosa importa se le tasse strozzano i piccoli imprenditori e le aziende chiudono, mettendo per strada migliaia di lavoratori; se il popolo è affamato, disperato, svilito nella sua sovranità? Questa pseudo riforma rischia di aggravare in maniera irreversibile il declino istituzionale e culturale dell'Italia. Questa "schiforma" consiste in una parvenza di monocameralismo, imperfetto: un Parlamento di nominati, strettamente controllato e diretto dal Governo. Il Movimento 5 Stelle si oppone fortemente a tutto questo, così come ci opponiamo ancora più duramente a questa sorta di oscurantismo renziano, fatto di regalie, di corrotti, di mafiosi, di Rolex da 15.000 euro. Ci opponiamo ad un'idea di Stato concepito come un bancomat, al quale all'occorrenza, magari quando fallisce una banca di famigghia, si possa liberamente attingere. Dovete affamare l'ISIS, non il popolo italiano! Ci opponiamo al venir meno del patto di fiducia tra istituzioni e cittadini, oggi traditi e stuprati vilmente nella loro sovranità, per fare posto ad una nuova dittatura massonica. Questa è la verità. Bisogna essere degni del popolo italiano e voi non lo siete. Lo state dimostrando. Mi avvio alla conclusione. Auspico una trasformazione di questo doloroso frammento di una storia scritta a più mani in una prossima vittoria. Noi difenderemo la democrazia e la Costituzione. Se vuoi la pace prepara la guerra: noi ci stiamo preparando, siamo pronti, andremo avanti, costi quel che costi.
2016-01-20	M5S	EndrizziGiovanni	Da fine ottobre 2014 a gennaio 2015 scoppia la crisi della Banca, ma molti, di colpo, si mettono a comprare azioni, convinti che da marzo quelle azioni varranno molto di più. Come mai? Di lì a poco il Governo Renzi, tramite decreto, trasformava le banche popolari con almeno 8 miliardi di attivo in società per azioni e a guadagnarci di più è proprio Banca Etruria, che registra in borsa la miglior performance dell'anno: più 62 per cento in poco tempo. La ministra Boschi, durante il Consiglio dei ministri che varava rapidamente il decreto, non c'era, era assente, ma qui la sua presenza si sente eccome, perché il Governo è una squadra e ognuno ha il suo compito. Il secondo pensiero sui soggetti attivi di questa riforma va ai votanti. In seconda lettura in Senato, presumibilmente, il disegno passerà con i voti di un gruppo di fuoriusciti. PRESIDENTE. Dovrebbe concludere, senatore. Il tempo è scaduto. ENDRIZZI (M5S). Signora Presidente, ho quasi concluso. Fuoriusciti da Forza Italia e capitanati da Denis Verdini, coinvolto in numerose vicende giudiziarie: caso della Maddalena (accusa di concorso in corruzione); caso della P3, già nominata (rinvio a giudizio per corruzione); caso L'Aquila assolto, ma caso del Credito cooperativo fiorentino rinvio a giudizio per truffa e bancarotta; caso dell'immobile di via della Stamperia (rinvio a giudizio per finanziamento illecito e truffa); e, ancora, caso dell'appalto della Scuola marescialli; caso della Toscana edizioni. Questi sono i voti decisivi per una riforma? Tutto ciò sta avvenendo perché, da una parte, un Parlamento eletto con una legge dichiarata incostituzionale sta piegandosi alle logiche che lo hanno portato qui; e, dall'altra, perché la minoranza del Partito Democratico rimane ancora qui, forse preoccupata per la sua sopravvivenza politica, dimenticando che, poi, tutto e tutti saranno travolti. PRESIDENTE. Concluda, prego. ENDRIZZI (M5S). Non le mie parole, che rimarranno qui, non la nostra testimonianza che, comunque vadano le cose, sarà specchiata. Abbiamo un futuro da consegnare al Paese e qualcuno le mani continuerà ad averle pulite; gli altri faranno i conti con la storia.
2016-01-21	M5S	BlundoRosettaEnza	Signor Presidente, colleghi, prendo brevemente la parola per evidenziare l'ennesima scellerata decisione del Governo, che si aggiunge alla demolizione della scuola pubblica e alla distruzione della democrazia parlamentare, che in 180 avete voluto ieri in quest'Aula. Ieri il Consiglio dei ministri ha decretato la morte del Corpo forestale dello Stato, disponendo l'assorbimento delle funzioni di prevenzione e tutela ambientale e dei 7.000 componenti in un corpo militare, quale l'Arma dei carabinieri. Avevo evidenziato in quest'Assemblea, assieme al mio Gruppo, con emendamenti, che avete respinto, le criticità che accompagnavano una decisione di questo tipo, che avrebbe fatto venir meno uno dei più importanti strumenti di controllo del territorio, senza toccare i numerosi operai regionali, che costituiscono il vero sperpero. Voi, però, anche in questo caso non ci avete ascoltato, avete ignorato le migliaia di firme della petizione, non avete ascoltato tutte le organizzazioni sindacali riunite, avete ignorato i numerosi presidi contro la militarizzazione dell'unico corpo specializzato nella tutela ambientale (che l'Europa chiedeva di rafforzare e non di cancellare), avete ignorato la lettera inviata a Renzi dalla Federazione italiana dottori in agraria e forestali, preoccupati della dispersione del patrimonio di competenze ed esperienze accumulato negli anni dal Corpo forestale dello Stato, nel suo ruolo di controllo e difesa del territorio e siete andati avanti con arroganza e prepotenza per la vostra strada (o forse per la strada di altri). La scoperta della discarica abusiva di rifiuti tossici di Bussi e degli scempi ambientali nella terra dei fuochi sono tra i massimi successi che negli ultimi anni il Corpo forestale ha ottenuto, senza contare le migliaia di interventi sul tutto il territorio nazionale, a difesa della legalità, dell'ambiente e della salute dei cittadini nel nostro Paese, non sempre mediaticamente messi alla ribalta. Concludendo, scompare uno strumento di controllo capillare del territorio, che voi giustificate ancora una volta falsamente, come state facendo per tutte le vostre-pseudo riforme, con la necessità di risparmiare risorse pubbliche. Intanto le ecomafie brindano alla vostra salute, perché avete venduto, senza pietà, la sicurezza e la salute dei cittadini.
2016-01-27	LN	CandianiStefano	Vergognatevi! Questo è l'esempio di democrazia che state dando nel resto d'Europa. E poi, certamente, il presidente Renzi va a battere i pugni a favore delle telecamere, ma nella realtà dei fatti Juncker ha detto quello che pensa di questo Governo: a Roma non c'è un interlocutore con cui parlare dei dossier seri; non c'è un interlocutore come non c'è in questo momento in quest'Aula, perché se n'è andato dalla vergogna: non ha il coraggio di stare qui ad ascoltare e guardare poi in faccia chi vota a favore e chi contro. Me lo diceva prima il collega Tosato. Beh, cara ministra Boschi, chiunque di noi fosse stato in lei si sarebbe dimesso per dignità, perché ai tempi della vicenda Cancellieri avete dato l'idea che se non si fa parte di un sistema che ti protegge non si ha alcuna possibilità. Oggi voi date la certezza che l'Italia è governata da gente che fa dei sistemi di potere un sistema di governo. Questo è quello che vi sta mantenendo al Governo: comprare i senatori con le Commissioni. Questa è la caratteristica del Governo. Tutto questo è una buona ragione per mandarvi a casa, perché le vergogne stanno caratterizzando il Governo Renzi: il jobs act con i suoi inganni; la buona scuola con i suoi inganni; le pensioni della Fornero che continuano a mettere in ginocchio i nostri pensionati; le amministrazioni pubbliche che non pagano; i creditori della pubblica amministrazione che sono ancora in ginocchio, nonostante tutte le promesse che avete fatto; la spending review, sparita da qualsiasi agenda politica del Governo; le menzogne sui clandestini, che mantenete in albergo dimenticando gli italiani.
2016-01-27	PD	MarcucciAndrea	Vorrei tornare con la memoria alle grandissime difficoltà che sono proseguite - ahimè - anche con la nascita del Governo Letta. E credo sia utile anche ripercorre la maggioranza che sosteneva quell'Esecutivo, costituita dal Partito Democratico, Scelta Civica, Popolari per l'Italia, Unione di Centro e Forza Italia (allora ancora unita). Si chiamavo larghe intese, eppure furono pochi i risultati. Mancava forse la determinazione e la convinzione che l'unico modo per uscire dal pantano fosse, per l'appunto, governare e riformare questo Paese. Si trattò di un'ampia maggioranza che non riuscì a far partire una riforma, nonostante le spinte del Colle, i cosiddetti saggi e la Consulta che, all'inizio del dicembre 2013, ha dichiarato incostituzionale il cosiddetto Porcellum, l'immondo sistema elettorale creato da Forza Italia e Lega Nord con l'unico scopo di bloccare l'Italia. 575 punti di spread : è questa la medaglia, il precipizio lungamente inseguito dalla destra, a partire dal 2005, con quella dissennata legge elettorale, una medaglia che ancora onora il bavero di quei Governi e di quelle forze politiche. Credo ricorderete il regalo che quella stagione ci ha tramandato: per coprire quel disastro servì introdurre tasse per 22 miliardi di euro. Vi chiedo uno sforzo di sincerità. Chi avrebbe scommesso anche solo un euro il 22 febbraio del 2014 (due anni fa), giorno in cui entrò in carica il Governo di Matteo Renzi, sulla mole dei provvedimenti che questo Governo avrebbe portato in Parlamento? Non vi chiedo un giudizio sui singoli provvedimenti, che molti di voi hanno legittimamente contestato. Per quanto mi riguarda, la qualità e senza dubbio la quantità di questi provvedimenti, che il Parlamento ha sostenuto ed approvato, sono stati importanti. Non c'è bisogno che ve li riepiloghi, in quanto li conoscete e sono tutti i giorni sui giornali. Penso, solo per citarne alcuni, al cosiddetto decreto IRPEF e al bonus di 80 euro, alla riforma del lavoro con gli incentivi all'occupazione, al piano buona scuola, agli interventi nei settori della pubblica amministrazione e della giustizia, alla legge elettorale, alla riforma della Costituzione e all'abolizione delle tasse sulla prima casa. Si tratta di provvedimenti e riforme che possono non piacere, ma che hanno rimesso in moto il nostro Paese. I risultati si cominciano a vedere e questo - ahimè - forse inizia anche a dare fastidio ad alcuni. Voglio soffermarmi solo su un dato di oggi, che ci è stato comunicato dall'ISTAT, secondo cui la fiducia dei consumatori non è mai stata così alta dall'inizio delle serie storiche dell'istituto (quindi dal 1995). Ma sono tanti gli indicatori che ci dicono che nel Paese la fiducia sta crescendo con costanza e forza: i consumi, il turismo, la ripresa del mercato immobiliare e i dati del mercato delle automobili. Torno allora alla domanda di prima: chi avrebbe scommesso solo un euro il 22 febbraio 2014? Presidente Romani, presidente Centinaio, presidente Giarrusso, diciamo la verità: pensavate o speravate in un altro piccolo Governo, come quelli degli ultimi vent'anni, ma così non è stato. Vogliamo parlare di Europa? Prendiamo un trattato a caso: il regolamento Dublino II, entrato in vigore nel 2003. Il Governo che lo firmò era quello di Silvio Berlusconi. All'epoca Roberto Maroni era il Ministro del lavoro del Governo che firmò quel Regolamento, che conteneva la norma sui richiedenti asilo e sul Paese di arrivo degli immigrati. Stiamo parlando dello stesso Maroni della famosa lettera ai prefetti.
2016-01-27	PD	ZandaLuigi	Il dibattito di oggi è emblematico della difficile condizione del sistema politico italiano. È corretto che il Parlamento, la maggioranza e il Governo rendano conto delle proprie posizioni e del proprio lavoro; è corretto che ai parlamentari del Partito Democratico venga richiesta un'azione politica trasparente e che i loro comportamenti siano continuamente analizzati, verificati, quasi vivisezionati dalle opposizioni, dai media e dagli osservatori nazionali e internazionali. Il Partito Democratico ha accettato le sfide dei nostri tempi: aggredisce la crisi, combatte la disoccupazione, affronta i grandi nodi della pubblica amministrazione, della scuola, della cultura, degli appalti, dell'anticorruzione, della giustizia civile e penale, dell'innovazione tecnologica. In una parola, il Partito Democratico si sottopone quotidianamente all'esame dell'opinione pubblica, ne accetta le critiche, lavora per stare all'altezza dei problemi e nel frattempo cosa fa l'opposizione oltre a presentare mozioni? Cosa fa? Fa molto riflettere quanto poco le opposizioni accettino di mettersi in discussione. Subiscono scissioni piccole, grandi e grandissime; da un partito ne nascono quattro; perdono senatori a decine
2016-02-03	PD	FilippinRosanna	Mi si dice che questi bambini sono già tutelati. Ma, se Giulio si facesse male e la madre legale fosse lontana, chi potrebbe prendere le decisioni per le sue cure mediche? Non l'altra "mamma". Così come non potrebbe iscriverlo a scuola, parlare con gli insegnanti, portarlo al calcio, accompagnarlo in auto. L'altra "mamma" - senza estensione della responsabilità genitoriale - non avrebbe alcun potere, e nemmeno responsabilità o diritti nei confronti di Giulio.
2016-02-03	LN	ConsiglioNunziante	Signor Presidente, colleghi senatori, il testo al nostro esame è conseguenza dei radicali mutamenti nella struttura parentale. Infatti, i dibattiti sul matrimonio gay, sulle condizioni per l'adozione e l'eventuale accesso alla tecnologia riproduttiva sono frutto dell'attraente idea basata sulla possibilità di vivere secondo una scelta individuale, apparentemente senza limiti. Questa è la cosiddetta ideologia gender, che si propone come passaggio dalla dualità sessuale (l'essere uomo maschio o femmina) al concetto di genere, termine aperto che abbandona la bipolarità sessuale degli esseri umani, proponendo cinque generi: maschile, femminile, ermafrodita, omosessuale, transessuale. I fautori di questa teoria sostengono che le differenze tra uomo e donna siano il prodotto di culture e di epoche determinate e che sia l'ambiente socioculturale ad assegnare alle persone la loro identità sessuale. Non sarebbe un dato naturale, stabile e biologicamente determinato. Infatti, non si parla più di sesso maschile e femminile, ma di genere, imponendolo come dato mutevole, come ruolo sociale fluido, dipendente dalla cultura, dalla società, ma ancor più dalla propria scelta individuale e dalla propria sensibilità. La femminilità e la mascolinità non sarebbero altro che costruzioni culturali indotte. Non ci sono le donne e gli uomini, esistono solo delle identità neutre che possono decidere, anche più volte nel corso della vita, l'identità sessuale da assumere. E non solo: l'ultima frontiera pare essere il genderqueer, ovvero la rivendicazione della libertà di non identificarsi con alcun genere o con più generi contemporaneamente o successivamente. A questo punto viene spontaneo chiedersi il perché di questa violenza contro la natura umana. Le radici di questa battaglia e della teoria gender trovano la loro linfa in correnti politiche e filosofiche che accusano la dualità antropologica umana (uomo-donna) d'essere la causa e l'origine dell'infelicità umana. Bisognerebbe liberarsi di tutte le differenze, quindi anche quelle tra uomo e donna, per stabilire un'autentica uguaglianza tra gli esseri umani ed esser così liberi e felici. L'ideologia gender nasce per tradurre operativamente questo pensiero: l'uguaglianza dei generi maschile e femminile. Si vuole il superamento dell'eterosessualità obbligata per la creazione di un uomo nuovo, cui va riconosciuta la libertà di scegliere tutto di se stesso, la libertà di dare sfogo alla propria identità sessuale, indipendentemente dalla sua natura, dalla sua sessualità biologicamente definita. Se la doppia sessualità viene abbandonata quale parametro ontologico dell'uomo, qualsiasi deviazione sessuale rispetto all'eterosessualità va intesa come normale. Al momento si parla ancora di gay, lesbiche, bisessuali e transessuali, ma una volta normalizzate queste deviazioni si presenteranno altri scenari e saremo costretti ad accettare pedofilia e poligamia. Noi non nasciamo persone per poi assumere una sessualità, ma siamo maschi o femmina dal momento del concepimento. Lo siamo dal punto di vista genetico e sin dal concepimento tutte le cellule dell'uomo, che contengono i cromosomi X e Y, sono differenti da quelle della donna, che contengono tutte i cromosomi X e X. Il sesso genetico comporta tutta una serie di modificazioni a livello ormonale e anatomico, che fa sì che ogni singola cellula del corpo umano sia o maschile o femminile. È quindi possibile affermare, su basi empiriche e scientifiche, che la differenza sessuale esiste in natura e che non è frutto di una fittizia e arbitraria costruzione culturale. Sono proprio le differenze sessuali presenti negli individui che ci permettono di distinguere la realtà femminile da quella maschile. La dualità tra i sessi è un dato naturale, caro Presidente, è uno dei dati fondamentali dell'essere umano e nessuna corrente egualitaria potrà disconoscerlo. La dualità sessuale, contrariamente a quanto propinato dall'ideologia gender, non contraddice affatto la parità fondamentale tra i due sessi. Un uomo e una donna hanno in comune la stessa natura umana. Neanche le differenze psicologiche si possono annullare o attribuire completamente agli influssi socioculturali. Non è la cultura che, da sola, costituisce la differente psicologia tra uomo e donna. Dobbiamo difendere un modello antropologico che valorizzi la complementarietà dei sessi, capace di spiegare che la distinzione tra uomo e donna non è un'etichetta fittizia contro la neutralità sessuale imposta dall'ideologia gender, che non libera l'individuo, ma lo svilisce. I tentativi di diffusione della cultura gender si stanno verificando soprattutto in ambito scolastico, sulla base di quanto sancito dalla legge contro la violenza di genere che, tra le sue pieghe, contiene la possibilità per gli insegnanti di educare gli alunni alla cultura gender, attraverso libri di testo all'uopo predisposti, fin dalla scuola dell'infanzia. Questa strategia è stata rafforzata dall'approvazione del comma 16 della legge n. 107 del 2015, meglio nota come quella della buona scuola, che ribadisce i medesimi principi. È molto attivo nel propagandare la teoria del gender l'Ufficio nazionale antidiscriminazioni razziali, ente governativo istituito all'interno del Dipartimento per le pari opportunità presso la Presidenza del Consiglio dei ministri, che ha approvato, nel 2013, il documento denominato Strategia nazionale per la prevenzione e il contrasto delle discriminazioni, basate sull'orientamento sessuale e sull'identità di genere, ovvero le linee guida per l'applicazione dei principi contenuti nelle raccomandazioni del Comitato dei ministri del Consiglio d'Europa, volti a combattere la discriminazione fondata sull'orientamento sessuale o l'identità di genere. Tale documento contempla, in particolare, uno specifico punto strategico (Asse educazione e istruzione) per diffondere la teoria del gender nelle scuole, attraverso anche iniziative rivolte ad alunni e docenti, ai fini dell'elaborazione del processo di accettazione del proprio orientamento sessuale e della propria identità di genere. Tali misure devono comprendere «la comunicazione di informazioni oggettive sull'orientamento sessuale e l'identità di genere». Il documento prevede espressamente, tra l'altro, l'obiettivo strategico di «ampliare le conoscenze e le competenze di tutti gli attori della comunità scolastica sulle tematiche LGBT (lesbiche, gay, bisessuali e transgender )», di «garantire un ambiente scolastico sicuro e gay friendly », di «favorire l' empowerment delle persone LGBT nelle scuole, sia tra gli insegnanti che tra gli alunni», nonché di «contribuire alla conoscenza delle nuove realtà familiari e superare il pregiudizio legato all'orientamento affettivo dei genitori per evitare discriminazioni nei confronti dei figli di genitori omosessuali», attraverso una serie di punti, tra cui la valorizzazione dell' expertise delle associazioni LGBT nella formazione, il coinvolgimento degli uffici scolastici regionali e provinciali sul diversity management per i docenti, la predisposizione della modulistica scolastica amministrativa e didattica in chiave di inclusione sociale, l'accreditamento delle associazioni LGBT presso il Ministero dell'istruzione dell'università e della ricerca e, non ultimo, l'arricchimento delle offerte di formazione con la predisposizione di bibliografie sulle tematiche LGBT. Lo stesso documento prevede anche la «realizzazione di percorsi innovativi di formazione e di aggiornamento per dirigenti, docenti e alunni sulle materie antidiscriminatorie, con un particolare focus sul tema LGBT, sullo sviluppo dell'identità sessuale nell'adolescente, sull'educazione affettivo-sessuale, sulla conoscenza delle nuove realtà familiari», e che tale formazione «dovrà essere rivolta non solo al corpo docente e agli studenti (con riconoscimento per entrambi di crediti formativi) ma anche a tutto il personale non docente della scuola (personale amministrativo e collaboratori scolastici)». Simili iniziative, caro Presidente, sono volte ad un unico obiettivo, che è quello di espropriare mano a mano la famiglia, ambito privilegiato e naturale di educazione, che ha il compito di formazione in campo sessuale, disconoscendo il fatto che la stessa famiglia rappresenti l'ambiente più idoneo ad assolvere l'obbligo di assicurare una graduale educazione della vita sessuale, in maniera prudente, armonica e senza particolari traumi. Esse si pongono in palese violazione del diritto fondamentale riconosciuto, garantito e tutelato dalla Dichiarazione universale dei diritti dell'uomo. L'articolo 26 e l'articolo 30 della Costituzione italiana attribuiscono ai genitori il diritto di priorità nella scelta di educazione da impartire ai propri figli e garantiscono e tutelano il diritto dei genitori ad educare i propri figli. Queste iniziative sono state adottate omettendo la consultazione di tutte le parti sociali interessate, violando in tal modo il principio ribadito all'interno dello stesso documento. Nessuna associazione familiare o associazione professionale dei docenti è stata coinvolta; di contro, hanno partecipato al gruppo di lavoro ben ventinove associazioni LGBT. Non si è neppure tenuto conto del diritto dei genitori alla corresponsabilità educativa, previsto dalle «Linee di indirizzo sulla partecipazione dei genitori e corresponsabilità educativa», diramate dal Ministero dell'istruzione dell'università e della ricerca, che ha partecipato al tavolo di coordinamento interistituzionale appositamente attivato per la stesura del documento denominato Strategia nazionale per la prevenzione e il contrasto delle discriminazioni basate sull'orientamento sessuale e sull'identità di genere. Noi del Gruppo Lega Nord nutriamo forti dubbi in merito alla promessa fatta dal ministro Giannini, seguita poi da apposita circolare, di potenziare e generalizzare il consenso informato dei genitori riguardo alle attività extracurricolari introdotte dall'ormai noto comma 16 della legge di riforma della scuola, di recente approvazione. I progetti ispirati al gender infatti potrebbero con facilità essere nascosti dietro una serie di intenzioni apparentemente buone e sarebbe estremamente pericoloso che la scuola proponesse, ricercando o meno il consenso, teorie gravemente contrarie al bene dei nostri figli, in dispregio alla moltitudine di persone che sabato scorso al Circo Massimo a Roma, hanno manifestato contro il disegno di legge Cirinnà. È fondamentale che i genitori vigilino sui programmi scolastici e sulle attività extracurricolari svolte dai propri figli. Oggi non solo bisogna seguire attentamente i propri ragazzi per quanto riguarda le amicizie per evitare che finiscano coinvolti in episodi di bullismo e cyber bullismo, o utilizzino sostante stupefacenti per sballare. Tutto ciò oggi non basta più. Bisogna seguirli attentamente anche nel loro percorso scolastico e non è possibile delegare ad altri questa fondamentale funzione, nella convinzione che i maestri o i professori ne sappiano più dei genitori. Al contrario, bisogna rivendicare il diritto dei genitori di educare i propri figli secondo i propri principi, senza che nessuno, per nessun motivo al mondo, possa espropriarcene. Signor Presidente, sabato scorso al Family Day c'ero. Non so se c'erano due milioni o un milione di persone. Signor Presidente, non so quanti erano, ma le posso garantire che non ho mai visto così tanta gente tutta insieme. Tanta gente ha partecipato attivamente e anche chi non ha potuto essere presente ha dato con il cuore il sostegno all'iniziativa, perché i bimbi sono i primi ad avere il diritto di conoscere la mamma e il papà. Il Gruppo Lega Nord mette in chiaro di essere contrario alle adozioni gay e a questo scimmiottamento del matrimonio. Ci sono tanti gay che si vogliono distinguere da quelli che vanno in piazza a fare carnevalate, tante persone che vivono la loro vita da etero o da omosessuali, ciascuno in base alle proprie scelte e alla propria natura, e che chiedono le cose più normali del mondo, lavoro, più sicurezza, meno tasse, e cercano di avere una vita dignitosa. Chiedono cose normalissime e appunto per questo noi vorremmo un'Italia più normale per tutti, gay o etero. Questo non lo si può ottenere, signor Presidente, con un siffatto Governo e una siffatta maggioranza parlamentare. Le adozioni gay non devono esistere né in cielo, né in terra. Noi siamo e rimarremo sempre contrari a ogni ipotesi di adozione gay. Al momento della nascita, un bambino ha diritto di vedere in faccia la madre e il padre. Poi, quello che succede nel corso della vita è un'altra cosa. Ognuno è libero di vivere la sua vita come vuole, ma fino ad un certo punto. Signor Presidente, devo dire che questa Europa mi ha un po' rotto le scatole. Finché si occupava della lunghezza dei cetrioli o della grandezza delle vongole, che comunque non era proprio normale, si poteva anche chiudere un occhio; poi ha deciso che si può fare il cioccolato senza il cacao e il vino senza l'uva; ma che ora abbia deciso anche come fare i matrimoni, mi sembra assolutamente fuori luogo! In quale cassetto, questa Europa, ha dimenticato la sussidiarietà? Nelle materie in cui gli Stati dovrebbero avere una sorta di legittima autonomia l'Europa tende a renderli uniformi, appiattendoli verso il basso e cercando di fare una marmellata di tutti i Paesi. Non si occupa della specificità che hanno, della questione culturale, né di quella economica. Nelle materie in cui invece viene chiamata in prima linea, ad esempio, per la difesa e l'immigrazione, l'Europa potrebbe agire con maggiore efficacia, mentre fa assolutamente troppo poco, e forse il compito dell'Europa doveva essere appunto quello. Invece che lavorare per risolvere i problemi veri degli italiani, il Governo si occupa delle adozioni gay, si regalano le cittadinanze agli immigrati e si attaccano le Regioni meglio governate. Poi, dagli esponenti del PD in questi giorni è anche stata detta qualche perla! L'onorevole Guerini, vice segretario del PD, commentando il Family Day ha dichiarato che è compito della politica ascoltare tutti e confrontarsi con tutti. Ha aggiunto, inoltre, che sulle unioni civili ci sarà un dibattito lungo e approfondito e poi il Parlamento voterà, voterà precisamente quello che hanno deciso prima! Il senatore Marcucci ha detto: «Rispetto assoluto del Family Day, ma il Parlamento non farà un passo indietro sulle unioni civili», non facendo che confermare quanto ho appena detto. L'onorevole Rosato, capogruppo alla Camera, sostiene che «la piazza non cambia l' iter della legge ma non è mai successo che un provvedimento uscisse dal Parlamento identico a come è entrato». E questo è l'augurio che noi facciamo a questa legge. Egli è l'unico che mi è parso più possibilista sulla capacità di questo Parlamento e di questo Senato di incidere su una legge che a noi pare, già dalla prima lettura, qualcosa di assolutamente non condivisibile. Che le famiglie siano oscurate e si confonda la loro identità in una marmellata dove tutto è uguale è cosa inaccettabile per noi. La nostra civiltà è a tal punto in crisi che oggi la generazione dei genitori deve spiegare e convincere i propri figli che ci si sposa tra un uomo e una donna, tanto è diffusa l'ideologia omosessualista. Considerando poi che questi figli non hanno una stabilità lavorativa, cresciuti con la cultura dei soli diritti e libertà, senza la consapevolezza dei doveri, delle regole, delle responsabilità e, probabilmente, del sacrificio, il risultato è che non ci pensano proprio a mettere su famiglia e meno che mai a dare alla luce dei figli. Concludo, signor Presidente, con una considerazione. Nel corso di questi due anni di legislatura sono stati approvati provvedimenti che hanno stravolto la storia e la cultura millenaria di questo Paese: noi di questo siamo veramente dispiaciuti e siamo davvero insoddisfatti dell'operato di questo Governo.
2016-02-04	LN	StefaniErika	Il Gruppo della Lega Nord, come testimoniato anche dagli interventi già svolti dai miei colleghi, ha sollevato una serie di perplessità con riferimento al provvedimento in esame. Mi soffermo su alcuni punti che ritengo importante valutare quantomeno sotto il profilo della costituzionalità. Ricordiamo che già la stessa Dichiarazione universale dei diritti dell'uomo parla della famiglia come di un nucleo fondamentale della società e dello Stato e che, come tale, deve essere riconosciuta e protetta. Se noi pensiamo alla famiglia, ci riferiamo infatti proprio a quel primo nucleo della società dove tutti noi cresciamo e ci formiamo, che viene prima della scuola, del mondo del lavoro, dell'associazionismo e di tutti gli altri enti. È lì dove tutti noi cresciamo e ci formiamo ed è sicuramente per questo che anche la nostra Carta costituzionale parla della famiglia, considerandola come un istituto che precede lo stesso diritto. Se leggiamo la Carta costituzionale e i suoi vari articoli vediamo che tutta la normativa si ispira a riconoscere la famiglia proprio come soggetto sociale, soprattutto come luogo di generazione dei figli, che è la garanzia stessa dell'esistenza della nostra società. Per aprire una parentesi, questo è un momento storico in cui ci sono alti indici di denatalità e le nostre famiglie fanno fatica ad avere figli, non perché non li vogliano, ma perché la società stessa sembra quasi non garantire una dimensione per i bambini e per le famiglie con i bambini.
2016-02-04	PD	FedeliValeria	Vorrei leggervi le parole di Marilena, una madre arcobaleno: «Oggi dovete essere consapevoli di una cosa: se votate sì, non state cambiando la storia di questo Paese; è già cambiata. Se votate sì, non state modificando la famiglia, si è già evoluta. Io sarò una donna felice - dice Marilena - solamente quando sarò inchiodata ai miei doveri di madre nei confronti di tutti i miei figli, di quello che ho partorito con la pancia, come di quelli che ho partorito con il cuore. Sono figli miei in maniera identica. In maniera identica li amo; li porto a scuola; li accudisco ogni giorno, li aiuto a studiare, li coccolo se hanno la febbre... Sono la loro mamma senza "se" e senza "ma". Vogliamo potere accudire i nostri figli senza ansia, poter stare al fianco del loro letto di ospedale se ci dovesse essere necessità, poter autorizzare una gita scolastica, poterli andare a prendere a scuola senza bisogno di una delega umiliante. Vogliamo che possano ereditare dai nostri genitori se dovesse succederci qualcosa. Vogliamo, insomma, quello che vuole ogni genitore: che i nostri bambini siano sereni e tutelati - come tutti gli altri.
2016-02-09	M5S	AirolaAlberto	Va bene, però, se adesso non si può fare altro per riconoscere l'esistenza degli omosessuali e dei transessuali, in un Paese come l'Italia, il nostro Paese, nelle cui leggi non compaiono neanche le definizioni di orientamento sessuale e identità di genere - pensate un po' - un Paese che è ultimo tra gli ultimi, senza una legislazione in merito e sanzionato dalla Corte europea dei diritti umani, come abbiamo già detto. Se è per ottenere almeno questo, va bene: possiamo anche accettare l'umiliazione di definirla una «formazione sociale specifica», tanto per chiamare in modo diverso le stesse cose che affrontano due persone che vivono una vita quotidiana identica a quella di tutte le altre famiglie, tra mutuo, lavoro, figli, scuola e spesa.
2016-02-09	PD	FerraraElena	Signor Presidente, colleghi e colleghe, rappresentanti del Governo, oggi è la Giornata mondiale della sicurezza in rete, un appuntamento promosso dalla Commissione europea giunto alla sua tredicesima edizione, tanto che ormai coinvolge oltre un centinaio di Paesi in tutto il mondo. Il Safer Internet Centre, in Italia, è coordinato dal MIUR con il nome di Generazioni connesse. È ancora fresco - era il 18 gennaio - il ricordo della tragedia, fortunatamente sfiorata, a Pordenone, con una dodicenne tanto scoraggiata da preferire gettarsi nel vuoto piuttosto che tornare a scuola. È ancora vivo il ricordo di Carolina, prima vittima di cyberbullismo nel gennaio del 2013. A lei dedico questa giornata e a tutti i ragazzi coinvolti negli eventi organizzati oggi tra Roma e Milano, a quelli della Generazione Z, nati tra il 1996 e il 2010, che comunicano per il 90 per cento via chat, tanto da trasformare WhatsApp in un social network. Il 13 per cento di essi confessa di aver postato proprie immagini intime e private, foto e video che poi fanno il giro della rete e spalancano la strada ai cyberbulli. Sono ragazzi sempre più connessi: quasi il 50 per cento è attivo oltre le sei ore al giorno su Internet. Per questo sono consapevoli, fortunatamente sempre di più, dei rischi legati all'uso scorretto della rete. Li ho conosciuti in questi anni di incontri su tutto il territorio; li ho incontrati sul truck multimediale della polizia postale per «Una vita da social », la campagna educativa itinerante che in questi giorni fa tappa a Sanremo. Li ho ritrovati anche stamattina al teatro Palladium di Roma, per partecipare, con il ministro Stefania Giannini, allo spettacolo teatrale interattivo realizzato per l'occasione e al convegno organizzato da Telefono Azzurro sulla sicurezza in rete. Ci siamo confrontati con i risultati delle ultime indagini che, fortunatamente, fotografano ragazze e ragazzi sempre un po' più attenti alla privacy e alla loro identità digitale, probabilmente in conseguenza anche dell'allarme sociale, delle attività di formazione e di una maggiore percezione del fenomeno in ambito familiare. Sono concetti determinanti per comprendere quanto il web, che oggi abbiamo a portata di tasca, condizioni nel bene e nel male il vivere quotidiano anche di noi adulti, ma soprattutto dei più giovani - a volte giovanissimi - sicuramente non supportati dall'approccio critico necessario, e cioè la capacità di discernere le conseguenze delle proprie azioni, in particolare in una piazza virtuale. Il futuro della nostra società dipende anche da come si saprà costruire, proprio a fianco della Generazione Z, un nuovo principio di cittadinanza digitale. La libertà non esiste senza diritti e senza il rispetto delle regole, così anche la democrazia, e certo questo avviene anche sul web. Gli adolescenti, oggi sempre più precoci, meritano di aver più strumenti per fare un uso consapevole ed espressivo, ma anche per difendersi, prevenire, rimediare agli effetti, talvolta devastanti, che può causare il cyberbullismo in tutte le sue accezioni. E alla base di questo fenomeno, certo, ritroviamo il bisogno di costruire una identità, che ha bisogno di uscire dagli stereotipi, che sono quei pregiudizi e discriminazioni di cui stiamo parlando in quest'Aula nel dibattito sulle unioni civili e la stepchild adoption. Credo sia importante che il disegno di legge approvato all'unanimità qui in Senato, oggi incardinato alla Camera, venga al più presto portato in Aula e, quindi, discusso per arrivare qui, non snaturato, ma costruito secondo quelle che sono state le nostre linee guida che hanno portato, appunto, all'unanimità. Credo che in tal modo, come oggi ho sentito da parte di molti esperti e delle istituzioni che formano la rete costruitasi negli ultimi anni, questo auspicio, in occasione del Safer Internet Day, possa essere davvero ascoltato da tutti per arrivare al più presto a dare una legge ai nostri giovani.
2016-02-09	PD	MartiniClaudio	Nei mesi scorsi, molti anche in quest'Aula hanno colto il segnale di svecchiamento, di liberazione, contenuto - ad esempio - nel jobs act o nella riforma della scuola. Mi chiedo perché ora non vedono l'analogo e più profondo segnale di apertura, di superamento di tante sclerosi che viene su questo tema o la spinta innovatrice che sta nell'accettare tutte le forme di contributo della società e della cultura contemporanea. Noi dobbiamo approvare il disegno di legge in esame perché così aiutiamo tutte le riforme (quelle costituzionali, economiche e sociali) che hanno bisogno di un motore culturale, etico e morale: in questa legge c'è, così come ci sarà sullo ius soli, quando lo affronteremo. La modernizzazione etica e culturale è far convergere le istanze innovatrici, sociali ed istituzionali, perché si aiutino a vicenda, perché nessuno può farcela da solo, né la politica né il Paese. La politica gioca dunque il suo ruolo, non lascia ai giudici il compito di gestire il problema, ma non pensa di poter risolvere tutto da sola. Oggi la politica dice che, per riformare l'Italia, ha bisogno di tutti i suoi cittadini ugualmente riconosciuti, valorizzati, motivati e chiamati a dare il meglio di sé. Questo è un punto nuovo. Negli ultimi due anni non ho nascosto interrogativi e riserve sul nuovo corso del PD e del Governo, sulla qualità del rinnovamento proposto e realizzato. Oggi sottolineo che, per questa via, può affermarsi una concezione meno verticistica del processo di riforme, meno calata dall'alto e che l'esaltazione della politica può non scadere nel suo limite intrinseco, quel politicismo che tanti danni ha recato alle istituzioni e alla politica stessa. Il provvedimento in esame può dare luce nuova all'intera fase di rinnovamento. Può dare più qualità, più profondità e più prestigio in Europa. Al riguardo, non condivido i toni di vari colleghi (della Lega e di Forza Italia in particolare) che gridano all'intromissione di un'Europa matrigna. Vedo, invece, lo spazio per un apporto autonomo dell'Italia, che non sia puro accodamento o burocratico recepimento di sanzioni, peraltro motivate. Portiamo, dunque, in Europa la nostra originalità, la nostra particolare sensibilità. C'è una nostra storia, prendiamola tutta, senza complessi o reticenze. Ma la nostra originalità sia propositiva, dinamica, non fondata sull'immobilismo o sul movimento minimo. Si possono capire la prudenza, la gradualità, l'attenzione alla più elevata qualità, a quelli che io chiamo i nessi sottili. Non si può, invece, comprendere la logica del continuo rinvio, delle eterne timidezze, né la riproposizione di paure apocalittiche. Sento talora prevedere, quasi con i medesimi argomenti, gli stessi sfracelli e disastri del 1974 e del 1981. Anche allora si gridò: il Paese si spaccherà, si scasserà la famiglia, avremo bambini abbandonati e donne umiliate. Non è poi successo nulla di quanto preconizzato. Il Paese non si è inabissato, la famiglia non è morta, anzi. E gli attacchi non sono venuti dall'assalto della cultura modernizzatrice o dal riconoscimento delle diversità, ma dal degrado civico e morale, dalla corruzione dell'etica prodotta dalla mercificazione e dall'individualismo, dal logoramento dell'idea di Stato sociale, universale e solidale. Sono temi che andrebbero assunti pienamente, perché saranno il terreno utile per il dopo disegno di legge, perché ci sarà un dopo, e bisognerà trovare nuovi terreni di condivisione e di lavoro culturale e politico comune. lo non vivo questo come un passaggio divisivo. Non lo è ciò che mette in luce diverse opinioni e proposte. Questo è semplicemente democratico. È divisivo ciò che deliberatamente scava solchi e crea conflitti dove ci può essere una soluzione positiva, dinamica. È più divisivo lo status quo, il mantenere discriminazioni, anacronismi, legislazioni non più aggiornate. Non è divisivo approvare una legge che ci offrirà un terreno più avanzato per confrontare le diverse e legittime visioni del mondo. Affrontiamo, dunque, questo passaggio senza paura e con mente aperta. Non ne potrà venire alcun male al Paese ed alla politica.
2016-02-09	PD	MartiniClaudio	Un'opera grande di riforma, che riguardi la scuola, l'università, il lavoro, il fisco, la giustizia, non si realizza senza una partecipazione vasta, senza una mobilitazione consapevole di tutte le energie, senza un'innovazione che tratti anche la cultura, il costume, le relazioni umane e sociali. Non capirei un programma di Governo che voglia cambiare nel profondo il Paese e non chiami a un contributo fattivo tutti i cittadini, liberi e uguali, attivi e partecipi, forti della loro dignità e del loro riconoscimento. È questo anche l'antidoto più sicuro contro il populismo.
2016-02-09	PD	PuglisiFrancesca	Noi, votando questo provvedimento, a due anni e mezzo dal suicidio di Andrea Spezzacatena, «il ragazzo dai pantaloni rosa», possiamo riportarlo a scuola, come ha scritto la mamma in una straziante lettera.
2016-02-10	PD	FasioloLaura	Signor Presidente, colleghi, grande è la commozione di fronte alle toccanti parole della cerimonia odierna, Presidente, in cui lei ha richiamato e commemorato la Giornata del ricordo, istituita con la legge n. 92 del 30 marzo 2004. Il 10 febbraio di ogni anno, il Giorno del ricordo pone alla nostra memoria le vittime delle foibe e dell'esodo giuliano-dalmata, o meglio di istriani, friulani e dalmati. Lo stesso provvedimento legislativo ha anche istituito una specifica medaglia commemorativa destinata ai congiunti delle vittime. Oggi rilevo la grande importanza della solenne celebrazione che vi è stata in Senato, e che ha coinvolto e premiato il mondo della scuola: un mondo che ha parlato, ha ascoltato e ha ricordato quei giorni, per restituire dignità e riconoscimento storico alle vittime dei massacri, in un clima di grande commozione. Vorrei segnalare un'interessante ricerca archivistica fatta a Londra da Luisa Morettin, nel 2013, che offre i contorni e i contenuti di una realtà brutale, fatta di violenze, torture, arresti, stupri, eccidi per incutere timore nella popolazione civile. Ma paralleli a quelli del ricordo sono i giorni della memoria, il dolore lacerante delle vittime delle persecuzioni, di chi per la guerra ha sofferto, e di qualsiasi appartenenza. Fin dai dibattiti parlamentari che lo istituirono, ci furono letture contrapposte del Giorno del ricordo: una memoria divisiva tra destra e sinistra. Il Giorno del ricordo non dovrebbe essere ideologizzato. Oggi dobbiamo imporci forti riflessioni, e chiederci finalmente, come pare, dopo oltre settant'anni, di prendere coscienza in modo obiettivo di questa parte così triste e drammatica della nostra storia. Voglio rinnovare alcuni ricordi del 1945: i desaparecidos, tanta gente comune con la sola colpa di essere e volere essere orgogliosamente italiana. Tanti antifascisti, come i signori Olivi e Sverzutti, componenti del Comitato di liberazione: persone cioè che avevano fatto la Resistenza ed erano dalla parte giusta, ma comunque colpevoli perché contrari all'annessione della Venezia Giulia alla Jugoslavia. Non voglio dilungarmi, Presidente. Lei ha già fatto uno straordinario intervento. Vorrei soltanto concludere con una considerazione: dobbiamo difenderci ancora, dobbiamo difenderci sempre dai rischi dei nazionalismi. Dobbiamo veramente abbattere i muri e cercare di fare tutto il possibile per eliminare alla fonte ciò che genera mostruosità, crudeltà deliranti, lasciando dietro di sé morti e vendette. Educare non è soltanto compito della scuola, ma anche della politica: legiferare ogni giorno a sostegno dei valori della convivenza pacifica e rispettosa di tutte - e sottolineo tutte - le idee, tutte le opinioni e tutte le differenze. Educare al valore e al peso, anche qui dentro, della parola, troppo spesso dimenticato.
2016-02-11	LN	StefaniErika	Noi infatti abbiamo detto - e lo abbiamo sviscerato in tutte le formulazioni emendative all'articolo 2 - che cosa intendiamo e che cosa avremmo suggerito come disciplina, previsione e definizione delle unioni civili. Facendo ciò, abbiamo cercato soprattutto di ribadire un concetto che per noi è assoluto, quello dell'intangibilità del principio secondo il quale la famiglia è una società naturale fondata sul matrimonio. E quando diciamo «società naturale» intendiamo un istituto che è preesistente allo stesso diritto: è il nucleo e la base principale della nostra società e della nostra civiltà, perché prima di essere cittadini di un Comune, prima di essere cittadini di una Regione, prima di essere cittadini di uno Stato, prima di essere partecipanti di un'associazione o di essere alunni di una scuola, noi siamo una parte della nostra famiglia. Ed è in quella famiglia che nei primissimi anni di vita veniamo forgiati.
2016-02-11	M5S	MontevecchiMichela	Signora Presidente, la vicenda della badia di Settimo San Salvatore si è colorata nel tempo. Ormai parliamo di una risoluzione della Commissione approvata nel 2014. Vi è stata poi a giugno 2014, una prima convocazione del tavolo tecnico interistituzionale a cui ho partecipato, forse in quanto relatrice dell'affare assegnato che aveva poi prodotto la risoluzione che impegnava il Governo a coprire determinate tappe. Mi meraviglio che, quando chiesi lumi a proposito di questo tavolo interistituzionale, che dopo quella data (giugno 2014) non si era più riunito, mi sia stato risposto che era impossibile riunire nuovamente tale tavolo, poiché era in corso una riforma generale del Ministero per i beni e le attività culturali, che aveva paralizzato la struttura stessa. Mi fa piacere che nell'aprile 2015 questo tavolo si sia riunito e che io non abbia avuto contezza di questo (solo per garbo istituzionale, né per dovere, né per obbligo). Detto questo, nel frattempo, però, il sindaco di Scandicci si sperticava - giustamente, a questo punto - a dire ai quattro venti quali fossero gli esiti ancora ufficiosi di quel tavolo. Infatti si sperticava a dire che la parte ancora in mano ai privati della badia, qualora recuperata, sarebbe stata destinata a sede della scuola della magistratura. Vorrei ricordare al Sottosegretario e anche al sindaco di Scandicci - cui l'ho ricordato personalmente in un colloquio - che in realtà, tra gli impegni che il Governo aveva sottoscritto, c'era anche la destinazione di questo edificio recuperato a beneficio del pubblico. Ora, nessuno ha nulla in contrario a provvedere una foresteria per gli studenti della Scuola superiore della magistratura, che è sicuramente un obiettivo nobile; però è chiaro ed inconfutabile che, quando si parla di destinazione a beneficio del pubblico, si parla d'altro. Erano state avanzate anche altre ipotesi (ad esempio si era parlato della sede dell'Opificio delle pietre dure o di altre destinazioni) per la partecipazione e la vita di questa badia da parte dei giovani e della cittadinanza locale. Non mi sembra che destinare tutta la parte dell'immobile alla citata foresteria sia tra gli impegni sottoscritti dal Governo. Mi aspetto ora che vi siano degli esiti positivi da questo tavolo interistituzionale del 14 marzo 2016 - così mi sembra di aver compreso - e spero di essere aggiornata tempestivamente, sempre non per obbligo, ma per quel garbo istituzionale che si dovrebbe avere nei confronti di chi ha seguito questo affare assegnato, ne è stata relatrice e si sta interessando con grande passione alle vicende di questo bene del nostro patrimonio architettonico. Infine, svolgo, un'ultima considerazione sulle problematiche di tipo economico, perché questa interrogazione è solamente una di tutta una serie che ho presentato e alle quali - lo riconosco - il sottosegretario Borletti Dell'Acqua non si è mai sottratta a rispondere ed è sempre stata presente, e di questo voglio dargliene merito. Ecco, il problema pareva di tipo economico. Allora mi permetto di suggerire che a luglio 2014 è stato approvato un decreto-legge, il cosiddetto art bonus, che prevede all'articolo 7 il piano strategico "grandi progetti beni culturali", con lo stanziamento per il 2016 di 50.000 milioni di euro. Siccome all'epoca delle stime sarebbe bastato poco più di 1 milione di euro per acquistare la parte ancora in mano ai privati, mi chiedo se a questo punto il sottosegretario Borletti Dell'Acqua e il ministro Franceschini non si possano fare ambasciatori presso il Ministero dell'economia e delle finanze e vedere, alla luce del citato articolo e del suddetto piano, se finalmente si riesce ad approvare lo stanziamento di circa 1 milione di euro per acquistare la badia e iniziare un ragionamento serio per un suo progetto di recupero e valorizzazione. Attendo fiduciosa l'esito del tavolo interistituzionale e non mollo.
2016-02-11	PD	AlbanoDonatella	Signora Presidente, ringrazio il sottosegretario Gentile per la risposta, anche se l'interrogazione è datata 2014; sono, quindi, trascorsi due anni. Vorrei, comunque, far presente che i servizi postali forniti da punti dislocati nei piccoli centri della Liguria, oggetto della mia interrogazione, costituiscono un presidio fondamentale se vogliamo che questi piccoli centri continuino ad essere abitati. Oggi servono principalmente alla popolazione anziana che ha grandi difficoltà a muoversi perché la situazione orografica ligure costituisce una peculiarità di cui tenere assolutamente conto per qualsiasi piano di razionalizzazione. Essi sono, insieme alla scuola e alla caserma dei carabinieri, quei presidi sul territorio che lo rendono vivibile. Sempre in Liguria abbiamo assistito alle conseguenze dello spopolamento dei piccoli centri che comportano una minore, se non una mancata, cura del territorio a causa delle riduzione dell'attività agricola nell'entroterra, con conseguenze disastrose. Insomma, chiudere un ufficio postale non vuol dire limitarsi a fornire un servizio in meno, ma è una delle concause che può produrre una reazione a catena che porta a rendere disabitati alcuni luoghi che, con tanta fatica, si è cercato di rilanciare tramite nuove forme di turismo e non di massa. Questo problema del taglio agli uffici postali e ai servizi da anni si ripercuote sui piccoli centri. Ogni anno si presenta. Insomma, è tutto un taglio. PRESIDENTE. Senatrice Albano, non ci lamentiamo. Meglio tardi che mai, sennò scoraggiamo il Governo.
2016-02-23	M5S	BlundoRosettaEnza	Come Movimento 5 Stelle avevamo chiesto di sospendere tutti i punti critici della legge 13 luglio 2015, n. 107, cosiddetta buona scuola. Avevamo chiesto di prorogare i termini per l'entrata in vigore degli ambiti territoriali, della chiamata diretta dei presidi, dei comitati di valutazione. Abbiamo chiesto la proroga di un anno perché questi interventi, previsti all'interno della buona scuola, non hanno neppure una chiara indicazione. Abbiamo chiesto di prorogare anche i termini per l'entrata in vigore del limite dei trentasei mesi per le supplenze, perché qui si va a intervenire su quello che invece doveva essere un piano più strutturato e più aderente ai bisogni e alle caratteristiche della nostra istruzione.
2016-02-23	M5S	BlundoRosettaEnza	Concludo, signora Presidente. Il provvedimento in esame sarebbe potuto essere utile, questa volta, per prendere una pausa di riflessione, invece di millantare ulteriori interventi di ascolto del corpo docente e del mondo della scuola. Sarebbe potuto essere questo il momento utile per interrompere qualcosa di sbagliato, che è già stato fatto. Invece ci portate alla votazione di fiducia, inserendo altre cose, che di fatto non sono positive, né risolutive per il Paese.
2016-02-23	M5S	BlundoRosettaEnza	Mi preme porre all'attenzione di quest'Assemblea innanzi tutto la questione degli ingenti fondi che vengono versati e che continueranno ad essere versati per Gran Sasso Science Institute. Il signor Renzi ieri era anche presente a L'Aquila per questa realtà, ma noi non abbiamo avuto fino ad ora alcuna chiarezza su come vengono investiti ed utilizzati questi fondi. Non c'è nessuna trasparenza rispetto a questo ammontare ingente di risorse - si parla di centinaia di milioni di euro - rispetto al quale sembra non esserci un ritorno che dimostri l'utilità di questa destinazione di fondi. D'altra parte, così come per Gran Sasso Science Institute ci sono diverse altre destinazioni di fondi che vengono prorogate. Invece, quello che poteva essere utile, forse l'unico aspetto per il quale questo milleproroghe poteva avere un'utilità, era la proroga di almeno un anno dei termini entro cui fare entrare in vigore le norme dannose introdotte sulla scuola pubblica.
2016-02-23	M5S	MontevecchiMichela	Signora Presidente, anche il Movimento 5 Stelle si unisce al ricordo di Umberto Eco. Non enumereremo nuovamente tutti i campi del sapere e le numerose importanti iniziative di cui Eco fu anima propulsivae fondamentale. Chi come me ha avuto l'onore di frequentare l'Università degli studi di Bologna, conserva dei ricordi anche personali di questo grande professore, perché alle lezioni di Eco si andava anche se non facevano parte del proprio percorso di studi. Umberto Eco ha dato tanto all'Università degli studi di Bologna, fondando e dando impulso a una parte del dipartimento delle discipline per lo spettacolo, al corso di laurea in scienze della comunicazione e alla scuola superiore di studi umanistici. Noi oggi desideriamo ricordare Umberto Eco per le innumerevoli lezioni di vita che ha dato fuori delle aule universitarie, semplicemente vivendo. Noi crediamo che, con quelle lezioni, Eco abbia insegnato a tutti noi e continuerà ad insegnare alle generazioni future l'importanza di coltivare lo studio e la lettura, di saper mettere in discussione le proprie convinzioni (finanche a cambiarle) e di coltivare la curiosità ed il piglio investigativo di chi non si accontenta di una conoscenza superficiale, ma va a fondo nelle cose per poter sviluppare un sano e pieno spirito critico e navigare in modo sicuro nel mare magnum dell'informazione e del web. Egli ci ha insegnato ad osservare la realtà senza snobismo, ma cogliendo in ogni espressione umana una lezione universale. A noi piace salutarlo ricordando una delle sue celebri frasi presente in un articolo intitolato: «Perché i libri allungano la vita». Umberto Eco scriveva: «Chi non legge, a 70 anni avrà vissuto una sola vita: la propria. Chi legge, avrà vissuto 5.000 anni: c'era quando Caino uccise Abele, quando Renzo sposò Lucia, quando Leopardi ammirava l'infinito (...) perché la lettura è un'immortalità all'indietro». Noi oggi ringraziamo Eco perché con la sua opera monumentale ci permette ogni giorno di vivere un'immortalità all'indietro.
2016-02-23	PD	ZandaLuigi	Signora Presidente, poche volte, anche di personalità molto eminenti, possiamo dire con parole di verità quel che oggi diciamo di Umberto Eco: è stato un grande italiano. Come lei ha ricordato, Presidente, è stato uno straordinario innovatore, un fantastico narratore, uno scrittore di sicuro successo, autore di romanzi e saggi di cui ha venduto in tutto il mondo milioni e milioni di copie. Amava filosofia e storia, semiotica e giornalismo, politica e televisione, nuove tecnologie e antichi incunaboli, libri e fumetti. Ma in fondo, la sua vera vocazione, la più radicata passione di tutta la sua vita sono state la scuola e il rapporto con l'insegnamento. Ai suoi studenti diceva «siate precisi»; mettete a fondamento di ogni cosa che dite o che fate la ricchezza del vostro sapere; ricordatevi che il pensiero moderno può trarre alimento anche dalla filosofia greca del Quattrocento prima di Cristo o dalla teologia ebraica di alcuni millenni fa, dagli insegnamenti di Socrate e da quelli di San Tommaso d'Aquino. In una parola, Eco ricordava che per il governo del tempo presente e la preparazione del tempo futuro dobbiamo conoscere e studiare il nostro passato. Grandissimo frequentatore di biblioteche, la parola chiave del suo insegnamento era «enciclopedia». Spiegava ai suoi alunni il valore nobile dell'erudizione, ponendo così l'ampiezza e la profondità del sapere a base indispensabile di ogni cultura. La dice lunga il fatto che considerava un suo figlio prediletto, tra tanti più celebrati, il suo saggio «Come si fa una tesi di laurea». Oltre ad essere intellettuale, docente e scrittore dotato di una gigantesca cultura, oggi lo voglio ricordare anche per la sua straordinaria modernità, per la sua ironica e distaccata interpretazione di un mondo dove la verità sta ormai solo nel pensiero capace di collegare le discipline umanistiche con quelle scientifiche, le analisi sociali con le esperienze storiche e la rivoluzione tecnologica, il pensiero laico con quello religioso, la dottrina politica con le scienze economiche. Nel nostro tempo, un tempo di specializzazione e di analisi del particolare, Umberto Eco ha rappresentato la vera modernità, che oggi consiste nel saper restituire ad unità i miliardi di frammenti di informazioni del passato e del presente che concorrono, tutti insieme, a determinare la realtà in cui viviamo. Eco ci ha insegnato che dobbiamo conoscere "l'enciclopedia", ma dobbiamo anche sapere che nel mondo che stiamo vivendo "tutto si tiene insieme". E questo spirito di Umberto Eco, fatto di conoscenza e di sintesi, deve essere anche il nostro. Tutto il nostro sapere, tutta la nostra capacità politica, tutta la lealtà verso i nostri partiti, servono a poco se manca quella visione dell'interesse nazionale che è la prima delle ragioni per le quali siamo stati eletti. Il grande romanzo che ha dato a Umberto Eco la gloria planetaria è «Il nome della rosa», un racconto straordinario e insieme un imperdibile affresco della cultura, della storia e della civiltà medioevale, con tutte le complesse sfaccettature di bellezza e di mostruosità che sempre accompagnano i secoli delle grandi trasformazioni e dei grandi cambiamenti della storia. In questo eccezionale lavoro, in questo romanzo di grande fascino, Umberto Eco ha rivelato ancora una volta la sua inimitabile modernità. «Il nome della rosa» è stato scritto da Eco negli anni nei quali le strade del nostro Paese erano insanguinate dal terrorismo e conteneva l'incitamento ad usare la tolleranza e la cultura contro ogni violenza politica. Anche noi, oggi, viviamo in un tempo di mezzo, in un tempo di transizione, un tempo di cambiamenti radicali che in alcune aree del pianeta avvengono in pace, in altre nella guerra. Cambiano gli istituti giuridici, cambiano le istituzioni, cambiano i costumi e le abitudini e, di molte nazioni, cambiano anche i confini. Anche le persone oggi, come i personaggi del romanzo «Il nome della rosa», sono vittime di angosce, di nevrosi, di forti insicurezze e della paura d'essere rimaste senza più difese in un mondo che quotidianamente cambia sotto i nostri occhi e tutto questo Umberto Eco lo ha visto con chiarezza e ce lo ha raccontato mirabilmente. È, veramente, un grande italiano. Ho avuto la fortuna di incontrare Umberto Eco negli anni in cui mi sono occupato di carta stampata. Aggiungo, quindi, il mio personale dolore per la sua scomparsa al lutto di tutte le senatrici e di tutti i senatori del Partito Democratico.
2016-02-24	M5S	CrimiVitoClaudio	Signora Presidente, cittadini che ci ascoltate, milleproroghe come direbbe il piccolo Matteo della scuola di Copparo, se lo paragonassimo ad un fiore sarebbe «petaloso». La parola «proroga» evoca un fallimento. Evoca un termine non rispettato, una politica che non affronta i problemi, figurarsi risolverli! Evoca la politica che mantiene i nodi irrisolti accumulandone altri, demandando, rinnegando le proprie responsabilità perché la priorità non è il bene comune, non è il benessere dei cittadini. Il Movimento 5 Stelle da forza di opposizione almeno ci ha provato e ci prova ancora. Avevamo detto che avremmo rifiutato i rimborsi elettorali e lo abbiamo fatto; che ci saremmo dimezzati lo stipendio e lo abbiamo fatto; che avremmo fatto una battaglia per il reddito di cittadinanza e lo abbiamo fatto, e continueremo a farlo sperando che, prima o poi, qualcuno si svegli e ci segua in questa battaglia. Abbiamo detto che avremmo difeso l'importanza del Parlamento, il rispetto delle istituzioni e che ci saremmo opposti a soprusi e violazioni e lo facciamo e continueremo a farlo. La proroga è l'esaltazione del fallimento, ma anche della mancanza di certezze. I cittadini partono dal presupposto che ogni legge cha ha una scadenza sarà prorogata. Lo ritengono normale. La certezza del diritto ormai è un optional. Peccato che spesso le proroghe riguardano cose molto importanti, e non solo dottrinali come - per esempio - la messa in sicurezza di strutture. Avete prorogato di tutto, persino la vostra stessa permanenza in Parlamento dopo la sentenza della Corte costituzionale, che doveva servire solo per questioni urgenti. Invece, l'avete prorogata. La proroga per voi è normale quando vi conviene, e non per i cittadini. Potevate non prorogare la permanenza dei vostri colleghi onorevoli raggiunti dai mandati di arresto? È così che qualche giorno fa avete salvato l'ennesimo compagno di merende, quel De Siano senatore di Forza Italia sul quale pende una richiesta di arresto della procura di Napoli, avanzata da tre pubblici ministeri, validata da un giudice per le indagini preliminari e confermata da tre giudici del tribunale del riesame. Niente da fare! Rispedita al mittente. Il senatore non si tocca. Tana libera tutti con i voti favorevoli di Forza Italia, Nuovo Centrodestra e - guarda caso - anche del Partito Democratico. Già che ci siete, perché non prorogate anche il mancato pagamento degli affitti, per le sedi dei partiti, per esempio? Ah no, già lo state facendo. Lo fate automaticamente in via dei Giubbonari non pagando l'affitto, con un debito di oltre 170.000 euro nei confronti del Comune di Roma. Orfini tira fuori i quattrini! Lo ripeto: Orfini tira fuori i quattrini!
2016-02-24	PD	PagliariGiorgio	Dunque, come opporsi e con quale logica opporsi al milleproroghe? Semplicemente per fare opposizione per l'opposizione? Vorrei capire infatti quale soluzione si poteva dare ai diversi problemi che vengono affrontati nel milleproroghe. Era forse meglio che decadessero le possibilità di assunzione del personale che sono previste nel milleproroghe? Era meglio che non ci fossero quelle misure che riguardano la possibilità di assunzioni con il recupero di fondi degli anni passati? Era meglio che non fossero prorogati i contratti dei ricercatori a tempo determinato? Era forse meglio che non fossero prorogati i termini dei contratti a tempo indeterminato delle Province e delle Città metropolitane, lasciando così incompiuto il processo di definizione dell'assorbimento del personale? E sul piano delle politiche del lavoro, ad esempio, era meglio che non fosse prorogato l'esonero dal pagamento del contributo di licenziamento in caso di cambio di appalto, quando le nuove assunzioni avvengono in osservanza delle clausole sociali? Era meglio che non fossero prorogati i contratti di solidarietà e che non fosse prorogata o prevista un incremento del 10 per cento del relativo compenso? Era meglio che non fosse prevista la possibilità di una riduzione dell'orario di lavoro nel settore privato, con passaggio da full time a part time e con copertura pensionistica figurativa per le quote di retribuzione perduta? Sul piano della giustizia, poi, era meglio che sul tema dei giudici di pace non ci fosse la proroga del termine entro il quale il Ministro della giustizia approva la permanenza in attività degli uffici dei giudici di pace? Tutti noi conosciamo la delicatezza di questo problema e le difficoltà in cui si trovano gli enti locali rispetto al mantenimento di questi uffici a fronte della necessità di affrontare in proprio le relative spese, ma sappiamo anche come è importante che tali uffici possano continuare la loro attività. Pensiamo che non fosse giusto mantenere in vigore l'operatività della scuola del Gran Sasso? Pensiamo che non fosse importante prorogare l'attività, da parte delle Regioni e delle Province autonome, del programma di formazione per gli installatori degli impianti a fonti rinnovabili? Potrei continuare: pensiamo per esempio che non fosse giusto prorogare il termine che riguarda la possibilità della Presidenza del Consiglio di chiedere all'autorità giudiziaria competente che i direttori del Dipartimento delle informazioni per la sicurezza o altro personale espressamente delegato siano autorizzati ai colloqui con detenuti internati, al fine di acquisire informazioni per la prevenzione di delitti con finalità terroristica di matrice internazionale o che, al fine dell'accertamento della repressione dei reati di grave allarme sociale e di terrorismo, non venisse prorogata di sei mesi la deroga all'ordinaria modalità di conservazione dei dati? Pensiamo che non dovesse essere prevista la proroga dei termini per la remunerazione della filiera del farmaco, spostando i termini per la determinazione delle tariffe in materia della remunerazione delle prestazioni di assistenza specialistica ambulatoriale e di assistenza protesica relativa ai dispositivi su misura, nonché per quella ospedaliera? Pensiamo che non fosse giusto prorogare le quote premiali per le Regioni virtuose? Inoltre, sul piano delle misure relative al settore delle infrastrutture e dei trasporti, crediamo davvero che fosse meglio che non fosse prorogata fino al 31 luglio 2016 la possibilità di corrispondere in favore dell'appaltatore, nei contratti relativi ai lavori, un'anticipazione dell'importo contrattuale pari al 20 per cento, anziché al 10 per cento, della base del prezzo di aggiudicazione? Pensiamo che non fosse giusto prorogare al 31 luglio 2016 il termine a decorrere dal quale trova applicazione la disciplina sulla qualificazione del contraente generale, relativamente alla dimostrazione del possesso dei requisiti di adeguata idoneità tecnica e organizzativa? Abbiamo la consapevolezza, per esempio rispetto a questo, di quali sono i problemi operativi e concreti che in questo modo si evitano per consentire la realizzazione delle opere pubbliche? Pensiamo che non fosse giusto prorogare il termine delle risorse in materia di edilizia scolastica? Dovevamo evitare di prorogare il termine relativo alle operazioni di pagamento e riscossione riferite all'annualità 2015 e alle annualità precedenti in materia di politica agricola? Pensiamo che le proroghe in materia di interventi emergenziali non fossero opportune rispetto a una situazione non ancora definita e a esigenze concrete di territori colpiti da queste emergenze? Questa elencazione potrebbe ancora continuare, tuttavia, detto questo, io credo che ci sia un altro dato politico emerso dal dibattito: un no pregiudiziale e acritico, un no che non è stato capace di portare in sé quella critica costruttiva che, per esempio, avrebbe potuto portare a dire se una proroga era opportuna o no. Credo che questo sia il confronto di merito che, anche su un milleproroghe, anche su un decreto-legge di questa natura, avrebbe dovuto caratterizzare il dibattito tra parlamentari. Avviandomi a concludere, vorrei svolgere due considerazioni. In primo luogo, voglio riprendere il tema del rapporto con la Camera dei deputati e, quindi, mi permetto anch'io di aggiungere la mia voce, raccomandando al Presidente del Senato - capendo bene la difficoltà del tema - di cercare ancora di fare in modo che entrambi i rami del Parlamento possano adeguatamente valutare e assumere decisioni relativamente ai decreti‑legge, in un'equilibrata distribuzione dei tempi, che è prevista teoricamente negli accordi ma che non viene rispettata. La seconda considerazione concerne un ringraziamento che voglio rivolgere ai Presidenti e ai membri delle Commissioni, perché il lavoro che è stato svolto in quella sede ha conosciuto una cortesia istituzionale: tutti hanno assunto il tema dell'impossibilità di modificare il decreto-legge, per i tempi ristrettissimi, e vi è stato un confronto che ha mirato a risolvere anche i tempi della discussione in Commissione, in modo tale da agevolare la possibilità di venire in Aula e di avere una condivisione, pur nella differenza delle posizioni, sulle questioni portate con gli emendamenti attraverso la trasformazione degli stessi ordini del giorno. Voglio anche, naturalmente, ringraziare l'apparato tecnico delle due Commissioni, perché anche in questa condizione, in questi tempi ristretti, ha dimostrato tutta la sua professionalità. Unisco a questo anche il ringraziamento all'apparato tecnico della Presidenza del Senato.
2016-02-25	PD	ZandaLuigi	Non so se sia giusto definire «storica» questa legge. So che avvicinerà l'Italia alle democrazie occidentali, che da decenni hanno sconfitto l'omofobia, riconoscendo alle coppie omosessuali, sulla base del principio universale di uguaglianza, gli stessi diritti delle coppie eterosessuali, e hanno offerto un riconoscimento pubblico alle coppie di fatto. Dobbiamo piuttosto interrogarci sul ritardo con cui ci arriviamo: è molto singolare, in una società nella quale sia la sinistra che la destra si dicono liberali. Non è un caso che gran parte delle forze politiche, che nel 2007 impedirono l'approvazione dei cosiddetti Dico, oggi abbia cambiato idea, come non è un caso che tanti di quelli che nel 2004 approvarono la legge n. 40, oggi ne riconoscano l'ampia incostituzionalità. In tutti i tempi, signor Presidente, la storia delle nazioni non è fatta solo dall'economia e dalla politica. Sono soprattutto la cultura e il rispetto dei diritti civili a definire il livello di maturità e di democrazia di un Paese. Questo valeva anche negli anni Sessanta e Settanta, quando l'Italia ha attuato grandi riforme e grandi trasformazioni. Erano gli anni della nazionalizzazione dell'energia elettrica, delle leggi sull'università, l'urbanistica, il Servizio sanitario nazionale, dello Statuto dei lavoratori, delle Regioni, dell'attuazione del referendum, dell'obiezione di coscienza, della scuola media obbligatoria. È una lista enorme, sono riforme strategiche e fa impressione ricordarle così, tutte in fila. Eppure, se pensiamo a quegli anni, per prime ci vengono in mente le leggi sul divorzio e sull'aborto: le due grandi riforme che, sul piano civile, hanno messo l'Italia al passo con le democrazie occidentali. Si tratta di riforme nate da dibattiti serrati, da grandi travagli sui principi e sui valori, ma che una volta diventate leggi dello Stato, sono riuscite a riunificare il Paese e a renderlo più maturo. Perché è andata così? Com'è possibile che, dopo tanta lotta politica e tanta violenza, il divorzio e l'aborto, una volta approvati, abbiano persino rafforzato l'unità sociale del Paese? Perché in tutto il mondo le società si disgregano quando i diritti sono negati e si compattano quando vengono riconosciuti.
2016-03-01	PD	LoMoroDoris	In questo caso, per la verità, la decisione non è molto difficile da prendere, perché, per ciò che riguarda il fatto che ci sia una diversità, quello che stiamo esaminando è un caso di scuola, dal momento che c'è una totale diversità anche nei fatti per cui si procede. Quindi, l'idea che si possa procedere per questi fatti e che l'intercettazione sia stata decisa in maniera indiretta, per carpire qualcosa in relazione a questo processo, è un'idea fantasiosa, perché i fatti per cui si procedeva presso il tribunale di Firenze erano completamente diversi. L'occasionalità delle intercettazioni è dunque del tutto evidente: il giudice per le indagini preliminari presso il tribunale di Firenze, nell'ambito del procedimento n. 17337 del 2011, a carico di Marcello Dell'Utri e Marino Massimo De Caro, procedeva per concorso in corruzione per un atto contrario ai doveri d'ufficio.
2016-03-02	FI	AmideiBartolomeo	Questioni di fiducia ad un ritmo incalzante, superamento delle prerogative parlamentari, forzature istituzionali e nuove maggioranze: sono questi i metodi di questo Governo. Oltretutto, questa tattica inaccettabile viene utilizzata per perseguire obiettivi assolutamente contrari ai principi che fino ad ora hanno retto l'assetto istituzionale e costituzionale del nostro ordinamento. Soprattutto, su questo provvedimento è davvero sconveniente sentire che il Governo abbia posto la fiducia, anche su questa questione. C'erano solo tre emendamenti. Non si paventava alcun ostruzionismo, come qualcuno ha gridato poco tempo fa, contro l'ipotesi di migliaia di emendamenti. Non c'era alcun rischio di sconvolgere l' iter parlamentare, eppure anche oggi quest'Assemblea è costretta ad interrompere il regolare dibattito. È un ulteriore schiaffo alla democrazia. Questo provvedimento sull'omicidio stradale, è, in ogni suo aspetto, contrario ai fondamenti del diritto penale, contrario alle vere istanze dei cittadini, contrario ai diritti dei cittadini che noi qui abbiamo il dovere e l'onore di rappresentare. Ma qui l'onore sembra essere parola ormai in disuso. Venendo nello specifico, non posso che rilevare che questo disegno di legge è l'ennesima occasione persa di questo Governo, che è abilissimo ad accoppiare idee giuste a risultati nulli, se non addirittura disastrosi. L'abbiamo già visto con il jobs act, con la buona scuola, addirittura con la riforma della Costituzione, e oggi, con il disegno di legge sull'omicidio stradale. Perché non c'è dubbio che una nuova legge fosse necessaria, ma non è questa la legge di cui l'Italia aveva bisogno e avrebbe bisogno. Confuso, non organico, con errori marchiani, come quello che investire qualcuno sulle strisce pedonali non è considerata un'aggravante. E come quello, ancora più terribile, che se un guidatore provoca un incidente, e si ferma a prestare soccorso, viene arrestato. Ma ci rendiamo conto? Ma come è possibile anche solo concepire una legge del genere? Ma come si fa a non capire che questo è un puro e semplice incitamento alla fuga? E poi permettetemi di dire che la questione di fiducia, di cui ho già parlato, non permette di mettere a posto altri errori, altre imprecisioni, che il Governo sa benissimo essere presenti nel testo, con la logica, anche questa già usata, che poi, in un'altra legge, in un provvedimento organico, più in là, un giorno, forse, saranno messi a posto. Questo disegno di legge aveva un unico compito: definire finalmente il semplice concetto che chi si mette alla guida, sapendo consapevolmente di essere un pericolo per gli altri (per esempio, sotto effetto di alcol o di droghe), deve essere punito in maniera esemplare. Questo era necessario. Purtroppo, abbiamo perso questa ulteriore occasione. Questo ci chiedevano i cittadini italiani. Che cosa c'entrano gli errori colposi, che per loro stessa natura sono difficilmente identificabili, e infatti non c'è nessuna precisione nell'indicarli? In conclusione, signora Presidente, onorevoli colleghi, questo Governo, ancora un volta, attraverso il suo Presidente del Consiglio (e uso un termine improprio) chiede la fiducia. Ma dove sono la dignità e la responsabilità nei confronti dei cittadini, che si aspettavano una legge importante, che doveva essere la legge di tutti gli italiani, che in molte occasioni hanno dovuto subire, a causa di questo tipo di incidenti a familiari e a persone care, l'ingiustizia di una legge che non c'è? Qual è allora la responsabilità verso questi nostri concittadini? Non c'è. Non c'è, perché altrimenti non si sarebbe posta ancora una volta la fiducia, ma ci si sarebbe confrontati e si sarebbero valutati quei tre emendamenti. Invece, ancora una volta, abbiamo perso questa occasione. Interroghiamoci, allora sul motivo. È la risposta è semplice, signora Presidente: il Presidente del Consiglio, non essendo stato eletto direttamente dai cittadini, non sente questa responsabilità nei loro confronti. Smettiamola, per cortesia! Smettiamola!
2016-03-10	FI	PelinoPaola	PELINO (FI-PdL XVII). Signor Presidente, oggi ricorre il settantesimo anniversario del voto alle donne che, nel periodo del fascismo, fu inopportunamente impedito. In quel periodo di limitazioni di libertà le donne venivano considerate il pilastro del nucleo familiare, ma nulla di più. Nel 1946, finalmente, tornata la democrazia, le donne poterono diventare protagoniste della società, dando il loro contributo alla costruzione di un nuovo percorso democratico, anche attraverso il voto. Alta è oggi l'attenzione sul ruolo delle donne, che ancora purtroppo scontano alcuni pregiudizi e un gap in determinati ruoli, ma anche disparità rispetto agli uomini nelle retribuzioni e nei livelli delle pensioni. Ma questo divario in Italia si va colmando e le donne acquistano, sempre più, nuovi ruoli da protagoniste nella scuola e nel lavoro. Siamo storicamente a un livello più avanzato nella funzione della donna nella società. Oggi le donne siedono in Parlamento, nelle istituzioni più autorevoli e nei consigli di amministrazione delle società che fanno crescere il nostro Paese. Il nostro pensiero, in questi giorni, va certamente alle donne di quei territori del mondo che, in nome di interpretazioni delle leggi islamiche date dagli uomini, subiscono brutali limitazioni, e non solo al diritto di voto, ma anche alla loro stessa libertà. Ma non dimentichiamoci nemmeno che, mentre noi stiamo parlando, in qualche parte d'Italia o del mondo, una donna sta subendo una violenza. Così come non scordiamo l'aberrante fenomeno del femminicidio quasi come fatto quotidiano. Dobbiamo dare dignità alla donna, aiutarla a stare a testa alta, in ogni ambito e in ogni ruolo che ricopre. Il nostro lavoro di legislatori è chiudere definitivamente ogni divario tra uomo e donna in Italia e operare affinché nei consessi internazionali prevalga la determinazione a restituire libertà alle donne, in ogni parte del mondo. Il nostro obiettivo guarda a quelle grandi democrazie occidentali dove il ruolo della donna che contrassegna i livelli apicali della società e persegue il progresso in campo economico e scientifico. E in questo senso il nostro ringraziamento va a tutte quelle donne italiane che, nei consessi internazionali ricoprono, ruoli di stimolo all'innovazione e alla crescita del benessere nel pianeta. Ma non ci dimentichiamo che ogni obiettivo legittimo di carriera può e deve essere coniugato con il ruolo principale di ogni donna, quello di essere madre, al centro della famiglia, ma con più diritti e più aspettative rispetto al passato. Mi auguro, quindi, che la società contemporanea evolva sempre più nella direzione di garantire alle donne maggiore presenza attiva e più diritti. (
2016-03-10	M5S	CastaldiGianluca	Signor Presidente, nel paese di Penne, in provincia di Pescara, dagli inizi degli anni Sessanta è attivo lo stabilimento produttivo sartoriale del marchio Brioni, che oggi conta oltre 1.200 dipendenti. La produzione di abbigliamento di lusso per uomo e di capi su misura è conosciuta in tutto il mondo per la pregiatissima qualità che porta il marchio stesso ad essere un leader mondiale. La lungimirante politica aziendale ha portato l'azienda ad inaugurare nel 1985 una scuola di sartoria proprio a Penne con l'obiettivo di trasmettere il metodo sartoriale Brioni alle nuove generazioni di sarti. Attualmente in Abruzzo sono presenti stabilimenti produttivi tutti concentrati nell'area Vestina (quindi Penne, Montebello di Bertona e Civitella Casanova) e - come già detto - ci sono circa 1.200 lavoratori. Tra il 2011 e il 2012 la Brioni viene acquisita dal gruppo francese Kering che ne modifica le caratteristiche produttive che portano a scelte industriali diverse dalla sua tradizione artigianale. A causa di crisi dovute a commesse mancate, probabilmente, ed anche ad un'errata politica industriale che ha cercato di mutare il caratteristico stile Brioni, l'11 novembre 2015 è stata firmata l'apertura della mobilità volontaria, che resterà aperta fino al 31 dicembre 2016, per 50 lavoratori. La crisi di commesse, però, ha portato l'azienda ad una sovrapproduzione di capi, tant'è che in questi giorni ha annunciato un probabile esubero di 400 posti di lavoro. La Brioni, oltre ad essere la più importante realtà produttiva industriale dell'area vestina della provincia di Pescara, detiene un patrimonio sartoriale unico e prezioso. La crisi aziendale, preannunciata e ipotizzabile con largo anticipo, porterebbe inevitabilmente ad una crisi economica e sociale molto grave nella provincia di Pescara. La crisi aziendale è talmente sentita a livello locale che l'assemblea pubblica, scaturita dall'annuncio della riorganizzazione aziendale con esubero di 400 posti di lavoro, ha riempito gli spalti dello stadio comunale di Penne. Quindi, chiedo oggi qui con forza ai Ministri del lavoro e dello sviluppo economico di distogliere l'attenzione da lobbysmi vari e da richieste di multinazionali e di iniziare a pensare davvero agli imprenditori, quelli veri, e ai lavoratori, assumendo immediatamente iniziative per affrontare la crisi industriale della Brioni, anche promuovendo tavoli di confronto con la proprietà dell'azienda, le parti sociali e le istituzioni regionali abruzzesi, con il fine di tutelare i livelli occupazionali e la tradizione artigianale sartoriale.
2016-03-10	M5S	FattoriElena	Signor Presidente, gentili colleghi e gentili colleghe, è bello celebrare le donne ma, nel momento in cui le si celebra, si è ancora lontani dalla parità. Quindi, mi mette molta tristezza, anche oggi, dover celebrare il voto della donne quando siamo ormai oltre, quando non si parla più di genere ma di sfumature di genere nella legge sulle unioni civili (che, purtroppo, ha avuto l'esito che abbiamo visto). Non voglio fare un riassunto di tutte le conquiste per le donne, già fatto dalle mie colleghe. Il diritto di voto mi sembra il minimo. In questi settant'anni, però, oltre al diritto di voto si è fatto molto poco perché, come emerge da una relazione dell'organizzazione non governativa Oxfam Italia, quello che la storia non ci insegna riguardo al diritto delle donne è il vero costo della disuguaglianza e dell'austerità in Europa. È facile infatti parlare di quote rosa, di quante donne siedono in Parlamento, di quante sono presenti nelle istituzioni e di quante lavorano, ma pochi si soffermano a vedere cosa sia la vita delle donne nella società. La vita delle donne nella società, purtroppo, è quella di sostituire uno Stato sociale che non esiste più. Al di là di quanto dicono poi le celebrazioni di questo Parlamento, dove siamo molto tutelate e privilegiate (sia uomini che donne), la vita delle donne nelle città è molto diversa. È diversa perché negli anni avete smantellato lo Stato sociale, scientificamente e molto accuratamente. Avete ridimensionato la scuola pubblica. Io non so quanti di voi abbiano bambini che vanno a scuola e quindi sappiano quanto sia difficile sostenere una vita sociale e impegnata quando si hanno dei figli nella scuola pubblica, che non fornisce alcun sostegno; quando si hanno dei genitori anziani, per i quali non c'è assistenza; quando non c'è una sanità che ti sorregge; quando hai delle amiche che subiscono violenza e ti dicono che non sanno dove andare, perché nessuno le aiuta, perché non esistono più i consultori e non esiste più assistenza.
2016-03-15	PD	FasioloLaura	Ma dove è quell'impulso ideale che, dopo la Seconda guerra mondiale, ha consentito ai Padri fondatori di riconoscersi per origini comuni cittadini di un unico continente geografico e culturale? Sembra quasi incredibile il punto di arrivo. Oggi vediamo avanzare spinte nuove, ma con una velocità e con un modo quasi uniformemente accelerato: mi riferisco a spinte nazionalistiche, rigurgiti xenofobi e pulsioni incivili alimentate da demagogia e da basso populismo raccatta voti. Purtroppo, assistiamo a una risposta fatta di manganellate, di gas lacrimogeni, di getti d'acqua nei confronti di uomini, donne, bambini, anziani. Verso persone che vanno alla ricerca di un varco verso la speranza. Certi video hanno lasciato in questi giorni la società civile sconcertata. Perché l'Europa con le sue istituzioni democratiche mette all'angolo principi solidaristici? Perché non procede con una politica seria di relocation, richiamata più volte dal relatore? Perché non agisce in sinergia? Perché non ridiscute il Regolamento di Dublino III? Perché non si va alla ricerca di soluzioni urgenti e dignitose per i rifugiati? Perché dobbiamo soccombere a una paura indotta? Sarebbero i migranti a dover avere paura; non noi. Noi dobbiamo assicurare e garantire la sicurezza, il che è altro. Perché questi atteggiamenti difensivi e di chiusura? Questi non devono prevalere. L'Italia ha fatto e sta ancora facendo la sua parte in prima linea per un'efficace politica di accoglienza per identificare i migranti e gestirne il flusso, per accelerare le procedure per il ricollocamento, a prescindere da restrizioni, senza discriminazione, sulla base della nazionalità. L'Italia si impegna in una politica non adeguatamente riconosciuta dall'Europa. Abbiamo ben diritto, qualche volta, a battere il pugno sul tavolo. Dobbiamo velocizzare la procedura dell'asilo, fare in modo che le buone pratiche del Sistema di protezione richiedenti asilo e rifugiati (SPRAR) si diffondano e che il trasferimento dai centri di accoglienza avvenga rapidamente. Italia e Grecia hanno accettato di creare hotspot, dove identificare migranti. Questi non devono però trasformarsi in una struttura afflittiva, quasi semicarceraria, dove queste persone siano costrette a rimanere per tempi lunghi. La sosta negli hotspot deve essere veramente breve dopo l'identificazione. Ebbene, Italia e Grecia da sole non possono risolvere problemi che appartengono a tutti i 28 Paesi membri dell'Unione; appartengono alla civiltà della nostra Europa. Ecco, dunque, l'importanza di testimoniare con questo provvedimento la nostra attenzione quotidiana nei confronti di popolazioni in sofferenza che vedono nell'Europa il sogno di un futuro possibile e non la dannazione. Per tutti coloro che nei viaggi della speranza hanno perso la vita in mare (20.000 persone solo negli ultimi anni), la Giornata nazionale in memoria delle vittime dell'immigrazione è un evento e una celebrazione dovuta e commossa. È una giornata che, come quella della memoria e quella del ricordo - con un altro disegno di legge sarà istituita anche quella per le vittime della mafia - deve coinvolgere tutto il mondo adulto, ma soprattutto il mondo dei giovani e della scuola - anche altri l'hanno detto - in una riflessione profonda e per una risposta - bene ha detto il relatore Mazzoni - all'indifferenza. Affinché tutti gli studenti, dal mondo dell'infanzia a quello dell'adolescenza, comprendano il valore dell'uomo e riflettano, non solo per un giorno, su: chi è quella donna «clandestina»?. La parola è usata spesso in modo dispregiativo. Chi è quel migrante? Chi è il volto che sta dietro a una parola? Affinché quindi tutti gli studenti pensino e si immedesimino nel dramma e nella sofferenza che si nasconde dietro alla parola. La fuga dalla guerra e dalla morte per cercare la vita non è solo il frutto di un desidero legittimo, ma è espressione di un diritto inviolabile. Ma questa sfera dei diritti sembra davvero sfuggire a più di qualcuno.
2016-03-15	PD	MicheloniClaudio	Ad esempio la Francia, per anni, ha sostenuto che l'integrazione non era una strada percorribile, ma che la strada giusta era l' assimilation, che vuol dire che se io arrivo in Francia devo assimilarmi ai francesi. Gli inglesi hanno sostenuto un'altra teoria, non so neanche bene come definirla: la multietnicità, salvo accorgersi che nelle periferie inglesi scoppiano degli scontri perché quando una comunità vive richiusa su se stesse non è integrata. La parola «integrazione» non si può lasciare ai sociologi e agli specialisti. La parola «integrazione» riguarda la società, l'insieme delle politiche, anche l'urbanesimo. La politica di urbanesimo di una città può essere un elemento di isolamento e dunque di problemi. Integrazione vuol dire politiche per la scuola e politiche per il lavoro. Perché non aprire questa riflessione e questo dibattito in Italia e in Europa? Perché in Europa non c'è un commissario alle migrazioni e alle integrazioni?
2016-03-15	PD	PezzopaneStefania	Signor Presidente, voglio raccontare brevemente una storia di ordinaria follia, in cui la burocrazia vince su ogni ragionevolezza. Si tratta di uno strano caso che sta avvenendo in Abruzzo. È lo strano caso di Nelda Zazzara, una dipendente di scuola pubblica che ha versato per trentanove anni i contributi. Da circa un anno è molto malata e ha fatto, nel tempo giusto, la prima domanda di pensione per lavoratori "salvaguardati" (il 3 marzo 2014). La domanda viene accolta, ma la graduatoria scade. Le viene accolta la seconda domanda di salvaguardia il 4 dicembre 2014 (legge n. 147 del 2014), ma non accade nulla. In base all'articolo 13 della legge n. 274 del 1991 ottiene il riconoscimento di inabilità totale e permanente, definita il 16 settembre 2015, ma il Provveditorato agli studi si oppone e chiede, attraverso l'articolo 2 della legge n. 335 del 1995, l'accertamento dell'idoneità fisica, che si definisce con esito di non idoneità per sei mesi, fino al 15 giugno 2016. In questo momento vengono parlate due lingue totalmente diverse; utilizzate due leggi diverse; ed è impossibile o, almeno, ogni tentativo è stato vano, far dialogare gli uffici. Per cui, da una parte c'è il riconoscimento dell'inabilità totale e permanente, con la legge n. 274 del 1991, e dall'altra la non idoneità, peraltro temporanea, con la legge n. 335 del 1995. Sembra avvenire un ravvedimento quando l'INPS, a novembre 2015, comunica l'accoglimento della domanda di pensione a decorrere dal 1° gennaio 2016. Ma successivamente, con lettera del 19 febbraio 2016, l'INPS revoca l'accoglimento della domanda di pensione e avvia le procedure per il reinserimento lavorativo di Nelda, che nel frattempo, per ottemperare alle condizioni INPS, si era dimessa dal lavoro. Tutto ciò premesso, la signora Nelda, nonostante il riconoscimento di inabilità totale e permanente e circa trentanove anni di contributi, non riesce ad andare in pensione, ma non può nemmeno rientrare al lavoro, perché le hanno chiesto di dimettersi. Il caso è assurdo e rasenta la follia interpretativa e burocratica. Con un'interrogazione chiedo al ministro Poletti di intervenire sugli uffici competenti e sull'INPS, perché si ridia, con equilibrio e senso di giustizia, senso a questa vicenda, richiamando gli uffici che hanno sbagliato, sicuramente la ragioneria del Provveditorato, o quali altri organi si siano erroneamente espressi, e trovando la soluzione più rapida, giusta e anche meno onerosa per lo Stato.
2016-03-16	PD	VerducciFrancesco	Va recuperato molto terreno perduto come quello del dialogo con la Turchia che lei richiamava. Oggi la Turchia è un partner indispensabile per gestire la vicenda migratoria, ma ribadendo, come lei ha detto, alcune condizioni inderogabili sulle quali ci richiamano importanti organizzazioni non governative: il rispetto dei diritti umani, il rispetto del pluralismo e della libertà di stampa. il rispetto delle prerogative della minoranza curda. E se abbiamo costruito successi militari contro l'ISIS, dobbiamo ringraziare anche quello sforzo enorme che questa minoranza sta facendo. È una situazione complicata anche dal fallimento ormai conclamato delle regole che abbiamo sull'asilo. Serve un diritto di asilo europeo, serve archiviare quel Regolamento di Dublino che impedisce ai rifugiati che arrivano di lasciare il posto di prima accoglienza per raggiungere le proprie destinazioni. E noi abbiamo cominciato a farlo con la regola del ricollocamento nei Consigli europei della primavera di un anno fa, che sono seguiti anch'essi a una tragedia enorme, quella dell'aprile 2015, al largo del canale di Sicilia, con quasi 900 morti. Quella ripartizione significa nei fatti archiviare Dublino; quella ripartizione deve esserci subito perché ancora concretamente non la si vede. È necessario tagliare i fondi a quei Paesi che non prendono i rifugiati contravvenendo alla regola costitutiva dell'Europa: essere solidale oppure non essere. Questo permetterà anche la politica dei rimpatri, perché Schengen e Dublino sono in contraddizione. Allora è giusto che per salvare Schengen sia definitivamente archiviato il Regolamento di Dublino. Vanno poi aiutate le economie africane nel Mediterraneo. Basta un attentato che porta con sé non solo dolore, ma morte e sangue, a piegare anche l'economia di Nazioni come l'Egitto e la Tunisia. Allora noi dobbiamo mettere in campo politiche di cooperazione e aiuti per la ripresa economica. Questo è fondamentale. Se ripartono quelle economie, sarà un modo per arginare i flussi verso l'Europa. E poi, signor Presidente, voglio dire che c'è un esempio italiano importante, un primo esempio italiano che può essere di scuola per l'intera Europa. Il 29 febbraio sono arrivati in Italia, a Fiumicino, 93 siriani, grazie all'accordo tra alcune ONG, quali la comunità di sant'Egidio e la chiesa valdese. Con il supporto del Governo italiano si è aperto per la prima volta un corridoio umanitario che consente di mettere in salvo chi scappa dalla guerra rispetto ai trafficanti di schiavi e di morti, di mettere gli Stati dalla parte di chi bussa e non di chi chiude le porte, di salvare chi fugge dalla guerra e di aiutare chi ha diritto e, invece, di rimpatriare chi quel diritto non lo ha. Questo esempio di corridoio umanitario, di ponte da costruire, sia esempio per tutta l'Europa. Signor Presidente, i morti a largo di Lampedusa o di Bodrum sono morti europei. Così come i ragazzi in fondo al Mediterraneo sono gli stessi ragazzi rimasti uccisi al Bataclan o davanti alla fermata del bus di Ankara. Per questo è importante costruire sicurezza con l'integrazione. Per questo è importante puntare sulla cultura, sul risanamento delle periferie come luogo principale di prevenzione. Per questo sta a noi costruire una nuova classe dirigente europea che combatta la diseguaglianza, che riesca, in questa temperie, a tener viva la spinta di una società aperta e inclusiva. Signor Presidente, due immagini in particolare ci hanno colpito, soprattutto se le affianchiamo. Una è l'immagine di Aylan, il bambino recuperato senza vita sulla spiaggia di Bodrum qualche mese fa; e l'altra è l'immagine del bambino, pieno di vita, tra il fango della tendopoli di Idomeni, tra Grecia e Macedonia. Se vediamo quelle immagine affiancate, esse ci colpiscono particolarmente. Io spero che quelle immagini siano numi tutelari e che accompagnino il lavoro del Consiglio europeo di domani e dopodomani, affinché davvero si compia uno sforzo per fare in modo che la vita vinca sempre sul fango.
2016-03-17	M5S	MoroneseVilma	Signora Presidente, vorrei iniziare questo intervento dalle seguenti parole: «La mafia - affermava Antonino Caponnetto, procuratore della Repubblica - teme più la scuola che la giustizia», dal momento che «l'istruzione toglie l'erba sotto i piedi della cultura mafiosa». Questo è stato l' input che mi ha spinto a depositare la proposta di legge che è stata oggetto di esame congiunto con la proposta della senatrice Dirindin che discutiamo oggi. Sono trascorsi, ormai, più di venti anni dalle stragi di Capaci e di via D'Amelio e, per poter combattere la cultura mafiosa e le sue manifestazioni più o meno estreme, è necessario innanzitutto avere contezza della storia e delle sue radici, e soprattutto farle conoscere ai giovani. Se la memoria è fra i pochi valori capaci di nobilitare e salvare dalla quotidianità della vita, troppo spesso tuttavia dimentichiamo di rievocare e onorare quelle figure esemplari che hanno segnato in modo indelebile la storia del nostro Paese, figure come Giovanni Falcone e Paolo Borsellino che, accomunate dal tragico destino di vittime della mafia cui si erano fieramente contrapposti, hanno rappresentato entrambi un'icona indiscussa di legalità, onestà e coraggio. Troppo spesso le nuove generazioni rimangono all'oscuro anche del più recente passato e, dunque, senza sapere neppure chi siano stati Falcone e Borsellino e cosa abbiano rappresentato. «Gli uomini passano, le idee restano. Restano le loro tensioni morali e continueranno a camminare sulle gambe di altri uomini», sosteneva Falcone. Ma, affinché ciò possa verificarsi, non si deve dimenticare il sacrificio di questi umili servitori dello Stato. Le loro idee dovrebbero risiedere nella coscienza civile e nel lavoro di tutti coloro che, opponendosi alla prevaricazione e all'eclissi delle coscienze, scelgono ogni giorno il valore dell'onestà. Riteniamo fermamente che Falcone e Borsellino, uccisi dalla mafia nel 1992, rappresentino l'emblema della legalità e della lotta civile alle organizzazioni criminali. Essi raffigurano - anche visivamente - la ratio che intendevamo perseguire con il disegno di legge presentato, ovvero conservare e costruire una memoria storica delle vittime innocenti delle mafie, nonché i successi della magistratura che opera in difesa delle istituzioni democratiche. La legalità va di pari passo con la conoscenza e la responsabilità: accrescere una cultura della giustizia e della legalità permette, dunque, di responsabilizzare studentesse e studenti, stimolandone le coscienze. Permettetemi di dire che riconoscere una giornata nazionale della memoria per le vittime della mafia come atto in sé - a mio avviso - non ha alcun significato se non viene effettivamente concepita e programmata come momento di riflessione e di ricordo con iniziative concrete. Ora, nell'evidenziare l'approvazione di un nostro emendamento che richiede agli istituti scolatici di ogni ordine e grado la promozione di iniziative volte alla sensibilizzazione sul valore storico, istituzionale e sociale della lotta alla mafia, dobbiamo anche constatare che la nostra specifica proposta di invitare gli stessi istituti scolastici a esporre un'immagine di Falcone e Borsellino, il cui valore è anche quello di contribuire a non dimenticare, purtroppo non è stata accolta, ma è stato accolta dal Governo e dal relatore sottoforma di ordine del giorno. È chiaro che l'affissione di un'immagine è un atto simbolico, nel rispetto dell'autonomia scolastica, che tuttavia riteniamo molto importante e carico di significati perché rappresentativo di un'icona indiscussa di legalità, onestà e coraggio che, proprio negli ambienti scolastici, dovrebbe essere evidenziata. Questa era davvero la ratio che doveva avere il disegno di legge in esame. L'iniziativa, unitamente agli eventi di sensibilizzazione e di riflessione comune, non costituiscono solo un'occasione celebrativa ma un'opportunità per riflettere, approfondire, discutere, per promuovere tra gli studenti quel sentimento di legalità e di appartenenza a una stessa Patria che dovrebbe accomunare tutti i cittadini. Per quanto fin qui detto comunico a quest'Aula il voto favorevole del Gruppo Movimento 5 Stelle.
2016-03-17	PD	DirindinNerina	Signor Presidente, vorrei innanzitutto ringraziare tutti i colleghi e le colleghe che hanno contribuito a raggiungere un tale risultato, presentando e firmando i disegni di legge e soprattutto lavorando in Commissione affari costituzionali, a partire dalla Presidente, che ringrazio per l'attenzione e l'impegno profuso nei confronti del provvedimento in esame. Pur trattandosi di un piccolo provvedimento, di una piccola goccia in un settore che ha bisogno di grande attenzione, di grande impegno e di grande senso di responsabilità, io credo che esso, come tanti altri, possa svolgere un ruolo importante. Nel dichiarare il convinto voto favorevole del Partito Democratico vorrei soffermarmi soprattutto su alcuni aspetti che non sono stati toccati in occasione del dibattito, che ho seguito ed apprezzato e dal quale sono emerse tante questioni. Anzitutto vorrei osservo che questo provvedimento istituisce la Giornata nazionale della memoria e dell'impegno. In primo luogo è il momento della memoria e dell'impegno, perché la responsabilità e la cultura della legalità partono anche dal ricordo, dal rispetto e dall'impegno che ne possono derivare, con riferimento alle vittime innocenti delle tante mafie che in questo Paese intervengono quotidianamente nel funzionamento dei nostri sistemi. Non è un'altra ricorrenza - vorrei che ce lo dicessimo - perché, se affrontassimo questo provvedimento pensando che si tratti di questo, e cioè di un'altra giornata dedicata a un qualche evento, allora credo che avremmo sin da subito dimezzato e ridotto profondamente il suo significato. Non si tratta di una semplice celebrazione o di una liturgia. L'istituzione di questa giornata riconosce, in primo luogo, un'esperienza pluridecennale che nasce dalla gente che più ha sofferto per la presenza delle mafie sul territorio nazionale. Noi non facciamo che riconoscere un'esperienza importante, che si è costruita negli ultimi venti anni e che è cresciuta in maniera significativa. Vorrei dare qualche elemento di conoscenza rispetto a questa esperienza, che molti di noi conoscono e forse qualcuno soltanto in parte. Questa giornata - viene celebrata il 21 marzo, perché è il giorno in cui si esce dal lungo buio e dal freddo dell'inverno e inizia una stagione nuova, che risveglia la natura - vuole essere il culmine di un percorso molto lungo, compiuto dalle associazioni dei familiari, dai gruppi, dalle scuole e da molte delle organizzazioni che operano almeno dal 1996, per ricordare le vittime innocenti delle mafie. È un modo per - come ricorda lo stesso provvedimento in esame - «rinnovare e costruire una memoria storica condivisa, in difesa delle istituzioni democratiche», perché la mafia, oltre che uccidere, indebolisce le istituzioni democratiche. Ognuno ha dunque il dovere di riflettere e di pensare quali sono gli interventi che possono essere messi in campo, con senso di responsabilità e impegno, affinché le istituzioni democratiche non possano essere ulteriormente indebolite. Ho detto che questa non è l'ennesima ricorrenza e non si tratta neanche di un solo giorno, come sa chi ha partecipato, negli anni, a tali iniziative. La prima giornata del 21 marzo, che è stata oggetto dell'iniziativa dei familiari delle vittime della mafie, nel 1996, si è tenuta a Roma e ad essa hanno partecipato circa 2.000 persone. L'anno scorso, l'ultima giornata dalla memoria e dell'impegno si è tenuta a Bologna, alla presenza di circa 200.000 persone. Chi era presente - e chi vuole può andare a vedere ancora i filmati di quell'occasione - ha avuto modo di comprendere chiaramente quanto diversa sia la partecipazione a quelle iniziative, rispetto a tante altre che vengono promosse sul territorio e che non ricevono la stessa attenzione e lo stesso impegno - gioioso e attento - soprattutto da parte dei giovani. Andate a vedere - chi c'era lo ricorderà bene - la quantità di giovani, i quali, quando si parla di legalità, partecipano e si impegnano in maniera gioiosa, ma con grande senso di responsabilità. Abbiamo molto da imparare da queste iniziative noi che apparteniamo a gruppi politici che molto spesso fanno fatica, in questo momento, a raccogliere l'attenzione dei giovani. I giovani, rispetto alla legalità, mettono in campo iniziative, energie e disponibilità, per discutere e preparare il 21 marzo, e soltanto il fatto di partecipare a quella esperienza ci consente di capire quanto ciò sia importante. Come ho ricordato, non si tratta solo di un giorno: ormai da molti anni il 21 marzo è il culmine di un percorso che inizia il 22 marzo e finisce il 21 di marzo dell'anno successivo, fatto di una serie di iniziative, come quella intitolata "Cento passi", in memoria di Peppino Impastato. Qualcuno dei colleghi avrà certamente avuto modo di vedere l'omonimo film, che ne ricorda la storia. "Cento passi" vuol dire che ci sono cento e più occasioni, soprattutto nelle scuole, per ricostruire la storia delle persone vittime innocenti della mafia; per capire che cosa vuol dire cultura della legalità; per capire perché le mafie si infiltrano nella pubblica amministrazione e nell'economia; perché riescono a condizionare il comportamento delle persone e, soprattutto, perché non dobbiamo rassegnarci. Io spero che l'Assemblea, che probabilmente approverà il disegno di legge in esame a grandissima maggioranza, voglia anche tener presente quello che sto cercando di far capire, e cioè che non è una ricorrenza se noi capiamo il vero significato del 21 marzo, e neanche la semplice enunciazione dei nomi delle vittime, di cui abbiamo sentito molto parlare in quest'Aula. Peraltro, chi ha partecipato a quelle giornate sa cosa voglia dire vedere decine di migliaia di persone in silenzio che ascoltano per due ore l'elenco delle vittime della mafia: lo fanno con rispetto e dignità, pronti subito dopo a realizzare iniziative sempre per ricostruire la cultura della legalità. Ma la giornata del 21 marzo vuol essere, soprattutto, la testimonianza di quanto di positivo si può fare per diffondere la cultura della legalità. A questo proposito vi chiedo di lasciarmi raccontare un ricordo. Nel 2009 una giovane ragazza della scuola di Scampia, quando si preparava il 21 marzo a Napoli, disse di vivere in una realtà difficile, dove non è tutto rose e fiori, e domandava perché, se c'è qualcosa di buono, nessuno lo racconta, perché non parlare anche di loro che vogliono cambiare. Proprio questo fanno le associazioni: vogliono, cioè, valorizzare quanto c'è di positivo. Il problema, infatti, non è solo denunciare e ricordare emotivamente e magari retoricamente chi purtroppo ha perso la vita per dovere, per impegno o purtroppo per il caso. Il primo problema è dimostrare che c'è un'Italia che non si rassegna, che vuole fare rete, che vuole costruire delle sinergie culturali, politiche, organizzative per promuovere la cultura della legalità a partire...
2016-03-22	FI	PelinoPaola	Era già successo con la debole riforma sulla scuola, che con un po' più di coraggio si sarebbe potuta trasformare in una buona riforma, con la riforma costituzionale, che aveva qualche aspetto positivo, naufragato poi in un mare di contraddizioni ed errori; era successo con il jobs act, che non ha avuto la capacità di affrontare veramente i problemi del mondo del lavoro, malgrado le buone intenzioni e i tweet sbandierati dal nostro Primo Ministro. Anche il tentativo di mettere ordine nel terzo settore, dopo che abbiamo vissuto anni di impetuoso sviluppo, era un'intenzione da accogliere con favore. Parliamo infatti di un patrimonio del Paese cresciuto grazie ai vari provvedimenti dei governi Berlusconi (la legge n. 155 del 2003, detta del buon samaritano, e provvedimenti come quello sul 5 per mille), che ne aveva capito non solo la grande potenzialità economica, ma il profondo valore sociale. Il luogo della vera sussidiarietà, dell'impegno verso i più deboli, della corretta sostituzione di aiuti statali e statalisti con iniziative liberali e non impegnative per le risorse comuni: questo era ed è per noi il ritratto ideale del terzo settore, indispensabile soprattutto in questa epoca in cui la coesione sociale si sta indebolendo di fronte a crisi economiche epocali, a scenari di guerra, terrorismo ed immigrazione selvaggia. Non solo. È anche la dimostrazione di quanto possano essere efficaci politiche fiscali mirate a permettere al singolo cittadino di intervenire in aiuto di chi si occupa degli altri. Stiamo parlando di 5 milioni circa di volontari, 12.000 cooperative sociali, più di 800.000 occupati: un impatto del 4 per cento sul PIL. Tutto questo meritava sicuramente tempi più veloci, attenzione particolare e approfondimenti migliori. Si è scelta invece la strada della delega sostanzialmente in bianco, che si limita a indicare la necessità di riordino e revisione delle discipline, senza prevedere la qualità e le linee guida di questo riordino, peraltro necessario. Sembra, insomma, di intuire un'azione di semplice limatura burocratica, di miglioramento dell'esistente, senza che si riesca a disegnare la strada del futuro, senza provare neanche a comprendere quali saranno le tendenze per lo sviluppo del settore. Come sempre, un provvedimento povero, senza coraggio, senza prospettive. Ciò non toglie che ci siano degli elementi parzialmente positivi. Sperando che non rimangano lettera morta, sono comunque lodevoli l'intenzione di misurare l'efficacia delle azioni di chi opera nel terzo settore, e la volontà di aumentare la trasparenza e quindi di diminuire il rischio che si ripetano scandali come quello di Roma Capitale, tutto interno al terzo settore. Anche su quest'ultimo aspetto sarebbe stato necessario un maggiore coraggio, una delega più precisa e puntuale che intervenisse sui meccanismi di distribuzione degli appalti e dei fondi, ma comunque è da valutare positivamente l'intenzione, in questo campo, del provvedimento. Starà a noi vigilare affinché queste deboli luci presenti nella legge delega non vengano poi spente durante l'attuazione delle deleghe. C'è infine un ultimo punto che voglio prendere in considerazione. Il relatore, ad un certo punto dei lavori in Commissione, ha presentato un emendamento che avrebbe stravolto non solo il senso del provvedimento, ma l'intera esistenza del mondo no profit in Italia. Si prevedeva infatti la nascita di una nuova istituzione, la Fondazione Italia sociale, che avrebbe avuto lo scopo di investire fondi (statali e privati), direttamente o in partenariato con altri soggetti, su progetti del terzo settore. Detto in altre e più chiare parole, avrebbe avuto il compito di intermediazione statale e di indirizzo sui fondi che privati cittadini o aziende intendono donare alle aziende del terzo settore: come l'hanno chiamata da più parti, insomma, un'IRI del sociale. Bene, grazie all'assoluta contrarietà di tutte le opposizioni, questo emendamento è stato ritirato e riassorbito in un ordine del giorno. Oggi, però, mi sembra di capire, alla luce dello speech che abbiamo ascoltato, che questo emendamento, che era stato cancellato in Commissione, è stato di nuovo inserito come emendamento del relatore. Quindi, valuteremo il contenuto nel merito di questo nuovo emendamento. Voglio però affermare la nostra profonda contrarietà a un tentativo goffo e palese di fare intervenire lo Stato in una filiera, quella tra donatori e organizzazioni, che è oggi sul terreno privato. Voglio anzi sottolineare che, dove il terzo settore ha rivelato sacche di corruzione e criminalità, è stato proprio quando interveniva il denaro pubblico, come nei casi di Roma o del CARA di Mineo. Voglio chiudere con una breve considerazione. Avremmo avuto bisogno, in un settore così importante per il nostro Paese, di un provvedimento lungimirante, in grado di guardare avanti, di prevedere i futuri possibili, di ridurre i rischi e aumentarne le possibilità. Come sempre, si tratta di un'altra occasione perduta.
2016-03-22	M5S	AirolaAlberto	Signor Presidente, non so se sia più avvilente vedere come è stato ridotto questo Parlamento e la democrazia, costretti a legiferare per delega, oppure il fatto che stiamo vedendo il fondo del baratro contro cui fra poco ci schianteremo insieme all'intera Nazione. Queste ridicole e generiche raccomandazioni, che probabilmente il Premier neanche leggerà - mi dispiace per il collega Lepri - sono l'ennesimo schiaffo a tutti noi e a milioni di italiani. Abbiamo precedenti eccellenti di come questo Governo abbia consapevolmente ignorato la volontà di questo Parlamento, quando, per esempio, ha inserito nei decreti del jobs act la facoltà di licenziamento collettivo che qui, in queste Aule, avevamo chiesto a maggioranza (e votato) di non permettere. Certo non mi stupisco, ma è inevitabile la domanda: a chi giova stare qui a perder tempo? Forse perché siamo solo intrattenimento? Siamo un Parlamento inutile, cari colleghi, una messa in scena o peggio una pantomima. Il copione della seduta prevedrebbe che qua ora si stabilisca di delegare Renzi a riorganizzare il mondo del volontariato e del servizio civile, migliorandolo, bla, bla, bla, bla; ma ecco - arriviamo al punto - la grande idea: trasformare definitivamente il volontariato in lavoro precario e gratuito. Calpestare il valore fondante per un volontario, cioè il gesto disinteressato, riuscendo persino a lucrarci sopra. Sfruttare le persone, mentre costruite la solita piramide di sfruttamento e potere, al cui vertice c'è la "morte nera" delle fondazioni, una superfondazione centrale plenipotenziaria renziana per gestire in toto contributi pubblici e privati, in modo clientelare (già lo sappiamo), mentre parimenti tagliate sulla spesa sociale, assistenziale e culturale. Non so se è chiaro quali siano i vostri piani, ma non dovrebbe essere difficile capire cosa avete in mente, dal momento che abbiamo visto cosa siete stati in grado di fare con le cooperative, con ricchi appalti gestiti da voi partiti in favore di imprenditori amici e amici di amici, cancellando diritti dei lavoratori e diritti umani in un colpo solo. Abbiamo visto come avete approfittato della possibilità di fare appalti al massimo ribasso, come avete approfittato delle esternalizzazioni, dei lavoratori che vengono pagati 3 euro l'ora dalle vostre cooperative. Abbiamo visto i Buzzi, i Carminati, i volontari-lavoratori o lavoratori-volontari (come volete chiamarli), pagati una miseria con rimborsi in nero, magari voucher, mentre i politici corrotti dei vostri partiti si sfondavano di soldi pubblici. Ci ricordiamo la cooperativa La Cascina, i "migranti che fanno fare più soldi della droga", Legacoop e Odevaine, il sottosegretario Castiglione, NCD, PD, Alfano e CL. Non dimentichiamo che queste cooperative svolgono proprio servizi assistenziali e sociali - eh sì! - e che, insieme a tutto il comparto del terzo settore, alle associazioni, alle cooperative sociali e alle ONLUS, oggi sono chiamate a tenere a bada i cittadini bisognosi di servizi (malati, invalidi, anziani, bambini e famiglie), mentre lo Stato li abbandona a se stessi e si demoliscono sanità pubblica, welfare, pensioni, scuola, istruzione, ricerca, lavoro, impresa, credito e risparmio. Questo è l'obiettivo: demolire lo Stato sociale e il tessuto economico del Paese, tutto quanto di pubblico e gratuito esiste per i cittadini (e magari anche di efficiente). Si inizia dall'alto, come ha ordinato JP Morgan, quando per le riforme costituzionali vi consigliava di rinunciare a quegli elementi socialisti che impregnano la nostra Costituzione, secondo loro: e perciò riduzione della sovranità del popolo, della possibilità di esprimersi con il voto e con le preferenze, per poi passare al jobs act e alla distruzione dei diritti del lavoratori, senza uno straccio di ammortizzatore sociale, complici e conniventi i vostri sindacati confederali, sempre al servizio dei partiti. Con stipendi e pensioni da fame, dopo la legge Fornero, i blocchi alle pensioni, gli aumenti dei prezzi delle bollette, le famiglie italiane, i cittadini giovani e anziani e soprattutto coloro che necessiterebbero di assistenza sono in realtà abbandonati a se stessi. Se in famiglia hai un disabile o un anziano in gravi condizioni di salute, devi morire. Se non sei ancora morto, dopo che ti hanno tassato perfino l'accompagnatore o i benefit assistenziali, allora ci penseranno le banche a prenderti direttamente la casa alla minima difficoltà. E quando ti troverai per strada come un barbone, ti porgerà la mano un volontario di un'associazione finanziata da qualche amico di Renzi. Caro cittadino, questi faranno i soldi sulla tua rovina, non hanno alcuna pietà. Lucrare è la loro ricompensa, cioè la ricompensa dei partiti, mentre distruggono il tessuto sociale ed economico per conto e per mandato della troika. Quindi? Quindi ricominciamo dall'inizio: bocciamogli il referendum costituzionale, riprendiamoci la sovranità, andiamo a votare e poi cambieremo tutto, compresa questa ignobile legge delega, e ridaremo i servizi ai cittadini e la dignità che merita al gesto volontario e disinteressato dei cittadini generosi. Comprendo che ci sono cose che voi non potete capire, così occupati a gestire attività criminali, così impegnati a fare leggi in favore di banche e speculatori amici e parenti. Per chi di voi non gestisce banche c'è sempre una fondazione pronta. Meno male che vi arrestano.
2016-03-22	M5S	BlundoRosettaEnza	Signor Presidente, il volontariato ha per sua natura e costituzione tipologica una valenza educativa e formativa che tuttavia sembra ormai, sempre più spesso, il risvolto opacizzato, poco appariscente, rovesciato di segno, di una società volta esclusivamente al profitto. Il volontariato ci rende persone migliori e cittadini responsabili del sociale. Ben venga, pertanto, il cenno contenuto nel testo, all'articolo 5, comma 1, lettera b), al mondo scolastico e dunque all'aiuto vicendevole e alla collaborazione reciproca. Nel testo si parla, infatti, della «promozione della cultura del volontariato, in particolare tra i giovani, anche attraverso apposite iniziative da svolgere nell'ambito delle strutture e delle attività scolastiche». Ciò va di pari passo con le "magnifiche sorti e progressive" della Buona scuola, laddove fra gli obiettivi formativi prioritari, ai sensi dell'articolo 1, comma 7, lettera d) della legge n. 107 del 2015, appare esplicitato lo «sviluppo delle competenze in materia di cittadinanza attiva e democratica attraverso la valorizzazione dell'educazione interculturale e alla pace (...)». Tutti conosciamo quel bel proverbio africano che sostiene che chi corre da solo va veloce, ma chi corre insieme, con gli altri, va lontano. Purtroppo però il volontariato è chiamato sempre più spesso a surrogare e a tamponare le deficienze dell'organizzazione statale, in moltissimi e in troppi campi: dalla sanità al soccorso alle persone bisognose, dall'istruzione al sostegno ai disabili. Una Repubblica fondata teoricamente sul lavoro - ma che forse, primariamente, dovrebbe essere fondata sulla dignità della persona - si basa sempre più sulla buona volontà dei cittadini e sulle strutture e infrastrutture messe in campo dal volontariato. Ora, è un fatto che il volontariato nel suo complesso possa avviare un processo virtuoso di grande valore ed è giusto che lo Stato lo elevi a sistema: un esempio su tutti è costituito da Save the children. Tuttavia, prima ancora di considerare timori e richieste che si levano dal mondo del volontariato, dobbiamo considerare il contesto nel quale tali concetti risultano espressi. Primo, secondo e terzo; oro, argento e bronzo; primario, secondario e terziario; agricoltura, industria e servizi: fin qui è tutto chiaro, poi cominciano le difficoltà. Possiamo considerare come primo settore l'iniziativa privata, come secondo settore quella pubblica, ma il «terzo settore», colleghi, cos'è? È un'indagine linguistica o una definizione giornalistica, che ha ben poco di giuridico? È un ircocervo, ovvero un'iniziativa privata, ma senza scopo di lucro? È un abito ben abbottonato dietro il quale nascondersi, o nascondere i propri interessi? Il timore, purtroppo fondato e manifestato praticamente in toto dal mondo del volontariato, in merito alla nuova disciplina del terzo settore, millantata e promessa nel disegno di legge in esame, è che la riforma prenda una piega diversa da quella dichiarata e auspicata. In effetti sembrerebbe che non si stia tenendo conto quanto si dovrebbe delle priorità del mondo del volontariato: del principio di sussidiarietà, in primis, e della valorizzazione del ruolo del volontariato nella società. Se si pensa che, solo in Umbria, ci sono oltre 100.000 volontari che assistono le cosiddette fasce deboli, ci si può fare un'idea di quanto il volontariato incida sia sulla qualità della vita delle persone, sia sul PIL, dato che vengono così ammortizzati molti costi altrimenti a carico del sistema sanitario e sociale. Ecco perché è necessario che il variegato universo del volontariato venga adeguatamente riconosciuto, colleghi, e abbia un ruolo ben preciso nel momento in cui vengono compiute le scelte e non venga coinvolto o tantomeno utilizzato a cose fatte. Basti pensare, ad esempio, alla predisposizione del Piano sanitario e del Piano sociale regionale. Le richieste provenienti dal mondo del volontariato da inserire nella legge di riforma sono innanzitutto quelle di mantenere la gratuità delle prestazioni, poiché il volontariato non vuole diventare impresa. Il mondo del volontariato chiede anche meno burocrazia sul fronte dei controlli, con un range minimo di spesa da non considerare reddito ma quale forma di rimborso. Sulla rappresentanza, poi, si chiede di non cancellare gli organi attuali del terzo settore, chiarezza sulla riforma dei centri servizi per il volontariato e la Consulta dei comitati di gestione dei fondi speciali per il volontariato (COGE). Il nostro timore molto più diffuso, invece, è che resti un'ombra, una minaccia che grava sul disegno sfocato di questa riforma: che dietro questa grande macchina si annidi solo il particulare di alcuni che - a fronte della tanto decantata «impresa sociale» - dal voler essere riconosciuti all'interno del terzo settore possano ricavarne proventi, sgravi e vantaggi.
2016-03-22	M5S	PugliaSergio	Signora Presidente, sono qui per denunciare ancora una volta quanto avviene in questo Paese, dinanzi al Governo che non fa assolutamente niente. Vita da precari: questo è quello che il Governo Renzi e la maggioranza PD, la sinistra italiana, stanno assicurando ai lavoratori. Mi riferisco in particolare al settore del lavoro stagionale, i cui lavoratori, per decisione politica di questo Governo, sono ormai destinati a vivere precariamente. Si tratta di persone che operano in un settore particolare e magari vivono in aree in cui vige la stagionalità, dove le attività sono aperte sei od otto mesi e poi, il resto del tempo, è buio totale. Per loro il Governo cosa ha fatto? Ha dimezzato loro l'indennità di disoccupazione. Quindi, come fanno queste persone a vivere oggi? Il Governo aveva detto, tramite qualche suo rappresentante, che avrebbe risolto il problema - abbiamo letto anche dichiarazioni rilasciate alla stampa - ma ovviamente, come sempre, sono soltanto balle. Bisogna smetterla di dire sempre menzogne alle persone, perché esse davvero vivono quotidianamente problemi seri, soprattutto quando per anni hanno organizzato la loro vita in un certo modo, anche professionale, e fatto studi mirati per poi lavorare nel settore stagionale. Il Governo cosa fa? Butta queste persone dalla finestra. Signora Presidente, desidero poi sollecitare un'interrogazione che riguarda i co.co.co della scuola, e in particolare quelle persone che dà più di quindici anni lavorano presso istituti scolastici. Prima erano LSU, e il Governo si è inventato il termine co.co.co. PRESIDENTE. Pregherei i colleghi di consentire al sottosegretario Pizzetti di ascoltare il sollecito di una interrogazione. PUGLIA (M5S). Grazie, Presidente. Sottosegretario, vorrei sollecitare l'interrogazione, della quale ora non ricordo il numero, che riguarda in particolare i co.co.co della scuola. Erano ex LSU, persone che hanno sempre lavorato precariamente per lo Stato, e da questo trasformati in co.co.co e, quindi, in ulteriore precariato. Ebbene, visto che si tratta di persone che lavorano da più di quindici anni - qualcuno anche da vent'anni - a questo punto perché non le stabilizzate?
2016-03-22	PD	FaveroNicoletta	(ore 17,15) ( Segue FAVERO). Soprattutto dopo la terribile crisi economica che ha colpito l'Europa e il resto del mondo, anche a causa degli scenari di guerra presenti, dove i poveri sono sempre più poveri, il problema dei migranti si aggrava ogni giorno e il malcontento sociale continua a diffondersi, ecco che il terzo settore rappresenta una possibile risposta alle sofferenze e ai malesseri dei cittadini. In molti casi a porre un freno a tali angosce e a problemi di varia natura e specie, che colpiscono in particolare i cittadini più svantaggiati, vi è stata la forza del volontariato, delle associazioni, delle imprese sociali, delle società di mutuo soccorso e delle cooperative, che hanno fatto molto in questi anni e continueranno a farlo anche nel futuro. In questo quadro si inserisce il provvedimento oggi all'ordine del giorno, che è il risultato di un lungo percorso di elaborazione ed analisi, iniziato nel maggio del 2014, con una consultazione pubblica (ribadisco: pubblica, a chi dice che non c'è stato coinvolgimento) sulle linee guida per una riforma del terzo settore, proseguita con l'approvazione di un disegno di legge delega, che è stato prima esaminato alla Camera ed è ora è al Senato. In un quadro generale, gli elementi cardine e comuni di tutta la riforma sono la spinta verso la trasparenza, la rendicontazione, la qualità della governance e la valutazione d'impatto. Più in particolare, l'obiettivo del provvedimento è, da un lato, quello di introdurre misure per la costruzione di un rinnovato sistema che favorisca la partecipazione attiva e responsabile delle persone, singolarmente o in forma associata. Tutto questo, allo scopo di valorizzare il potenziale di crescita e occupazione insito nell'economia sociale e nelle attività svolte dal settore, anche attraverso il riordino e l'armonizzazione di incentivi e strumenti di sostegno. Dall'altro lato, invece, c'è l'obiettivo di uniformare e coordinare la disciplina della materia, caratterizzata da un quadro normativo non omogeneo e non più adeguato alle mutate esigenze della società civile. Tutto ciò per permettere ai singoli soggetti coinvolti di non rimanere imbrigliati e frenati da ostacoli burocratici che ne impediscono la loro essenziale attività sociale. Durante l'esame in Commissione affari costituzionali del Senato, con il poderoso lavoro del relatore Lepri, che ringrazio, sono state inserite importanti novità rispetto al testo approvato alla Camera. Ad esempio, nell'articolo 1, la definizione di terzo settore è stata resa più completa, in modo da ricomprendere in essa tutte le varie componenti e anime di questo mondo. La nuova formulazione prevede che: «Per terzo settore si intende il complesso degli enti privati costituiti per il perseguimento, senza scopo di lucro, di finalità civiche, solidaristiche e di utilità sociale». Non solo vengono specificate le finalità ma anche le attività quando si prevede che esse «promuovono e realizzano attività di interesse generale, mediante forme di azione volontaria e gratuita, di mutualità o di produzione o scambio di beni o servizi». Per quanto riguarda il tema del lavoro, segnalo che durante l'esame in Commissione sono state effettuate alcune importanti ed opportune modifiche: mi riferisco agli obblighi di trasparenza e informazione, che sono riferiti non solo agli associati ma anche ai lavoratori. Ritengo inoltre di grande importanza la previsione inserita inerente la garanzia che negli appalti pubblici le condizioni economiche dei lavoratori non siano peggiorative rispetto a quelle dei contratti delle organizzazioni sindacali maggiormente rappresentative. Inoltre, nel riordino della disciplina in materia di impresa sociale, all'articolo 6, nell'ambito della revisione delle attuali categorie di lavoratori svantaggiati, è stato opportuno prevedere, durante l'esame in Senato, la graduazione dei benefici finalizzata a favorire quelle maggiormente svantaggiate. Ho citato solo alcuni esempi importanti, ma vi sono anche altre disposizioni di rilievo che riguardano le associazioni oppure quelle finalizzate alla costruzione e definizione di un codice del terzo settore. Senza dimenticarci delle norme inserite per la revisione del servizio civile universale, che rappresenta una fabbrica di capitale sociale, una palestra della cooperazione, che oggi manca nel nostro Paese. In questo senso, è importante l'apertura del servizio, prevista in Senato, agli stranieri regolarmente soggiornanti che, come ricordato dal relatore Lepri, risolve il problema posto da alcune sentenze su questo tema. Detto questo, se, come ricordato, tra le finalità vi è quella di creare un unico quadro normativo del settore, vi è nel provvedimento una opportunità più grande da cogliere: far diventare il terzo settore, il primo settore del nostro Paese, come affermato dal nostro Presidente del Consiglio. Primo, perché esso mette al centro la società; perché consente e migliora la coesione tra gli individui e il benessere dei cittadini; perché la politica ne è strumento, per la sua crescita e il suo sviluppo. Con questa chiave di lettura, possiamo dare una visione innovativa della realtà che ci circonda, diversa da quella attuale. Nel corso degli ultimi anni, abbiamo infatti pensato che l'interesse generale, il bene comune, l'interesse pubblico fossero solamente un affare riservato alle amministrazioni pubbliche e da loro dovesse essere gestito. Ma non è così. Tali questioni, che riguardano i cittadini, devono essere gestite anche dai singoli stessi che si organizzano, tra di loro, in diverse forme e modi, e si dedicano ad attività di interesse generale per finalità pubbliche, imprenditoriali o solidaristiche. Per questo la riforma in corso ha come idea alla base l'abbattimento delle barriere tra mondo delle istituzioni, mondo del terzo settore e mondo delle imprese. L'ente pubblico oggi, o non ha le possibilità economiche, o non ha le informazioni per conoscere i bisogni della società civile, e spesso la burocrazia degli uffici non capisce il territorio. Parimenti, il mondo dell'imprenditoria ha le risorse, ma spesso manca di una strategia comune di intervento. Infine, vi è la società civile, che sa come evitare il paternalismo assistenzialistico, ma manca di uno status giuridico riconosciuto, sulla cui base agire. È necessario che questi tre mondi interagiscano tra di loro e ciò può essere possibile grazie alla sussidiarietà circolare. È questo il principio organizzativo cui si deve ispirare il welfare civile del futuro. Fin qui sulla base dell'articolo 118 della nostra Costituzione, abbiamo declinato la già ricordata sussidiarietà come verticale (decentramento amministrativo) o come orizzontale ( welfare plurale, nelle mani dell'ente pubblico, spesso costretto ad adeguarsi al regime di massimo ribasso). La sussidiarietà circolare permette invece, come si è detto, l'interazione sistematica dei soggetti: sulla base di protocolli stabiliti per definire le priorità di intervento, essa connette il settore pubblico e quello imprenditoriale con la società civile, consentendo di trovare le modalità di gestione più efficaci per raggiungere obiettivi condivisi. Non si tratta di una utopia. Questa riforma è il primo passo verso questo nuovo sistema. Essa si inserisce in un disegno più grande, che si accompagna alla riforma del lavoro e della pubblica amministrazione. Il Governo Renzi e il PD hanno in questo senso cambiato verso: hanno ribaltato la prospettiva del rigore e della politica troppo attenta alle logiche dello spread e del debito pubblico e ben poco al welfare civile, facendola uscire dai Palazzi per ricollegarla alla società e alla comunità degli individui. Però non è stato fatto solo questo; si fa per dire e vorrei rassicurare il collega Airola: sono state anche reinvestite le risorse economiche sulle voci sociali dopo anni di tagli. Penso alle risorse per il Fondo sociale, sul servizio civile, sul 5 per mille, sulla buona scuola, sul dopo di noi, sulla cultura e sul provvedimento che prevede una misura strutturale contro la povertà, all'esame alla Camera. Infine, penso ai provvedimenti sulle donne. Le cito non a caso, perché sono le donne ad essere direttamente interessate a questo provvedimento. Sono loro a mettere più impegno nel sociale. Esse dedicano una media di 18,5 ore settimanali a tale attività, secondo gli ultimi dati dell'ISTAT. Per loro il volontariato e l'attività sociale rivestono un ruolo importante, anzitutto perché si tratta di un ambito in cui è possibile rompere determinati steccati culturali e ideologici, e poi perché le donne vedono nel terzo settore anche possibili risvolti professionali. Concludo, signor Presidente e colleghi: per i motivi esposti e per il contenuto delle norme in esame, credo che la sfida messa in campo oggi con questo provvedimento sia ambiziosa e sicuramente sarà importante il successivo esame dei decreti attuativi, che entreranno nel vivo della materia e ne declineranno il successo. Non bisogna però dimenticare che, a prescindere dalle norme e dalle disposizioni descritte, questa riforma sarebbe poca cosa senza gli attori che ne fanno parte. Questa istituzione oggi, con l'esame di questo provvedimento, ha l'occasione di esprimere tutto il suo riconoscimento nei confronti delle migliaia di addetti e dei milioni di volontari che ogni giorno, con fatica e dedizione, svolgono il loro lavoro nel settore del sociale, con il massimo dell'impegno e della loro professionalità. Detto ciò, ritengo quindi che con l'approvazione di questa norma, vi siano tutte le premesse per conseguire un obiettivo di ampia portata per riformare un settore che da troppo tempo attendeva e richiedeva un intervento organico, così strutturato.
2016-03-30	M5S	EndrizziGiovanni	Detto in soldoni, si tratta di cavalli di Troia. È stato così per quell'obbrobrio di riforma elettorale che avete prodotto: con il pretesto fasullo di ridurre i costi (che non avete ridotto), avete consegnato la democrazia ai potentati partitocratici. È stato così per la "cattiva scuola" e per la "deforma" del mercato del lavoro. Predicate male e razzolate malissimo.
2016-03-30	PD	CollinaStefano	Signor Presidente, senatrici e senatori, il dibattito svolto in quest'Aula, ma prima di questo anche quello svolto nell'Aula della Camera, ha dimostrato una ricchezza di esperienze che costituisce un solido vissuto, condiviso tra molti di noi. Il terzo settore ha trovato in questi anni spazi per uno sviluppo quasi tumultuoso, che ha mostrato tante potenzialità con esperienze di crescita e consolidamento, ma ha evidenziato anche la fragilità di esperienze piccole e frammentate. Il tempo dedicato al lavoro di confronto e di ascolto che è stato fatto in occasione di questa delega ci ha fatto capire quanto questo settore aspettasse questo provvedimento, ma anche quanto questo provvedimento fosse in qualche modo visto con preoccupazione. Si tratta di un mosaico che restituisce una vasta complessità, certo, ma restituisce pure la consapevolezza che occorre esercitare oggi la responsabilità per dare risposte che adeguino gli strumenti legislativi su alcuni aspetti, ne chiariscano altri e che soprattutto aprano nuove opportunità. Il volontariato vive di motivazioni forti che non possono trovare nel contesto legislativo elementi di preoccupazione, e la delega crea quel quadro che mancava per dare fiducia, pur rimandando alle varie leggi di settore, che vengono comunque riconosciute valide nella loro specificità e che comporranno parti del codice del terzo settore. Ma è proprio in questa sorta di dualismo fatto di miglioramento degli assetti attuali e di predisposizione a cogliere nuove possibilità che la delega si muove, perché ogni complessità porta con sé problemi e opportunità. Se oggi pensassimo solo ad adeguare un sistema di norme ad un mondo come quello del volontariato sarebbe sicuramente riduttivo per un mondo che, seguendo la gratuità, si evolve velocemente e non può che aprire nuove strade. Muovendomi su questa falsariga sottolineo alcuni aspetti di complessità, a partire dalle storie differenti che si sono sviluppate sul territorio nazionale. Il più volte richiamato articolo 118 della Costituzione è stato declinato nei diversi modi in cui le singole Regioni hanno coordinato l'attuazione della sussidiarietà. Pure i singoli modelli sociali e culturali che costituiscono la ricchezza del nostro Paese, hanno determinato differenze importanti tra i vari territori nell'organizzazione del terzo settore. Infine, gli spazi di integrazione che si sono sviluppati tra enti locali, terzo settore e tessuto imprenditoriale, nelle varie parti d'Italia hanno dato vita a contesti diversi. Per esempio, tanta cooperazione sociale è la naturale evoluzione del volontariato che sa affrontare le sfide della qualità, degli accreditamenti, della professionalità, contribuendo a dare risposte appropriate in un quadro di sussidiarietà dove l'ente pubblico non si disfa dei servizi perché poco capace, ma al contrario, proprio perché ente pubblico capace ed efficiente, sa organizzare la gestione integrata dei servizi. Sempre sul fronte dell'imprenditoria sociale la delega scioglie alcuni vincoli della disciplina attuale (il decreto legislativo n. 155 del 2006) che potranno permettere ad un maggior numero di organizzazioni di acquisire la qualifica. Al contempo gli strumenti innovativi per le imprese sociali dovranno essere presto agibili e di semplice utilizzo per essere messi in campo, a fronte di una serie di bisogni emergenti: ad esempio, le nuove povertà che possono essere affrontate con percorsi mirati di reinserimento lavorativo che attivino le persone e le sfide demografiche, l'invecchiamento della popolazione e la richiesta crescente di servizi residenziali e domiciliari. L'imprenditoria sociale e i settori in cui opera è già oggi una fonte di occupazione giovanile. Può diventare una miniera di posti di lavoro per i giovani, ad esempio, nel settore del turismo sociale e dell'agricoltura sociale, sopratutto nel Mezzogiorno. Allo stesso modo le diverse storie regionali dei centri di servizio per il volontariato rapportate al tessuto associativo, con la delega si aprono ad un futuro capace di sostenere l'articolazione attuale e ad accogliere le novità che stanno già nascendo. Un altro elemento di complessità è la gamma dimensionale caratterizzante il nostro terzo settore, fatto spesso di piccole entità capaci di capillarità ma non sempre di organicità, con deboli reti di secondo livello che ora vengono riconosciute e valorizzate attraverso il Consiglio nazionale del terzo settore. La disomogeneità della forma organizzativa e societaria degli enti di terzo settore a volte crea instabilità. Con la delega vengono chiarite bene le differenze tra le diverse formule organizzative del terzo settore, obiettivo centrale che il Governo aveva sottolineato. Con i decreti delegati si dovranno riscrivere le regole che si applicano in un'ottica di chiarezza e semplicità e dovranno mettere in campo strumenti innovativi adeguati a fornire risposte ai bisogni emergenti cui oggi complessivamente il terzo settore fa fronte. I controlli dovranno essere sostanziali e non formali o macchinosi. Da questo punto di vista è importante che i decreti definiscano a monte le regole in modo chiaro e semplice, in particolare sulla disciplina fiscale. Sotto questo profilo è centrale e decisivo il nuovo codice degli appalti su cui il Parlamento sta lavorando. Un pensiero specifico va ai giovani. Una riforma del terzo settore che non sapesse fare spazio ai giovani sarebbe un fallimento, anche pensando a quello che è sotto i nostri occhi e cioè il progressivo aumento dell'età media della popolazione, anche quella dei volontari. Pensare ai giovani significa immaginare che la gratuità di cui sono capaci deve potere scrivere nuove storie, percorrere nuove strade, occuparsi di nuovi bisogni, arricchire di sensibilità le nostre comunità, trasformare lo slancio in competenze. Un esempio su tutti che l'attualità ci propone come un link chiaro ed evidente è rappresentato dalla lotta allo spreco alimentare, con un progetto di legge da poco approvato alla Camera: un nuovo ambito di impegno di volontariato e non solo che incontra l'attenzione proprio dei giovani. Qui si innesta la riforma del servizio civile universale: è uno degli aspetti su cui il Governo ha puntato di più. Ora la riforma deve essere il volano per focalizzare le politiche giovanili su questo istituto che per l'attivazione dei NEET (giovani NEET not in education, employment or training ) si è rivelato, in questi anni, uno strumento eccezionale. Nello specifico delle modifiche apportate rispetto al testo Camera, segnalo la modifica della definizione di terzo settore, che diventa una categoria giuridica. Importante è anche l'inserimento volto a «garantire, negli appalti pubblici, condizioni economiche non inferiori a quelle previste dai contratti collettivi nazionali di lavoro adottati dalle organizzazioni sindacali maggiormente rappresentative». Vi è inoltre la revisione totale del sistema dei centri servizio volontariato, a cui possono concorrere tutti gli enti del terzo settore, salvo le cooperative sociali e le imprese sociali, e il superamento del sistema degli osservatori nazionali per il volontariato e per l'associazionismo di promozione sociale, attraverso l'istituzione del Consiglio nazionale del terzo settore, quale organismo unitario di consultazione degli enti di terzo settore a livello nazionale, la cui composizione valorizza il ruolo delle reti associative di secondo livello. Cambia la qualificazione dell'impresa sociale e se ne chiarisce la collocazione all'interno del terzo settore, superando, opportunamente, la definizione f) della Camera, che individuava l'impresa sociale per l'obiettivo di «generare un impatto sociale positivo», collocando invece in modo appropriato le tematiche dell'impatto nell'articolo 7. Per i settori, ora è previsto che saranno individuati all'interno delle attività di interesse generale complessive per il terzo settore, che saranno definite nei decreti legislativi. Cambia la formulazione della distribuzione degli utili nelle imprese sociali con una formula più precisa e coerente È prevista la ridefinizione delle categorie di lavoratori svantaggiati, tenendo conto delle nuove forme di esclusione sociale, anche con riferimento ai principi di pari opportunità e non discriminazione. È inserito l'obbligo di bilancio ex codice civile per le imprese sociali. Laddove un ente del libro primo del codice civile assuma la qualifica di impresa sociale si sottopone agli stessi obblighi fondamentali di trasparenza contabile propri delle imprese. Avviandomi a concludere, aggiungo che è fondamentale che gli oneri burocratici che tutte le organizzazioni esistenti dovranno affrontare per far fronte alle novità della riforma siano semplificati al massimo e non siano onerosi per il terzo settore. Se affrontiamo il capitolo delle risorse messe in campo, è opportuno richiamare le principale scelte fatte dal Governo Renzi. Con la legge di stabilità 2015 abbiamo stabilizzato il 5 per mille con una dotazione di 500 milioni di euro ed abbiamo innalzato a 30.000 euro all'anno (rispetto ai precedenti 2.065 euro) l'importo massimo detraibile dall'imposta lorda, per le erogazioni liberali in denaro effettuate dalle persone fisiche a favore delle ONLUS e dei soggetti a queste assimilati. Un decreto MISE dell'anno scorso istituisce «un regime di aiuto volto a sostenere la nascita e la crescita delle imprese operanti, in tutto il territorio nazionale, per il perseguimento degli interessi generali e delle finalità di utilità sociale». Con questo decreto, scritto dal MISE di concerto col Ministero del lavoro e delle politiche sociali, si interviene con un nuovo meccanismo di finanziamento agevolato sul Fondo rotativo per il sostegno alle imprese, con una capienza fissata in 200 milioni di euro. Con la legge di stabilità 2016 abbiamo già inserito le dotazioni per l'attuazione della riforma che approveremo tra poco: 140 milioni di euro per il 2016 che diventano 190 nel 2017 e nel 2018. Infine il fondo progetti per le associazioni di volontariato istituito all'articolo 9 e finanziato all'articolo 10 con 17 milioni di euro per il 2016. Infine riguardo alla Fondazione Italia sociale che è stata oggetto di vari interventi in questa Aula mi preme sottolineare unicamente un aspetto che mi sembra si possa evincere senza titubanze. Infatti con questo strumento non si cambia il segno della riforma, entrando a gamba tesa sul terzo settore e facendo concorrenza sleale rispetto ai soggetti che raccolgono risorse private. Si mette invece in campo uno strumento che cerca da una parte di recuperare risorse che oggi nessuno riesce a recuperare, per metterle da un'altra parte, a disposizione di progetti di ampie dimensioni. Per fare questo occorre un soggetto strutturato e credibile, che consenta a questa tipologia di donatori, che oggi nessuno riesce ad attivare, di rendersi parte attiva nel campo sociale. Questa riforma interviene ad aggiungere un altro tassello al processo di modernizzazione che stiamo imprimendo al Paese. Se mi permettete di muovermi sul filo di un doppio senso, dico che la nostra società è vero che ha bisogno di adeguare le proprie istituzioni, è vero che deve diventare più competitiva nel suo tessuto produttivo, è vero che deve investire nella scuola, ma, come tutte le società che vogliono fare investimenti, deve essere capitalizzata. Ecco, con questa riforma facciamo un aumento di capitale sociale dell'Italia. Dichiaro pertanto il voto favorevole del Gruppo del Partito Democratico.
2016-04-06	FI	DAliAntonio	Dissi a suo tempo che era la seconda grande occasione sprecata da questo Governo, a paragone con un più famoso Governo precedente: la prima fu quella di non aver affidato a un alto esponente della cultura, come fu allora Giovanni Gentile, la riforma della scuola; la seconda è stata quella di non aver affidato a un alto esponente della cultura economica, come fu Beneduce nel 1936, la riforma del sistema bancario italiano.
2016-04-06	M5S	BotticiLaura	Le famiglie con più figli ogni anno devono comprare libri scolastici nuovi anche per la scuola dell'obbligo. Lo studio non è solo obbligatorio, ma è un diritto sancito dalla nostra Costituzione. Vergogna.
2016-04-06	M5S	BotticiLaura	Ma torniamo al sistema banche: che avete fatto in questi due anni? La riforma di Bankitalia, cercando di risollevare i bilanci delle banche che dopo gli stress test risultavano in difficoltà economica. Gli avete regalato sette miliardi e mezzo. Quanto alla riforma delle banche popolari, le avete costrette alla trasformazione in SpA, secondo una vostra personale suddivisione tra grandi e piccole banche, che non trova riscontro in nessuna regolamentazione italiana o europea. Ma faceva tanto comodo a qualcuno: vedi speculazioni accadute. Poi nuove cartolarizzazioni, ossia finanza creativa e speculativa su crediti deteriorati e di difficile incasso, con possibilità per le banche di detrarre le perdite sui crediti in un solo anno e non più in diciotto. Poi abbiamo l'entrata in vigore del bail in, dove i risparmiatori, quelli che hanno un conto corrente e che non hanno fatto nessun investimento, potrebbero essere chiamati a rispondere delle perdite bancarie. E che dire del cosiddetto decreto-legge salva banche, passato in legge di stabilità perché avevate paura di portarlo in Aula? Poi arriviamo al decreto legislativo dove stabilite che il finanziatore (di solito la banca) possa entrare direttamente in possesso del bene posto in garanzia senza la verifica di un giudice terzo. Altri provvedimenti li ho sicuramente dimenticati. Oggi, invece, con questo decreto-legge reinserite l'anatocismo bancario: la maturazione di interessi sugli interessi, come fanno gli usurai, e nuove cartolarizzazioni coperte dallo Stato, con i soldi che erano destinati a garantire i debiti che la pubblica amministrazione non ha ancora pagato ai suoi creditori. Questo sempre per l'economia reale? E questi sarebbero provvedimenti a favore dei cittadini e delle piccole e medie imprese, a favore dell'economia? State rendendo questo Paese schiavo: lavoratori precari con case precarie. Vi fa comodo governare persone sempre sotto ricatto per fame. Utilizzate il ricatto dei posti di lavoro anche per la campagna referendaria del 17 aprile contro le trivelle, senza tenere conto dei danni che state procurando all'ambiente e alle persone, con notevoli costi per la sanità e le bonifiche. Vergogna. Non so quanti di voi conoscano persone con stipendi di 800-1.000 euro al mese, con i quali devono pagare l'affitto o il mutuo, far mangiare la famiglia, mandare i figli alla scuola dell'obbligo; per non parlare delle scuole superiori e dell'università. In due anni del suo Governo, io e tutti i cittadini non abbiamo mai visto un provvedimento a nostro favore. Manca pure un sistema di garanzia e assistenza per chi frequenta la scuola dell'obbligo. Ma questo non interessa a nessuno. Per voi meglio un Paese schiavo e ignorante. Vergogna.
2016-04-07	PD	GranaiolaManuela	Signor Presidente, come diceva il senatore D'Ambrosio Lettieri, l'Organizzazione mondiale della sanità ha deciso che il protagonista della giornata mondiale della sanità oggi, 7 aprile 2016, sarà il diabete, una malattia silenziosa che nelle sue tipologie (tipo 1 e tipo 2) può creare seri problemi per la salute e la vita delle persone. Mi preme porre l'accento sul diabete di tipo 1 che rientra nella categoria delle malattie metaboliche a sfondo autoimmunitario e si manifesta prevalentemente nei bambini. La gestione del diabete di tipo 1, seppur è la stessa patologia da sempre, è cambiata drasticamente negli ultimi dieci anni. Dieci anni fa era una patologia che spesso veniva tenuta nascosta per paura di discriminazioni; la cura, e cioè il dosaggio di insulina, veniva data dal medico e restava immutata per anni. Oggi questo mondo fortunatamente sta cambiando grazie innanzitutto ai medici e alle tante eccellenze italiane come il Meyer e il Bambin Gesù, ma grazie anche ai nuovi genitori aperti all'innovazione tecnologica e decisi a uscire sempre di più allo scoperto nella società, certi che, solo così, potranno fare crescere sereni i loro figli e favorire l'accettazione della propria condizione di vita che, spesso, è un peso enorme per loro stessi e le loro famiglie. Oggi la terapia del diabete 1 è sempre più un complesso di azioni e valutazioni che ha un dinamismo veramente spinto, che si adatta a ogni specifico momento della giornata, in quanto il valore della glicemia non è influenzato solo da cosa si mangia - come avviene tipicamente nel diabete degli adulti (tipo 2), per i quali il rigore alimentare è molto spesso la principale cura - ma dipende dagli stati emozionali, dall'attività fisica, dallo sviluppo ormonale. Ad oggi i microinfusori e i sensori glicemici dedicati sono prescrivibili in convenzione con il Servizio sanitario nazionale, ma ci sono ancora dei limiti che dovrebbero essere rivisti. La ricerca e il progresso tecnologico possono fare moltissimo; il Governo e il Parlamento anche. Stiamo discutendo in questi giorni il codice degli appalti. Ci auguriamo che si possa andare oltre lo strumento delle gare e venga introdotto con chiarezza il criterio nell'aggiudicazione degli appalti della qualità e dell'appropriatezza terapeutica assistenziale per i dispositivi medici, perché ogni paziente ha il suo diabete. Si può fare molto per la qualità della vita dei bambini affetti da diabete 1, che hanno diritto a partecipare in modo inclusivo alla vita scolastica e sociale come tutti gli altri. Il Ministero della sanità e il MIUR con il Comitato paritetico nazionale per le malattie croniche e la somministrazione dei farmaci a scuola hanno fatto moltissimo. Dal lavoro del Comitato è scaturito un documento tecnico condiviso dalla maggior parte delle associazioni dei pazienti, dalla Società italiana di pediatria, dall'Autorità garante per l'infanzia e l'adolescenza. Per questo motivo, insieme al senatore Lettieri e ad altri 81 senatori, abbiamo presentato la mozione di cui parlava il senatore D'Ambrosio Lettieri, che ci auguriamo venga calendarizzata al più presto perché i genitori dei bambini affetti da questo tipo di diabete si aspettano da noi un provvedimento che renda la vita loro e dei propri figli più adeguata e normale.
2016-04-13	M5S	ScibonaMarco	Signora Presidente, ancora una volta ci troviamo a dibattere sulla privatizzazione e dunque sulla cessione a privati di importanti asset del nostro Paese. Poco tempo fa ci eravamo occupati di Poste Italiane, oggi ci occupiamo del gruppo Ferrovie dello Stato, e domani? Speriamo non ci sia, o quantomeno che si possa andare ad elezioni e che possa governare qualcuno che abbia a cuore il patrimonio pubblico. Magari noi? Dunque, nel mio ragionamento voglio partire proprio dal confronto fra queste due realtà. Infatti, entrambe sono concessionarie di servizi di pubblica utilità e sono chiamate a garantire un servizio universale e per questa finalità hanno ricevuto e ricevono denaro pubblico per creare, manutenere e migliorare le proprie infrastrutture. Se è vero che il servizio universale postale, grazie alle nuove tecnologie Internet, ovvero posta elettronica e smartkey (chi più ne ha, più ne metta), è teoricamente superabile, a patto di investire oltre che nella banda larga anche nella cultura del digitale (in effetti le parti periferiche dello Stato che godono già delle innovazioni politiche del Governo e ricevono la posta a giorni alterni coincidono per lo più anche con quelle che sono carenti di banda larga per poter far fronte all'abbandono del servizio postale universale), tale ragionamento non può essere mutuato sul trasporto ferroviario. La ferrovia, anche se tanto bistrattata, rappresenta ancora l'unica dorsale presente che unisce l'Italia da Nord a Sud, che compie, nei fatti, con la mobilità pubblica, quell'unità d'Italia voluta dai nostri antenati. Ora volete smantellarla. Il Governo ci propone un piano di privatizzazione lacunoso in molteplici parti, senza garanzie di salvaguardia del servizio, ma ancor peggio errando sull'obiettivo che ci si prefigge con la privatizzazione. L'errore parte dal principio che è inutile privatizzare Ferrovie (ma vale anche per le altre public utility ) al fine di riversare i proventi nel fondo di ammortamento del debito pubblico. Ce lo ha detto chiaramente il ministro Padoan in 8ᵃ Commissione - e lo ha ricordato qualche collega prima di me - dicendo che la svendita, pardon la valorizzazione di Poste, ha inciso per lo 0,4 per cento del deficit italiano. Gran risultato. Ovviamente Delrio, il giorno dopo, ha subito smentito questa versione e ha preso un po' più di tempo. Quali sono i risultati? Ad esempio, dai giornali abbiamo appreso qualche giorno fa che in Emilia-Romagna le lettere sono recapitate a giorni alterni e nei magazzini si stanno accumulando pacchi, montagne di corrispondenza. E se al posto delle lettere ci fossero i treni abbandonati nei depositi? Nella storia del nostro Paese siamo nuovamente davanti alle cartolarizzazioni, che oggettivamente si configurano come una scelta sbagliata per risolvere un errore politico. Sono la strada che ci porterà nuovamente a dover versare denaro nel debito pubblico senza risolvere nulla, anzi aumentando il disagio ai cittadini. La questione si ripeterà e tra qualche anno saremo di nuovo costretti a vendere altri pezzi dello Stato, almeno finché ce ne sarà ancora qualcuno. Dopodiché? Le conseguenze delle privatizzazioni degli anni Novanta non ci fanno ben sperare per il futuro. Infatti, anche in quell'occasione si è voluto fare cassa e non si è avviato di pari passo un processo risolutivo, fosse anche un processo di liberalizzazione dei mercati, non certo auspicato da noi, ma molto decantato e mai attuato dai Governi succedutisi negli anni seguenti, in cui le società stesse operavano. Le conseguenze di quelle scelte si sono concretizzate, negli anni, in ritardi e distorsioni nella liberalizzazione dei mercati, da un lato, e nel progressivo taglio dei servizi, dall'altro, con gli inevitabili svantaggi che ne sono derivati per i cittadini. Tornando alla strada ferrata l'unica privatizzazione accettabile, ovviamente del servizio e non della linea, dell'infrastruttura e degli immobili funzionali ad essa, sarebbe quella i cui proventi siano destinati al rilancio del settore ferroviario, quindi con l'obiettivo di favorire il risanamento dei segmenti oggi più carenti, quali il trasporto pubblico locale e il trasporto merci su ferro in alternativa alla gomma, accompagnato da un esteso ammodernamento della linea e dal recupero di efficienza dei servizi. Per capirci, potremmo accettare una privatizzazione parziale aprendo a gestori privati l'infrastruttura pubblica a patto di implementare e finalmente raddoppiare e elettrificare tutte le linee ferroviarie d'Italia ancora ferme, quelle sì ferme (non come qualcun'altra, che viene definita storica) al secolo scorso, ma non accettiamo di privatizzare per gettare una goccia nel mare del debito pubblico, per poi trovarci "cornuti e mazziati" senza servizi, senza fondi e senza proprietà. Questa è l'impostazione generale delle convinzioni e del ragionamento che ci spingono a presentare questa mozione contro la privatizzazione. Ci sono però altri motivi più cogenti, motivazioni dettate dai testi governativi e dalle dichiarazioni del Governo. C'è la preoccupazione sulla proprietà dell'infrastruttura ferroviaria, cioè la linea. Se da una parte sono state espresse parole rassicuranti, ancora non si è capito se RFI sarà scorporata dal gruppo FS, se verranno privatizzate solo alcune società del gruppo, se ci saranno cambi societari prima della privatizzazione e tanto altro ancora. Infatti, lo schema di decreto ha un contenuto estremamente sintetico ed un limitato livello di dettaglio rispetto alle concrete modalità di realizzazione del processo di alienazione della partecipazione, non chiarendo, innanzitutto, se l'intenzione sia quella di collocare sul mercato una quota dell'intera holding di Ferrovie dello Stato Italiane SpA o singoli segmenti di attività e come questo, dal punto di vista societario, possa avvenire. Non si è quindi neppure in grado di comprendere quale sia l'effettivo perimetro societario oggetto della privatizzazione e di valutare quale potrebbe essere il valore economico-finanziario di questa operazione. A dire il vero, ci preoccupa anche il tergiversare, il prendere tempo. Non vorremmo che questa attesa, questo laissez faire, laissez passer, non sia un escamotage per poter succhiare ancora quei soldi pubblici e per rendere appetibile per i privati una parte, più economicamente spendibile, delle Ferrovie ( good e bad company fanno scuola). Infine, vorrei lanciare uno spunto di riflessione, una riflessione incentrata sui cittadini, sui fruitori del servizio, che sono poi quelli che mantengono con il proprio lavoro e le proprie tasse lo Stato, il Governo e pagano anche il nostro stipendio, cari colleghi. Già possiamo notare come negli ultimi vent'anni lo Stato italiano abbia investito massicciamente per realizzare la rete ad alta velocità/alta capacità (AV/AC), ma vi risparmio tutte quelle note tecniche che segnalano come sia assolutamente impossibile questa commistione tra alta velocità ed alta capacità. Negli anni sono stati spesi circa 28 miliardi di euro e ci sono progettazioni e intenti per una spesa complessiva, ad oggi, di circa 40 miliardi aggiuntivi. Tutto denaro drenato alle linee tradizionali, quelle che ogni giorno, in tutta Italia, milioni di persone utilizzano - o meglio, vorrebbero utilizzare - per andare a scuola e al lavoro. Questo Stato è riuscito a creare un Paese a due velocità: da una parte i convogli ad alta velocità che collegano le principali destinazioni (Roma, Milano, Napoli, Salerno, Torino, Venezia) con un'offerta sempre più ampia, articolata e sempre più remunerativa per i gestori e quindi costosa per il cittadino; una percorrenza veloce delle lunghe distanze che, per evitare che fosse elitaria e quindi non remunerativa, è stata accompagnata da una progressiva eliminazione dei servizi tradizionali a lunga percorrenza, praticamente ormai inesistenti visto che rimangono ormai pochi intercity notte a collegare il Nord con il Sud Italia; vi è poi la giungla dei treni regionali, costellata di "carri bestiame" da far invidia al terzo mondo. Per quanto riguarda l'altro lato, non devo star qui a raccontarvi le condizioni che potete ben facilmente immaginare, non dico frequentandolo - non sia mai - ma anche solo leggendo la quotidiana cronaca locale. Si viaggia infatti troppo spesso tra tagli di risorse, soppressione di corse, ritardi e disservizi; questo quando si è fortunati: quando va male anche con pioggia, zecche e porte rotte o soppressioni dell'ultimo minuto e via discorrendo. A questi viaggi della speranza si associano oltre 1.189 chilometri di rete ferroviaria definita "storica" ormai chiusi, perché non ci si poteva lucrare, con buona pace dei servizi pubblici per i cittadini che quell'infrastruttura avevano contribuito a realizzare con il pagamento delle tasse. La politica annuncia che, dopo la privatizzazione, Ferrovie dello Stato dovrà in ogni caso garantire il rispetto degli obblighi del servizio pubblico universale, con particolare riguardo alla qualità ed efficienza del trasposto pubblico locale. Mi sembra a dir poco fantasioso: non l'ha fatto fino ad oggi, come potrà farlo domani se dovrà aumentare la remunerazione per soddisfare l'investitore privato? Ci sono troppi interrogativi in questa privatizzazione, troppi nodi da sciogliere e risposte da dare. Non possiamo privatizzare cosi sic et simpliciter; noi siamo per le infrastrutture pubbliche, ma se davvero si vuole privatizzare, deve esserci almeno un piano complessivo del trasporto ferroviario che abbini libero mercato a garanzia dei servizi. Oggi questo non c'è. Fermiamoci e apriamo una fase di confronto tra tutte le parti in gioco, magari anche un progetto legislativo che getti le basi per il ripensamento del sistema di trasporto ferroviario italiano incentrato sul servizio al pendolare, ovvero al cittadino, e sul trasporto pubblico locale. Conosciamo il proverbio sulla gatta frettolosa; non è il caso di fare cassa sulle spalle dei cittadini: ripensateci.
2016-04-19	LN	CentinaioGianMarco	Ahimè, il dottor Renzi è purtroppo un po' disinformato: anche quando parliamo di lavoro sappiamo benissimo che nulla o molto poco è stato fatto per far crescere il tasso di occupazione nel nostro Paese. Il tasso delle persone al lavoro dell'Italia è tra gli ultimi di quelli dei Paesi avanzati, con solo il 58,8 per cento contro una media dei Paesi avanzati del 66,5 per cento. Siamo in fondo alla classifica, siamo sempre più in fondo, nonostante le finte "riformette" che purtroppo sono state approvate, che piacciono al dottor Renzi e a qualche suo amico e servono a riempire qualche pagina di giornale e a mandare i parlamentari del Partito Democratico in quei talk show tanto osteggiati dal nostro presidente Renzi. Ricordiamo al presidente Renzi che anche il tasso di disoccupazione giovanile è ancora sopra il 40 per cento. Ricordo al Presidente del Consiglio quando il Partito Democratico, durante il Governo Berlusconi, uscì con una serie di manifesti in tutta Italia con su scritto: «Disoccupazione giovanile al 29 per cento: Berlusconi dimettiti». E qui cosa dobbiamo dire? «Disoccupazione giovanile al 40 per cento: Renzi sparati»? No! Gli diciamo: vattene a casa che forse è meglio, per tutti quei giovani che sono qui ad aspettare la sua transumanza. Il dottor Renzi ci ha raccontato - e lo abbiamo ascoltato con attenzione, contrariamente a lui, che con i suoi visini, quando gli stavamo parlando, sembrava pensare a tutt'altro - un mondo fantastico, un'Italia che vede lui: un'Italia che riparte, un'Italia che esce dal tunnel, un'Italia in cui gli italiani beneficiano di tutte queste bellissime riforme, riformette e riformone che questo Presidente del Consiglio ed il suo Esecutivo hanno fatto per loro. E allora mi chiedo: forse sono io, che parlo con quelle quattro persone sui social network di cui dice il signor Renzi? Al signor Renzi ricordiamo che lui è abituato a parlare solo con i tweet, in centoquaranta caratteri e che al centoquarantunesimo carattere fa fatica ad esprimere un pensiero compiuto. Però questo ce lo ricordiamo tra di noi, perché a lui non interessa ascoltarci, visto che se n'è andato a giocare con la playstation con i suoi amici. Ricordiamo al dottor Renzi e ai suoi amici cosa ne pensano gli insegnanti di questo mondo fantastico di cui lui parla, di quel concorso farlocco che sta ammazzando la scuola e gli insegnanti precari.
2016-04-20	LN	CandianiStefano	Signor Presidente, restiamo abbastanza stupiti dalla scelta fatta ieri sera in Conferenza dei Capigruppo; ieri abbiamo assistito qui alle dichiarazioni del presidente Renzi, il quale diceva che avrebbe voluto il Senato impegnato a parlare di scuola, di edifici, di ristrutturazioni, di lavoro, di previdenza. A questo punto chiediamo: ma come, se il presidente Renzi ha dato un'indicazione poi la sua maggioranza la disattende non inserendo nessuno di questi provvedimenti all'ordine del giorno della prima seduta successiva? Questa è la considerazione che svolgo. Io, signor Presidente, mi aspetterei una proposta che calendarizzi tutti i provvedimenti di maggioranza inerenti alla previdenza, alle ristrutturazioni, all'ambito scolastico e certamente al mondo del lavoro e dell'economia. Altrimenti, quanto dichiarato ieri dal presidente Renzi è semplicemente uno spot televisivo a favore delle telecamere, ma non ha alcuna attinenza con quello che avviene qui dentro e con quello che la maggioranza intende fare. Ricordo a me stesso che sono esattamente tre settimane che il Senato si occupa di provvedimenti di rango decisamente molto, molto basso.
2016-04-20	M5S	LucidiStefano	Il secondo atto all'esame della Commissione, finalizzato al reciproco riconoscimento dei titoli attestanti studi universitari o di livello universitario, intende favorire la mobilità studentesca e lavorativa tra i due Paesi. Questo Accordo, col favorire l'insediamento di studenti ciprioti nel sistema accademico italiano, mira da un lato a sostenere l'internazionalizzazione dei nostri atenei e, dall'altro, a diffondere ulteriormente la lingua italiana a Cipro, dove il numero degli studenti di italiano ammonta a circa 14.000 persone. Il testo precisa innanzitutto le istituzioni universitarie cui esso è applicabile e individua le corrispondenze dei titoli accademici rilasciati dalle università dei due Paesi, distinguendole in tre livelli, che per l'Italia sono: laurea triennale, laurea specialistica e dottorato di ricerca. L'Accordo dispone poi in materia di riconoscimento dei diplomi di scuola secondaria, ai fini dell'accesso alle istituzioni universitarie, dei periodi di studio e di esame per gli studenti che intendano proseguire un corso di studi presso un istituzione universitaria dell'altro Paese contraente e dei titoli finali di studio per l'accesso a corsi di livello successivo. Vengono anche disciplinate le modalità di accesso al dottorato di ricerca e viene istituita una commissione permanente di esperti per finalità consultive e di monitoraggio.
2016-04-20	M5S	MontevecchiMichela	Signora Presidente, intervengo in merito a una notizia che appare oggi sugli organi di stampa e che cade proprio a fagiolo dopo l'intervento svolto ieri dal nostro Presidente del Consiglio in questa Assemblea, in cui ancora una volta, forse non tenendo conto degli esiti disastrosi della sua riforma della scuola, si vantava di questa grandiosa riforma, che pure sta avendo molto problemi per quanto riguarda la reale stabilizzazione del precariato, per il fatto di non aver curato la "supplentite", per il concorsone e per il fatto che sono partiti migliaia di ricorsi. Oggi - udite udite - veniamo a sapere che il dottor Cantone, presidente dell'Autorità nazionale anticorruzione (ANAC), ha fatto una segnalazione al Governo e al Parlamento perché intervengano urgentemente in merito a una proroga, prevista proprio nella legge sulla buona scuola del luglio 2015, in merito agli appalti per le pulizie nelle scuole. La proroga, contenuta nella buona scuola di Renzi, era già una proroga della proroga, e in questi giorni stiamo addirittura esaminando un altro provvedimento di legge che prevede un'ulteriore proroga. È accaduto dunque che l'Autorità garante della concorrenza e del mercato, l 'Antitrust, con delibera del 22 dicembre 2015, ha accertato l'esistenza di un'intesa restrittiva della concorrenza in una gara comunitaria indetta dalla CONSIP, nel 2012, per l'affidamento dei servizi di pulizia degli edifici scolastici. Ebbene, quali sono le cooperative coinvolte in questa delibera che l'Autorità garante ha sanzionato? Sono le due cooperative rosse Consorzio nazionale servizi, coinvolta nell'inchiesta su Mafia Capitale, Manutencoop e poi Roma Multiservizi, Kuadra e Exitone. Pare che in questa gara, finita nell' obiettivo e nella rete dell' Antitrust, si siano spartiti oltre un miliardo e mezzo di euro di soldi pubblici. Dunque, se ricostruiamo un po' i fatti c'è da concludere
2016-04-20	M5S	MontevecchiMichela	e concludo - che l' Antitrust nel dicembre del 2015 si pronuncia con un provvedimento sanzionatorio, a seguito di un'indagine che era già partita molto prima che fosse prevista nel luglio del 2015 questa proroga nella buona scuola. Ciò ci induce a concludere che il Governo non abbia assolutamente tenuto conto di questa indagine che l' Antitrust stava promuovendo e portando avanti e che, addirittura, con questo nuovo provvedimento che ci troviamo ad esaminare in Commissione, non abbia neanche tenuto conto, non solo della multa comminata (pur gravissima), ma anche di tutte le preoccupazioni e di tutto lo scenario che la multa dell' Antitrust fa insorgere in materia di appalti di servizi all' interno delle scuole. Il Movimento 5 Stelle non solo ha fatto presente questo fatto in Commissione, ma ha presentato un'interrogazione e oggi, in Assemblea, rinnoviamo al Governo non solo l'invito di venire a rispondere urgentemente a tale interrogazione, ma di tener conto anche della segnalazione fatta dal dottor Cantone e di porre fine, una volta per tutte, a questi affidamenti che, andando in proroga, escono dall'alveo regolare degli appalti, guarda caso sempre a favore delle cooperative, rosse e non solo.
2016-04-27	LN	ComaroliSilvanaAndreina	Per quanto riguarda la riforma della scuola, è stata fatta solo confusione (parlate con gli insegnanti). E per quanto riguarda la diminuzione della spesa, anche qua è facile dirlo. Però a spese di chi? Non certo dei Ministeri e del Governo centrale, ma a spese dei Comuni e delle Regioni; ci sono tutte le tabelle che lo dimostrano. C'è il problema del turnover dei Comuni; a causa dei tagli, non si può assumere personale. Anche se va in pensione l'unica maestra d'asilo, finché non vanno in pensione almeno cinque persone non la si può sostituire. Senza contare il fatto che la rivoluzione del sistema bancario non è a favore dei cittadini, ma forse a favore solo dei grandi banchieri. Un'ultima riflessione riguarda il tema della sicurezza, che è un tema importantissimo e fondamentale. Un cittadino si deve sentire sicuro a casa sua e non deve aver paura di persone che entrano a rubare, addirittura al punto da rimetterci la vita.
2016-05-11	LN	CentinaioGianMarco	E poi voglio richiamare, come ha fatto prima il senatore Bruni, il problema del riscaldamento. Nella Provincia di Pavia, da cui provengo, non fa molto caldo e d'inverno, anzi, è piuttosto freddo. Ebbene, il Presidente della Provincia, ex senatore PD, ha ridotto i giorni di scuola dal lunedì al venerdì, così almeno il sabato la scuola rimane chiusa e si risparmia sul riscaldamento. Le scuole sono talmente belle che agli studenti facciamo fare meno ore di lezione oppure ore più compresse in modo da risparmiare anche sul riscaldamento.
2016-05-11	LN	CentinaioGianMarco	In secondo luogo, la scuola è e dovrebbe essere una priorità per questo Governo, ma da quando abbiamo iniziato a trattare il provvedimento in esame, il Ministro non si è mai visto. Guardate i banchi del Governo: del Ministro neanche l'ombra. È talmente una priorità che nemmeno il Ministro viene in Aula a parlare delle priorità di questo Governo!
2016-05-11	LN	CentinaioGianMarco	Oltre a questa problematica, colleghi, l'estate scorsa avete umiliato il mondo della scuola, con la «buona scuola» (ora c'è la bella scuola, l'estate scorsa la buona scuola e tra un po' Renzi si inventerà una nuova scuola). Avete umiliato gli insegnanti che operano da anni nel mondo della scuola e che oggi si vedono scavalcati da chi la scuola nemmeno la conosce; oppure costretti a dimostrare, con un concorso farsa (che fa acqua da tutte le parti e lo stanno dicendo tutti), di essere in grado di insegnare. Persone che insegnano da anni sono costrette a dover fare un concorso e vengono parificate ad altre che la scuola non l'hanno mai vista. Questa è la buona scuola di Renzi. Gli insegnanti li avete umiliati come state tentando di umiliare le gare con questo provvedimento. Noi, con un ordine del giorno intendevamo riproporre l'adozione del doppio canale, ma ancora una volta, con la fiducia che apporrete, non lo potremo presentare e dunque non potremo nemmeno trattare tale proposta.
2016-05-11	LN	CentinaioGianMarco	Presidente, concludo dicendo che ancora una volta questo provvedimento è il prodotto della mente di una persona che non conosce la scuola. Invitiamo il Presidente del Consiglio a fare una gita nelle scuole, la famosa gita che si faceva un tempo, per confrontarsi e non, come all'inizio della legislatura, per farsi cantare le canzoncine dai bambini come ai tempi del fascismo, per vedere cosa accade nelle scuole affinché non vengano prodotte norme del genere. Perché andando avanti così la scuola la affossate. Quello che ho da dire in più lo dirò in fase di dichiarazione di voto sulla fiducia che metterete anche questa volta.
2016-05-11	LN	CentinaioGianMarco	Questo provvedimento, signor Presidente, è un altro strumento per far vedere al popolo, distratto in altro, che il signore di Firenze sta facendo qualcosa: dimostriamo che sulla scuola Renzi sta facendo qualcosa. Nel frattempo, colleghi, le scuole sono obsolete ed è sotto gli occhi di tutti che cadono a pezzi: gli intonaci in molte scuole crollano addosso agli studenti, è notizia di pochi giorni fa. I genitori - non è il senatore Centinaio a dirlo, ma i genitori degli alunni che frequentano le scuole - sono costretti a mettere nella cartella, oltre al materiale didattico, anche la carta igienica, perché le scuole sono talmente belle che non c'è nemmeno la carta igienica. Ma diciamolo a Renzi, perché magari la regala lui.
2016-05-11	LN	CentinaioGianMarco	Signor Presidente, l'estate scorsa avevamo la buona scuola, adesso abbiamo le scuole belle. Sul territorio nazionale di scuole belle ne vedo veramente poche, forse sono nella testa del Presidente del Consiglio: sicuramente di notte, nella sua testa, egli sogna scuole belle, moderne, all'avanguardia; sogna che in un'Italia ipotetica, gestita da lui, ci sono scuole belle e accoglienti.
2016-05-11	LN	CentinaioGianMarco	Signor Presidente, prima di svolgere il mio intervento vorrei evidenziare tre questioni che mi lasciano molto perplesso. La prima è che questa mattina è mancato tre volte il numero legale su un provvedimento riguardante la scuola, laddove, se ben ricordo, quando il Presidente del Consiglio venne in Aula la prima volta ci disse che la scuola per lui - e quindi penso anche per questa maggioranza - doveva essere la priorità. Ebbene, se la scuola è una priorità e la maggioranza non è in grado di garantire il numero legale per tre volte, mi chiedo dove andate e cosa andate a fare rispetto a materie che non considerate prioritarie.
2016-05-11	LN	CentinaioGianMarco	Terzo, ma non ultimo punto: i lavoratori assunti non percepirebbero uno stipendio dignitoso, considerato che attualmente, con il loro lavoro, devono guadagnare soprattutto i caporali legalizzati, i quali individuano unicamente le persone da mandare nelle scuole, mentre la loro organizzazione spetta alle scuole stesse. Si tratterebbe di un caporalato gestito dallo Stato italiano. Faccio un esempio di quanto paga una scuola un bidello a Manutencoop: 4.800 euro, per un mese. Pensate che al dipendente arrivino 4.800 euro per un mese di lavoro? Al dipendente arrivano meno di 1.000 euro. Questo è quello che paga lo Stato italiano per avere un servizio scadente da chi ci sta offrendo servizi scadenti, cari colleghi.
2016-05-11	M5S	BlundoRosettaEnza	La seconda parte del decreto-legge in esame, colleghi, contiene invece disposizioni per la stabilizzazione e il riconoscimento della scuola sperimentale di dottorato internazionale Gran Sasso Science Institute. Istituito con legge n. 35 del 2012, il Gran Sasso Science Institute potrebbe rappresentare per il territorio abruzzese, almeno sulla carta, un importante volano di sviluppo, capace di portare positive ricadute sul territorio grazie all'ambiziosa mission che si prefigge, cioè attrarre competenze specialistiche di alto livello nel campo delle scienze di base e dell'intermediazione fra ricerca e impresa. Tale progetto, però, è stato finora capace solo di attrarre cospicui fondi: 36 milioni di euro per il triennio 2013-2015, più ulteriori 9 milioni di euro, già assegnati con l'ultimo decreto milleproroghe, ai quali si vanno ad aggiungere i 18 milioni di euro assegnati con la delibera CIPE 76/2015 per il triennio 2016-2018. Premesso che non c'è chiarezza sull'utilizzo di questi fondi, non si può non fare una riflessione più ampia sulla condizione in cui versa la ricerca scientifica nel nostro Paese, dove alla dispersione, all'inaffidabilità, all'intermittenza e alla scarsa trasparenza con cui vengono assegnate le risorse, alla quasi totale assenza di verifiche in itinere o ex post dei risultati raggiunti, alle sistematiche sforbiciate ai fondi destinati alla ricerca fanno inspiegabilmente da contraltare progetti ambiziosi e dispendiosi, come appunto il Gran Sasso Science Institute o il "petaloso" Human Technopole, che dovrebbe sorgere addirittura nell'ex area dell'Expo; e dovremmo prima capire i fallimenti che ci sono stati in quell'area
2016-05-11	M5S	BlundoRosettaEnza	Ritengo che una tale schizofrenia attesti la tendenza della politica negli ultimi anni a considerare la ricerca scientifica e la scuola non come le vere priorità per lo sviluppo del nostro Paese, bensì come il terreno sul quale far crescere, attraverso continui spot, annunci, veicolati finanziamenti a pioggia, il consenso popolare. Ma questi castelli di sabbia, che siete bravi a costruire, non hanno fondamenta nella realtà. Cari colleghi, ve lo dico di cuore: si stanno sgretolando e cadranno molto presto.
2016-05-11	PD	FasioloLaura	Come ha sottolineato la relatrice Puglisi, l'impegno del Governo di garantire le risorse finanziarie necessarie al completamento del programma scuole belle ripristinerà nelle scuole italiane la funzionalità; favorirà lo star bene a scuola degli studenti, dei docenti e degli operatori scolastici. Sarà, però, competenza dei dirigenti pianificare gli interventi, in coordinamento con il consiglio di istituto e gli enti locali, e vigilare sull'attuazione del programma, sulla conduzione efficiente dei lavori, sulla qualità delle attività di manutenzione, sulla pulizia approfondita degli edifici.
2016-05-11	PD	FasioloLaura	Dovrà essere, dunque, attentamente monitorata l'efficienza di questo servizio, all'interno di una logica che non sia solo volta a prorogarlo per dare posti di lavoro, ma rientri anche in una cultura dell'efficienza e del risultato. Aggiungiamo, quindi, un ulteriore tassello di attenzione al quadro di una riforma della scuola che sia anche attenta al sostegno del mondo del lavoro. Non è affatto un segnale da banalizzare e men che meno da sottovalutare nell'impianto generale di una necessaria e buona riforma, che sta diventando realtà e sta posizionando correttamente tutte le sue tessere.
2016-05-11	PD	FasioloLaura	Il Ministero dell'istruzione ha stanziato altri 64 milioni di euro per tale proroga, che consente interventi di piccola manutenzione, decoro e ripristino funzionale degli edifici scolastici. Ma la scuola non dovrebbe essere all'attenzione generale e globale, colleghi? La scadenza del 1° aprile viene dunque prorogata di altri sette mesi grazie alle misure previste nel decreto-legge. Ciò consente di mantenere in servizio circa 18.000 addetti alle pulizie, di cui poco più di 12.000 ex LSU (lavoratori socialmente utili) utilizzati per piccoli interventi nella scuola, per la pulizia delle classi, la sorveglianza dei locali, per la vigilanza degli alunni e la piccola manutenzione.
2016-05-11	PD	FasioloLaura	Il programma scuole belle del Governo, per un importo complessivo di 450 milioni di euro l'anno, ha previsto e realizzato un totale di 17.815 interventi (un numero incredibile), di cui alcuni sono in corso di ultimazione, in altrettanti plessi scolastici sull'intero territorio nazionale. E si tratta di interventi di manutenzione ordinaria nelle scuole, ossia tinteggiatura, riparazione e sostituzione di mobili, infissi, impianti elettrici, idraulici: tutto ciò di cui la scuola ha grande bisogno. In base alle risorse disponibili, le attività sarebbero durate fino a oggi e le aziende avrebbero dovuto poi licenziare gli operatori impegnati nelle attività di ripristino. Con il nuovo finanziamento il programma, invece, continuerà e si arriverà fino al mese di novembre.
2016-05-11	PD	FasioloLaura	Insomma, il quadro complessivo si sta ricomponendo. I problemi strutturali e cronici del mondo della scuola sono in via di risoluzione ed è davvero una grande soddisfazione vivere dall'interno questo processo, vivere i suoi percorsi positivi per concretizzarlo e dare un contributo per ottimizzarlo.
2016-05-11	PD	PezzopaneStefania	Di nuovo ringrazio ed esprimo grande soddisfazione per la stabilizzazione e il riconoscimento nel sistema universitario della Scuola sperimentale di dottorato internazionale GSSI, per il riconoscimento delle sue attività e per il giusto, adeguato finanziamento alle attività. Così si aiuta la ricerca in Italia e si rende il Paese più competitivo e si aiuta a crescere e a valorizzare un territorio che non vuole più pensare alle macerie, ma vuole guardare, anche con questi progetti, a un futuro importante, fatto di competitività, di impegno sugli studenti, di studio e di ricerca.
2016-05-11	PD	PezzopaneStefania	Fondamentali sono la prosecuzione e il rifinanziamento del programma scuole belle ed è assolutamente inaccettabile che esso venga svilito. Si tratta di un programma importante, che questo Governo ha realizzato per la prima volta, dopo anni di indifferenza. Posso dirlo, perché sono stata assessore comunale alla scuola e Presidente di Provincia e ho avanzato numerose e costanti richieste al Ministero per avere maggiori risorse per le scuole, che però non c'erano mai. Poi accade che le scuola crollino o si danneggino. Questo Governo compie finalmente una inversione di rotta: certo, se ci fossero più risorse sarebbe meglio, ma intanto si è iniziato a realizzare un programma. Pertanto desidero ringraziare il Governo, il Presidente della 7ᵃ Commissione, la relatrice e tutti coloro che hanno sostenuto il proseguimento del progetto scuole belle.
2016-05-11	PD	PezzopaneStefania	Il Gran Sasso Science Institute è un centro di ricerca e una scuola di dottorato internazionale. È stato istituito in via sperimentale per un triennio e ora, finalmente, è stabilizzato, dopo una positiva valutazione dei risultati da parte dell'Agenzia nazionale di valutazione del sistema universitario e della ricerca (ANVUR). È una nuova scuola ad ordinamento speciale, adesso inserita nel sistema universitario nazionale. Si tratta di uno dei progetti di rafforzamento dell'alta formazione e della ricerca scientifica italiana, tra i più innovativi e avanzati realizzati negli ultimi decenni. Illazioni su questa struttura fanno solo male alla città che la ospita, ovvero L'Aquila, che è orgogliosa di aver questa struttura e di avere un Governo che non solo la stabilizza, ma la finanzia. Grazie, quindi, perché si tratta di un fatto importante: questa struttura è stata resa possibile proprio grazie all'impulso dell'OCSE, che ce l'ha indicata come uno dei progetti strategici per il rilancio della città terremotata e di tutto il cratere, che non può solo essere ricostruita, ma deve guardare lontano, investendo sulla ricerca e sull'innovazione.
2016-05-11	PD	PezzopaneStefania	Nella buona scuola, checché ne dica qualcuno, ci sono moltissime cose positive, che si stanno puntualmente realizzando. Sconfitti sono stati il disfattismo degli apocalittici e il qualunquismo di molti colleghi, che avevano presunto un quadro drammatico: nulla di tutto questo. La buona scuola funziona e funziona bene. Può e deve essere migliorata, e siamo qui anche per questo. Le assunzioni stanno andando avanti, l'alternanza scuola-lavoro sta funzionando, l'autonomia scolastica è rafforzata e tanto altro.
2016-05-11	PD	PezzopaneStefania	Per il premier Matteo Renzi l'educazione è una priorità del Paese e nel provvedimento al nostro esame lo si ribadisce. Sono infatti previsti molti interventi significativi, tra i quali ritengo particolarmente utile e importante l'estensione del bonus per i diciottenni anche ai ragazzi in possesso di permesso di soggiorno. L'inclusione sociale si persegue con i fatti e non con le chiacchiere e l'emendamento del Governo che ha allargato il bonus ai diciottenni con permesso di soggiorno è una misura giusta e civile, che non crea discriminazioni. La card di 500 euro è parte della risposta italiana al terrorismo e alla mafia: incentivare i giovani alla cultura è un modo per educare alla tolleranza, alla responsabilità e alla legalità. Si tratta di un principio che vale per i diciottenni italiani, ma anche per gli altri che vivono nel nostro Paese. Antonino Caponnetto diceva che la mafia non ha paura della giustizia, ma ha paura della scuola e noi dobbiamo fare in modo che la scuola sia sempre di più un deterrente all'illegalità, alla mafia e al terrorismo. Diversamente dalla collega che ha parlato poco fa, sono inoltre particolarmente soddisfatta - e ringrazio Matteo Renzi, il ministro Giannini e tutti coloro che hanno consentito questo intervento importante - della norma sul Gran Sasso Science Institute (GSSI). Ringrazio tutti, perché solo poche settimana fa, durante la visita importante del Presidente del Consiglio ai laboratori di fisica nucleare fu assunto un impegno, che è stato opportunamente e rapidamente onorato.
2016-05-11	PD	PezzopaneStefania	Signor Presidente, signora Sottosegretario, colleghi, il decreto-legge che andiamo a convertire va a rafforzare positivamente il progetto della buona scuola e definisce meglio un'idea di Paese che punta sul merito, sulla cultura, sulla ricerca e sull'educazione di tutti, ma soprattutto dei giovani cittadini.
2016-05-11	PD	PuglisiFrancesca	Ancora una volta voglio ricordare a questa Assemblea che la mobilità degli insegnanti da Sud a Nord c'è sempre stata, a causa dei diversi trend demografici del Paese che vedono una popolazione scolastica in costante crescita in alcune Regioni del Centro Nord e in calo nel Mezzogiorno. Un'altra norma molto attesa, contenuta in questo decreto-legge, prevede il totale assorbimento, attraverso la mobilità interregionale volontaria, delle graduatorie di merito per la scuola dell'infanzia del concorso 2012; ancora, il rifinanziamento del fondo nel 2017 per il sostegno degli alunni con disabilità che frequentano le scuole paritarie con un contributo statale di 1.000 euro per alunno con disabilità frequentante, per un totale di 12,2 milioni. Questa - ci tengo a sottolinearlo - è una norma antidiscriminatoria nei confronti degli studenti con disabilità, per poter garantire anche alle loro famiglie il diritto alla libertà di scelta educativa. Delle due l'una: non possiamo accusare le scuole paritarie di non accogliere gli studenti con disabilità e poi non garantire, come hanno fatto altri Governi, le risorse per poterli accogliere. Sempre alle persone con disabilità è dedicata un'altra norma sull'ISEE che ne garantisce l'esclusione dal calcolo di ogni trattamento assistenziale, previdenziale o indennitario erogato da enti pubblici. Inoltre, vi è un chiarimento molto importante - e atteso dagli studenti universitari - in quanto finalmente si esplicita che le aziende per il diritto allo studio debbono sottrarre dallo stesso ISEE le borse di studio percepite l'anno precedente dagli studenti capaci e meritevoli. Viene poi risolto il blocco dei corsi di specializzazione delle professioni non mediche che ha impedito a migliaia di giovani laureati magistrali (veterinari, odontoiatri, farmacisti, biologi, chimici, fisici e psicologi) di potersi specializzare, con la sospensione della norma della legge n. 401 del 2000 nell'attuale formulazione, in attesa che il Ministero della salute ne stabilisca il fabbisogno per poter erogare le borse di studio. Infine, il Governo estende la card di 500 euro per i consumi culturali dei diciottenni alle ragazze e ai ragazzi non comunitari. Quindi, con un investimento di 290 milioni di euro saranno tutti i 576.953 diciottenni che risiedono nel nostro Paese, di cui 24.305 ragazzi e ragazze extra UE, a beneficiarne per assistere a rappresentazioni teatrali e cinematografiche, per l'acquisto di libri nonché per l'ingresso a musei, mostre ed eventi culturali, monumenti, gallerie, aree archeologiche, parchi naturali e spettacoli dal vivo. Una misura di equità, civiltà e di vera inclusione, di piena cittadinanza per tutti i diciottenni, che fu annunciata da Matteo Renzi all'indomani della strage di Parigi in cui 93 ragazze e ragazzi - tra cui la nostra ricercatrice, Valeria Solesin - furono trucidati al Bataclan mentre assistevano ad un concerto. È un investimento importante nella nostra identità, perché il terrorismo e il fondamentalismo si combattono con una profonda opera di integrazione e di grande investimento in educazione nelle nostre periferie. Sarà infatti con la cultura, la bellezza e l'educazione che potremo davvero costruire davvero un'Europa di pace.
2016-05-11	PD	PuglisiFrancesca	Con questo decreto viene poi finanziata con 3 milioni di euro la stabilizzazione della Scuola sperimentale di dottorato internazionale Gran Sasso Science Institute (GSSI) che, dopo il parere favorevole dell'ANVUR, diventa stabilmente istituto universitario a ordinamento speciale. La Scuola, inizialmente attivata in via sperimentale dall'Istituto nazionale di fisica nucleare nel dopo-terremoto, nasce per rilanciare lo sviluppo dei territori terremotati dell'Abruzzo con la ricostituzione e il rafforzamento delle capacità del sistema didattico, scientifico e produttivo, per realizzare un polo di eccellenza internazionale, grazie alla valorizzazione di competenze e strutture altamente specialistiche già esistenti nel territorio, e favorire l'attrazione di risorse di alto livello prevalentemente nel campo delle scienze di base. Quindi, grazie a questa stabilizzazione, si può procedere al reclutamento di personale.
2016-05-11	PD	PuglisiFrancesca	E ancora, i 100.000 docenti assunti con il piano straordinario della buona scuola e in generale tutti quelli di ruolo potranno chiedere per il prossimo anno scolastico, in deroga al vincolo triennale, assegnazione provvisoria interprovinciale sui posti residuali di diritto eventualmente rimasti dopo mobilità e assunzioni in ruolo, ma anche, per la prima volta, su organico di fatto, allargando quindi di molto l'opportunità di restare o tornare a lavorare vicino ai propri cari. Con questa misura non si generano - sia chiaro! - maggiori o minori supplenze, semplicemente cambia il luogo dove si nomina il supplente. Questo permetterà di attenuare gli effetti dello spostamento dei docenti verso Nord, che in quest'anno scolastico, pur entrati in ruolo lontano da casa, sono potuti rimanere, grazie alla norma della legge n. 107 del 2015, che consentiva la permanenza sulla supplenza se ottenuta prima dell'immissione in ruolo.
2016-05-11	PD	PuglisiFrancesca	Ma questo provvedimento interviene su molti altri punti davvero utili soprattutto alla scuola, dopo anni di tagli, per continuare a migliorare le condizioni di vita e di lavoro degli insegnanti e di studio degli studenti. Prima di tutto contiene lo stanziamento necessario a raddoppiare i compensi dei commissari del concorso scuola (che è in corso in queste settimane), così come promesso dal Presidente del Consiglio. Assicura inoltre il pagamento degli incarichi a tempo determinato e delle supplenze brevi o saltuarie degli insegnanti entro trenta giorni dall'ultimo giorno del mese di riferimento. Il mancato rispetto dei termini, che non è novità di questo anno ma che purtroppo era cronico, diventa fonte di responsabilità dirigenziale qualora le cause del ritardo siano imputabili al personale MIUR o MEF. Al personale docente e ATA sarà anche assegnato un codice identificativo per facilitare l'assegnazione delle partite stipendiali.
2016-05-11	PD	TocciWalter	Di questi tempi è una buona notizia la istituzione di una nuova università in Italia, sia pure nella forma di scuole speciali come la Scuola internazionale superiore di studi avanzati (SISSA) di Trieste o la Scuola superiore Sant'Anna di Pisa. Sarà certamente una istituzione meritevole. A promuoverla sono i bravissimi scienziati dell'Istituto nazionale di fisica nucleare, uno dei più prestigiosi tra gli enti di ricerca italiani. L'iniziativa si insedia nella generosa terra d'Abruzzo, vicino alla bella città dell'Aquila, contribuendo alla sua rinascita mediante la leva più efficace, che è l'investimento in conoscenza.
2016-05-11	PD	TocciWalter	Signor Presidente, prendo la parola per esprimere tutto il mio apprezzamento per l'istituzione della scuola di dottorato Gran Sasso Science Institute.
2016-05-11	M5S	SerraManuela	Signora Presidente, egregi colleghi, la fiducia non è stata annunciata dal Governo, ma dall'ex presidente Napolitano. Chissà perché? Ma così è. Verrà posta la fiducia. Eppure in Commissione abbiamo lavorato benissimo, abbiamo presentato e discusso gli emendamenti, li abbiamo votati e, soprattutto, abbiamo dato mandato alla relatrice. Strano, tutto questo è molto strano, anche perché, a quanto pare, al Governo della democrazia e del lavoro di Commissione non interessa, e ciò è grave. Così come è grave che non gli interessino la scuola, la disabilità e tutti i problemi che funzionalmente qui si discutono, ma sui quali nella realtà sembra che non ci sia altro che disinteresse.
2016-05-11	M5S	SerraManuela	Tutto questo non serve al futuro del nostro Paese e non fa altro che far crollare il nostro Paese nella realtà. Qui si parla di cose belle, di scuola buona; si parla nella finzione, perché nella realtà è tutto molto diverso.
2016-05-11	PD	FerraraElena	(ore 17,22) ( Segue FERRARA Elena). Vorrei terminare il mio intervento con due elementi: il primo relativo all'esclusione dal reddito disponibile dei trattamenti assistenziali, previdenziali e indennitari, comprese le carte di debito, percepite in ragione della condizione di disabilità nel calcolo dell'ISEE, anche ai fini del riconoscimento di prestazioni scolastiche agevolate. È una misura, questa, di massima urgenza e fortemente attesa dai portatori di interesse, nonché da tanti studenti che vedono riconosciuto il diritto allo studio. Si tratta di un dispositivo sul quale nelle ultime ore anche l'ANCI ha espresso forte soddisfazione. Il secondo punto è la modifica della legge di stabilità, al comma 979 - ricordata anche da altri - che, dalla conversione in legge, definisce i destinatari della carta elettronica del valore di 500 euro in un modo diverso. Al fine di promuovere lo sviluppo della cultura e la conoscenza del patrimonio culturale a tutti i residenti nel territorio nazionale, in possesso, ove previsto, di permesso di soggiorno in corso di validità, i quali compiano diciotto anni di età nell'anno 2016, è assegnata una carta elettronica di 500 euro. Sono 290 milioni di euro nel 2016 a carico del MIBACT. La carta può essere utilizzata per assistere a rappresentazioni teatrali e cinematografiche, per l'acquisto di libri, nonché per l'ingresso a musei, mostre ed eventi culturali, monumenti, gallerie, aree archeologiche, parchi naturali e spettacoli dal vivo. Le somme assegnate con la carta non costituiscono reddito imponibile del beneficiario, a proposito del discorso relativo all'ISEE. Proprio lunedì, a Roma, l'associazione Save the Children, in occasione della campagna «Illuminiamo il Futuro» ha presentato il rapporto «Liberare i bambini dalla povertà educativa: a che punto siamo?». È un tema che abbiamo affrontato anche nel quarto piano nazionale per l'infanzia e nella legge di stabilità con disposizioni anche importanti sul piano dell'allocazione di risorse. La preoccupazione deriva da alcuni dati dai quali emerge un rapporto piuttosto critico tra la fascia giovanile e il nostro patrimonio culturale. In Italia il 48 per cento dei minori tra sei e diciassette anni non ha letto neanche un libro, se non quelli scolastici, nell'anno precedente all'indagine; il 69 per cento non ha visitato un sito archeologico; il 55 per cento non ha mai messo piede in un museo e il 46 per cento - in pratica uno su due - non ha svolto alcuna attività sportiva. Questo provvedimento conferma ancora una volta l'attenzione del Governo, e sicuramente di quest'Aula, alla qualità della scuola di cui la nostra società ha estrema necessità; una scuola che, nel processo di acculturazione e formazione per tutti, vede la chiave per costruire un presente e un futuro basato sulla cittadinanza attiva, consapevole della propria identità e per questo dialogante, democratica e inclusiva.
2016-05-11	PD	FerraraElena	La relatrice, senatrice Puglisi, durante la sua relazione ha proposto un excursus storico della vicenda e ha fatto bene, perché è vero che la scuola è un tema divisivo, ma spesso le ricostruzioni storiche di quanto discutiamo in Aula sono frutto di torsioni della memoria. È, quindi, bene che si sia ricordato che le origini del provvedimento sono del 2009 e quali sono stati i passaggi fino a oggi. La relatrice ha anche fatto un'analisi dettagliata dello stato dell'arte, una situazione che non va relegata a slogan e a deleterie semplificazioni per rispetto soprattutto delle lavoratrici e dei lavoratori coinvolti. In coerenza con il piano straordinario sull'edilizia scolastica, in due anni sono stati avviati oltre 12.000 interventi - come si può vedere sul sito, e i dati sono forniti dalla cabina di regia - suddivisi in scuole nuove, scuole sicure, scuole innovative e scuole belle. Il decreto-legge si riferisce in particolare al ripristino del decoro e della funzionalità degli edifici scolastici, rispetto al quale si è raggiunto un accordo, siglato l'8 marzo 2016, tra la Presidenza del Consiglio dei ministri, il MIUR, il Ministero del lavoro e delle politiche sociali, le organizzazioni sindacali e i rappresentanti dei consorzi aggiudicatari degli appalti Consip; accordo in cui il Governo si è impegnato a sostenere la prosecuzione del programma sino alla data del 30 novembre 2016, mediante lo stanziamento di ulteriori 64 milioni di euro nell'anno 2016. Secondo la relazione illustrativa, in assenza di proroga, nelle Regioni Campania e Sicilia, ove non è ancora attiva la convenzione-quadro Consip per l'affidamento dei servizi di pulizia e di altri servizi ausiliari, dal 31 luglio prossimo sarebbero impossibili l'esternalizzazione del servizio e l'assegnazione alle scuole delle relative risorse finanziarie. I motivi d'urgenza del decreto-legge sono, quindi, evidenti nel primo articolo, così come appaiono manifesti rispetto al secondo articolo, quello relativo alle disposizioni per la stabilizzazione e il riconoscimento della scuola sperimentale di dottorato internazionale Gran Sasso Science Institute. Nella discussione di questa mattina su questo punto abbiamo raccolto una particolare soddisfazione da parte di chi vede in questa realtà virtuosa una grande opportunità per un territorio profondamente ferito. Certo, questo tema ha anche aperto una discussione più generale sulle politiche della ricerca, in merito alla quale la 7ᵃ Commissione del Senato si è spesso confrontata, ipotizzando forme di coordinamento utili a sinergie e valorizzazione della qualità. I passaggi emendativi hanno arricchito questo decreto-legge di ulteriori contenuti che si riferiscono a situazioni contingenti di altrettanta rilevanza. Per brevità ne cito alcuni che ritengo meritori di sottolineatura, ben sapendo che molta attenzione si è riversata sulle misure urgenti in materia di assegnazioni provvisorie del personale docente in ruolo. La ratio - come è stato detto - è tendere alla maggiore prossimità rispetto ai territori di residenza dei docenti, nel momento in cui sceglieranno definitivamente la cattedra. Così come molta attenzione - e si rivelerà una misura efficace - è giusto porre sulle disposizioni riguardanti i docenti della scuola dell'infanzia, che prevedono che i docenti inseriti nelle graduatorie di merito del 2012, non assunti nei ruoli regionali per incapienza, possano essere assunti in Regioni diverse da quella per cui hanno concorso nel limite massimo della percentuale non superiore al 15 per cento rispetto ai posti disponibili per ciascuna Regione. Un decreto ministeriale di emanazione del MIUR entro trenta giorni dalla conversione del presente decreto-legge definirà i termini e le modalità riferibili anche all'ordine di preferenza tra tutte le Regioni del sistema scolastico statale che i docenti dovranno indicare. Particolarmente degno di nota è il dispositivo riguardante gli incarichi di supplenza breve o saltuaria, sui quali sappiamo si sono verificati gravi ritardi di pagamento degli stipendi. Tale aspetto non è stato molto sottolineato. È un tema sul quale anche la sottoscritta ha ritenuto, a suo tempo, di raccogliere il grido di dolore di tanti lavoratori supplenti della scuola che hanno ricevuto con un ritardo di mesi la dovuta remunerazione. In questa misura le istituzioni scolastiche e le competenti articolazioni del MIUR e del MEF agiscono attivando ogni opportuna forma di cooperazione al fine di garantire, ciascuna per la propria competenza, la tempestiva assegnazione delle risorse alle istituzioni scolastiche e il pagamento mensile delle somme spettanti al personale a tempo determinato per le prestazioni di lavoro rese. Il Consiglio dei ministri, di concerto con il MIUR, adotta entro sessanta giorni apposito decreto per la definizione dei termini specifici. Il pagamento deve comunque avvenire entro trenta giorni successivi all'ultimo giorno del mese di riferimento. Al fine di meglio gestire tale problema, al personale supplente docente o ATA è assegnato un codice identificativo univoco, che accompagna la vita del supplente fino - si spera - all'immissione in ruolo che tutti si auspicano, al fine di ottimizzare e semplificare le procedure di gestione di stato giuridico del personale scolastico. Nel decreto-legge è contenuto anche l'incremento di 8 milioni di euro per i compensi più che dovuti ai tanti professionisti della scuola impegnati in queste settimane nelle commissioni dei concorsi.
2016-05-11	PD	PuglisiFrancesca	Abbiamo chiari quali siano i problemi: pochi laureati rispetto agli obiettivi di Europa 20-20, un insufficiente collegamento con il mondo del lavoro, mobilità sociale stagnante, forte contrazione del personale docente e insufficiente numero di ricercatori pubblici e privati attivi a causa dei troppo prolungati anni di tagli; un mercato del lavoro di docenti e ricercatori rigido e anacronistico; poche risorse difficili da spendere e attribuite in ritardo rispetto alle esigenze di programmazione triennale degli atenei; scollamento tra scuola e università; insufficienza di alternative di formazione terziaria non universitaria. Dopo i 3 miliardi all'anno investiti nella legge di stabilità del 2015 con la buona scuola e con la legge di stabilità 2016, sono arrivati i primi importanti segnali per l'università e la ricerca, con un pacchetto di risorse complessive di circa 300 milioni e misure volte a rilanciare la competitività del sistema.
2016-05-11	PD	PuglisiFrancesca	Sempre nella legge di stabilità abbiamo avviato il piano straordinario per l'assunzione di oltre 1.000 ricercatori di tipo B, 215 negli enti di ricerca e 861 nelle università. È stato avviato il piano straordinario di 6 milioni di euro (poi 10 milioni per il 2017) per l'assunzione di professori di prima fascia. Ci sono 25 milioni di euro per la quota premiale delle università e 55 milioni di euro in più per il Fondo per il diritto allo studio, che portano al totale di 217 milioni. Non è tanto, e siamo consapevoli di dover continuare a investire per il diritto allo studio dei capaci e meritevoli, se vogliamo aumentare nel nostro Paese il numero dei laureati (ne abbiamo bisogno). Ma è comunque il dato più alto degli ultimi quindici anni. Ci sono stati lo sblocco totale del turnover per i ricercatori più giovani, quelli di tipo A, e il consolidamento per sempre, con un investimento di 86 milioni di euro nel 2013, di 6.000 contratti per gli specializzandi di medicina, che ridurranno la forbice tra immatricolati e specializzandi. Fra le cose fatte c'è anche la riattivazione, dopo tempo, del bando PRIN 2015, con 92 milioni per la ricerca di base del sistema pubblico. Sono già arrivate oltre 4.000 proposte, la cui valutazione si chiuderà in autunno. Quanto al progetto Human Technopole Italia 2040, varato con il decreto-legge n. 185 del 2015, sappiamo che sono attese a giorni le osservazioni sul progetto da parte del panel di esperti internazionali indipendenti, a cui si è rivolto il Ministero dell'istruzione, dell'università e della ricerca per avere una valutazione imparziale e qualificata sul progetto di realizzazione di un polo tecnico‑scientifico nell'area Expo 2015. Il comitato scientifico è guidato dall'Istituto tecnologico di Genova, che - voglio ricordarlo - è sì una fondazione di diritto privato, ma i cui soci sono pubblici e, dunque, perseguono finalità di tipo pubblico. L'Istituto tecnologico ha redatto il progetto, accoglierà le osservazioni del comitato internazionale e consegnerà il masterplan definitivo a Palazzo Chigi; dopodiché, nei provvedimenti che seguiranno, questo Parlamento sarà pienamente coinvolto. Come si sa e come avete ricordato, esso prevede un investimento decennale di circa un miliardo e mezzo e il reclutamento di 1.500 ricercatori, 1.000 di staff, tra i quali 150 ricercatori technology e 400 PhD, con il coordinamento del MIUR, costantemente monitorato e valutato secondo gli standard internazionali. Oltre all'Istituto tecnologico - com'è noto - collaboreranno non solo le tre università statali di Milano (Politecnico, Università statale e Università Bicocca), ma anche un network di strutture ospedaliere di eccellenza, come l'Istituto europeo di oncologia, l'Istituto nazionale dei tumori, Humanitas, l'Istituto neurologico Carlo Besta e l'Ospedale Maggiore Policlinico. Sono coinvolti anche importanti enti di ricerca che non hanno localizzazione a Milano (l'elenco è lungo), come il CINECA, il CREA e lo stesso CNR. Il grande polo scientifico tecnologico milanese si focalizzerà sulla comprensione della correlazione fra nutrizione genomica, invecchiamento e aspettativa di vita, nella direzione di quella che viene definita «la medicina di precisione». L'obiettivo generale è, infatti, quello di utilizzare la genomica, i big data e le nuove tecniche di diagnostica per sviluppare approcci personalizzati, per affrontare in particolare i tumori e le malattie neurodegenerative, per mettere capo a nuovi approcci di biotecnologia applicati anche all'agricoltura. Sono tutti temi su cui ci sono una vocazione e delle eccellenze nel nostro Paese. In questo progetto sono, quindi, coinvolte fondazioni e aziende, per attrarre investimenti privati e fungere il prima possibile da incubatore di start up. Come sappiamo, il progetto si articola in sette centri, con sede in Expo, intorno ai quali opereranno laboratori e outstation. I sette centri in cui si articolerà saranno supportati da tre servizi di facilitazione, utilizzati da tutti gli scienziati del Technopole : il primo riguarderà una piattaforma di genomica, il secondo un centro di imaging e il terzo un ambizioso centro di data storage and high performance computing. Tutto questa lunga elencazione serve per dire che nel progetto continueranno ad essere coinvolte, negli anni e in modo aperto, anche altre istituzioni. Per rispondere in particolare ai quesiti della senatrice Cattaneo, se pensiamo che la ricerca sia un elemento essenziale per la crescita del Paese, occorre una visione di sviluppo verso cui tendere e andare. Questo grande investimento deve, dunque, servire al nostro Paese a sviluppare la crescita, secondo una visione e con certezza. Quanto ai quesiti posti dalla senatrice Cattaneo, se viene prima il cluster o l'investimento e se gli investimenti o i progetti devono essere top-down o bottom-up, ovviamente non sono una scienziata, ma, umilmente, la penso così: i Governi possono giocare un ruolo importante nel sostenere la nascita di un cluster, che poi ovviamente devono continuare a sostenere. Certo, servono politiche, leggi e regimi fiscali favorevoli, adeguate politiche anche sui permessi di soggiorno per coloro che accogliamo nel nostro Paese per i progetti di ricerca, bassi costi dell'istruzione universitaria, aumento della spesa in ricerca e sviluppo, su cui dovremo continuare a lavorare assieme, Governo e Parlamento. Il successo di un progetto di ricerca non dipende solo da quanto si investe, ma anche dalle persone e dalle relazioni che riescono ad instaurare. Ecco perché si è scelta un'area in cui concentrare un investimento e un network ampio di ricercatori e di relazioni tra ricercatori e industria. Servirà certamente anche la spinta dal basso, per rendere Human Technopole un'area di successo per il nostro Paese e per questo serve non avversione, ma partecipazione. Tornando a investire nella ricerca, stiamo infatti tornando a investire nel futuro del Paese. Voglio poi rispondere ad alcune sollecitazioni o forse a delle provocazioni contenute in altri interventi, come quello del senatore Centinaio. Devo dire che il suo sembrava più un intervento rivolto al proprio Governo. I tempi della carta igienica da portare a scuola sono finiti. Gli 8 miliardi di euro li avete tagliati voi: qui si sono investiti 3 miliardi all'anno e 126 milioni di euro all'anno per il Fondo per il funzionamento delle scuole.
2016-05-12	LN	CentinaioGianMarco	Avremmo voluto utilizzare il tempo a nostra disposizione per poter parlare di emendamenti e ordini del giorno; per poter discutere del contenuto di questo provvedimento. Avremmo voluto concluderne l'esame già ieri sera, perché alla fine, se non avessero messo la fiducia, non avremmo dovuto sprecare il nostro tempo a fare la Conferenza dei Capigruppo; non avremmo utilizzato tutto quel tempo solamente per una discussione sulla fiducia. Peraltro, avevamo chiesto venti minuti e non ne abbiamo utilizzato neanche uno, perché la ritenevamo praticamente inutile. Avremmo voluto utilizzare il tempo per parlare delle cose concrete. E, invece, siamo qui a fare dichiarazioni di voto sulla fiducia a questo Governo, che - ripeto - non sa neanche quello che propone. Di conseguenza, perché dovremmo dare la fiducia su questo provvedimento, così come l'avete chiesta lo scorso anno sulla buona scuola, una buona legge - secondo voi - dagli effetti nefasti - secondo noi - che alla fine è andata a peggiorare le condizioni di chi la scuola la vive e ci opera? Anche oggi il nostro sarà, pertanto, un voto contrario, e non tanto perché riteniamo il Governo in generale fallimentare, ma sarà un voto contrario sul merito del provvedimento e sul metodo utilizzato. Ormai, ogniqualvolta avete il timore di dovervi confrontare con l'Assemblea mettete la fiducia; tutte le volte che avete il timore che qualche parlamentare, magari di maggioranza - come è successo nella giornata di ieri - vi dica che state facendo qualcosa che non va, mettete la fiducia.
2016-05-12	LN	CentinaioGianMarco	Signor Presidente, anche oggi, visto e considerato che stiamo parlando della scuola bella, della bella scuola e della buona scuola, il Ministro non è presente. Quindi, aspettiamo il Ministro quando sarà il momento di votare la fiducia o, in caso contrario, manderemo una richiesta a «Chi l'ha visto?», in modo da poter sapere che fine abbia fatto visto e considerato che stiamo trattando una tematica di sua competenza.
2016-05-12	LN	CentinaioGianMarco	Va bene così, Presidente. Abbiamo detto anche ieri che la scuola è una priorità di questo Governo e della maggioranza; si vede che le priorità sono altre, come è riscontrabile anche dai banchi della maggioranza praticamente vuoti. Va bene così e continua ad andar bene così.
2016-05-12	LN	CentinaioGianMarco	«Il concorso scuola in svolgimento fa acqua da tutte le parti. Non si pensi che sia l'ennesima lamentela dei docenti che vi partecipano. Oltre all'insensatezza di questa selezione, inutile per tutti quei docenti già valutati e abilitati, con spreco di denaro pubblico degli italiani tutti, questo concorso è la dimostrazione tangibile dell'inadeguatezza di chi, con protervia e supponenza, ha raccontato balle. Questo concorso ha evidenziato falle che, se non riguardassero la vita di migliaia di professori, sarebbero degne delle più tragicomica delle storie. Istruzioni fornite in maniera superficiale e dilettantesca sulle operazioni tecniche di svolgimento delle prove, nella formula computer-based di cui il ministro Giannini si è più volte fatta un vanto» e mi sarebbe piaciuto diglielo in faccia. «Programma Cineca costruito malamente, con criticità a livello di programmazione imbarazzanti. Centinaia di segnalazioni su errori di sistema che hanno compromesso le prove dei candidati. Computer che andavano in tilt e che non hanno consentito uno svolgimento della prova secondo uno standard minimo di sicurezza dei contenuti restituiti in fase di salvataggio dei dati. Informazioni sbagliate date da molti tecnici d'aula, totalmente impreparati e all'oscuro delle criticità insite nella piattaforma in uso per le prove. Migliaia di risposte che risultano non essere state salvate dal sistema a causa delle citate problematiche e che pregiudicheranno il risultato di altrettanti candidati. Pubblicazione di notizie contraddittorie da parte degli vari uffici scolastici regionali in merito al concorso, che hanno causato problemi ai candidati. Pari opportunità non rispettate per categorie di docenti (ad esempio mamme al termine della gravidanza o con gravidanza a rischio e docenti con gravi problemi di salute, che di fatto affrontano questo concorso senza le necessarie tutele). Distanza dalle sedi e impossibilità a svolgere il concorso vicino a casa. Notizie operative pubblicate in via ufficiale da uffici regionali che davano informazioni errate ai candidati e corrette in modo retroattivo per mettere una vergognosa foglia di fico là dove c'è materia per migliaia di ricorsi (esistono video e screenshot che lo dimostrano). Centocinquanta minuti di tempo per la prova scritta per poter organizzare ben otto risposte che richiedevano ragionamento, accuratezza e un'articolazione non commisurate alla velocità richiesta. Dattilografi o professori? La progettazione didattica e la metodologia richiedono tempi più distesi. Assenza di griglie di valutazione e commissioni messe in piedi in qualche modo. In conclusione, la procedura concorsuale dimostra l'impreparazione di coloro che dovrebbero garantire trasparenza e massima efficienza, e che una volta ancora saranno sommersi da ricorsi da parte di chi, giustamente, si sente preso in giro. Se questo è l'uso che il Governo fa dei soldi degli italiani, che questi ultimi sappiano e siano coscienti che la presa in giro non è solo dei professori ma anche la loro». Per questo motivo, noi non voteremo la fiducia. Vergogna!
2016-05-12	PD	MarcucciAndrea	Signor Presidente, autorevoli colleghi, rappresentanti del Governo, in realtà io credo che il provvedimento che stiamo per votare sia una conferma ulteriore dell'attenzione da parte del Governo nei confronti della scuola, della ricerca, dell'educazione, della cultura in generale. I numeri di questi due anni di Governo sono chiari: finalmente l'inversione di tendenza, finalmente la centralità, nell'ottica di considerare, appunto, l'educazione e la cultura come il vero momento di svolta e di rilancio per un sistema Paese che crede in se stesso. Lo abbiamo fatto, lo sta facendo questo Governo con fondi aggiuntivi e riforme profonde, con grande attenzione e grande sensibilità. Disposizioni urgenti in materia di funzionalità del sistema scolastico e della ricerca: questo è il tema di questo decreto-legge, che è arrivato dal Governo. Non entrerò nei dettagli, visto che sono stati affrontati nel dibattito e ben spiegati, in particolare dalla relatrice. Il decreto-legge è arrivato in Commissione, in particolare con due questioni: quella cosiddetta delle scuole belle, e ci mancherebbe che non sentissimo il dovere morale e politico di proseguire quell'attività; e quella della Gran Sasso Science Institute (altrettanto importante la trasformazione universitaria di questa istituzione). Ma all'interno del dibattito si è sottovalutato un tema rilevante, forse accecati dalla vicenda e dalla richiesta del voto di fiducia da parte del Governo, credo dovuta in particolare alle preoccupazioni circa i tempi di conversione di questo decreto-legge. L'attività parlamentare è stata significativa su questo provvedimento. Esso è arrivato in Commissione con queste due questioni proposte dal Governo, e ringrazio in particolare la sottosegretaria D'Onghia che durante i lavori in Commissione e in Aula ha garantito la presenza e il rapporto con il Governo: il suo impegno è da sottolineare. Il dibattito in Commissione, la presentazione degli emendamenti, le soluzioni indicate e individuate, ovviamente sempre all'interno dei temi e quindi con congruità di materia, hanno portato a un provvedimento che è molto più ricco, consistente e forte di quello che c'è stato inviato. Quindi il plauso lo faccio proprio alla 7ᵃ Commissione, ai suoi commissari, all'interlocuzione che hanno avuto in queste settimane di lavoro intenso, discutendo sulle questioni specifiche, sugli emendamenti ed esprimendosi con i voti. Certo, il Governo ha chiesto la fiducia su questo provvedimento, ma bisogna anche riconoscere che ha presentato un maxiemendamento che è esattamente la risultante della dialettica parlamentare che si è svolta all'interno della Commissione, ed ha rispettato esattamente i voti che in Commissione sono avvenuti: una cosa rilevante che credo valga la pena di sottolineare. Se era necessario provvedere ad aumentare i compensi dei commissari di concorso, la Commissione ha ritenuto di doverlo fare ed ha votato in tal senso; se era importante - secondo noi lo era - procedere verso l'assorbimento delle gare tramite la modalità interregionale, l'abbiamo fatto con un emendamento; se era importante - secondo noi lo era - dare i fondi alle scuole paritarie indirizzati specificamente agli alunni con disabilità, abbiamo trovato i fondi e lo abbiamo fatto con determinazione e orgoglio. E ancora, se era opportuno - io ritengo che lo fosse - rispetto alla carta digitale di 500 euro per i diciottenni, allargare a tutti tale possibilità, inclusi gli extracomunitari con regolare permesso di soggiorno, in Commissione l'abbiamo fatto; se era importante affrontare la questione dell'ISEE, urgente anche in seguito a recenti sentenze, l'abbiamo fatto con grande determinazione, con voglia di confronto, ma anche con la continua ricerca tesa a risolvere questioni importanti nell'interesse del nostro Paese. Nel dibattito parlamentare è emersa la questione di Human Technopole e del grande progetto di ricerca nell'area ex Expo, in realtà non troppo correlata al provvedimento. Credo che si tratti di un tema rilevante sul quale è giusto che il Parlamento si confronti; la Commissione è la sede idonea ed è a disposizione per fare questo. La senatrice Cattaneo, presentando il suo ordine del giorno, ha parlato di questioni più ampie e rilevanti, che toccano l'organizzazione complessiva della ricerca nel nostro Paese. Attendo pertanto, come naturale conseguenza di tale intervento, la proposta della senatrice Cattaneo di un disegno di legge che io, insieme alle altre proposte che i commissari della 7ᵃ Commissione hanno presentato su questo tema, presto incardinerò perché credo che siano maturi i tempi per un confronto serio. Però bisogna prendere anche atto delle situazioni; bisogna prendere atto degli importanti e imponenti - li definirei così - stanziamenti anche recenti, tramite il CIPE, che questo Governo ha deciso sulla ricerca. Bisogna prendere atto della rivitalizzazione del dibattito sulla ricerca come motore di sviluppo per il nostro Paese; bisogna anche prendere atto che grazie a questo Governo finalmente l'Italia è tornata a parlare di ricerca in maniera consistente e molto concreta. Cari colleghi, noi del Partito Democratico continuiamo ad essere orgogliosi di votare a favore dei provvedimenti che aiutano la scuola, la cultura, la formazione, l'università e la ricerca del nostro Paese. E lo continueremo a fare. Lo facciamo oggi, esprimendo il nostro voto di fiducia lo facciamo ringraziando i parlamentari per l'attività svolta all'interno della Commissione e tutti i Gruppi per l'attenzione posta; e lo facciamo ringraziando anche il Governo per l'attenzione posta nei confronti di questo settore. È partita un'Italia diversa. Noi continuiamo a lavorare per migliorarla ed è per questo che voteremo: «sì».
2016-05-12	LN	CentinaioGianMarco	Signor Presidente, non me ne voglia il Ministro, ahimè non è colpa sua se per questo Governo la famiglia non è una priorità. Purtroppo si è preso un Ministero che magari il Presidente del Consiglio non ritiene prioritario, visto quello che è successo con la scuola in questi giorni. Sappiamo benissimo cosa sta succedendo: dieci milioni di italiani sotto la soglia di povertà non sono briciole. Sappiamo benissimo che questo Governo ha deciso di stanziare tre miliardi e 300 milioni per l'accoglienza di profughi o finti profughi (non si è capito che cosa). Sappiamo benissimo che questo Governo, per combattere la denatalità, ha deciso di trasformare la famiglia tradizionale, la famiglia naturale, la famiglia prevista dall'articolo 29 della Costituzione e quindi concede agevolazioni a famiglie composte da uomo-uomo o donna-donna. Ci chiediamo come faccia. Visto che il Presidente del Consiglio è in grado di fare miracoli, ci chiediamo come faccia a combattere la denatalità con famiglie composte da persone dello stesso sesso. Magari lui è capace ed è in grado di far procreare un uomo con un uomo e una donna con una donna. Questo sarà il miracolo di Renzi per l'anno prossimo.
2016-05-12	PD	MattesiniDonella	Signor Ministro, sostegno alle famiglie e natalità sono temi strettamente collegati. L'Italia è oggi in Europa il Paese a più bassa natalità e ciò - io credo - anche a fronte dei tagli che negli ultimi vent'anni tutti i Governi di centrodestra hanno compiuto su politiche sociali, scuola e servizi per l'infanzia, indebolendo così - fino a farle scomparire - le politiche per la famiglia. Il Governo Renzi, invece, ha invertito tale atteggiamento ed ha compiuto scelte significative, a partire dalle politiche di conciliazione tra vita lavorativa e vita familiare, la cui assenza troppo spesso ha costretto le donne e le coppie a scegliere tra maternità e lavoro. Cito, ad esempio, la valorizzazione della maternità, anche con riferimento all'accesso e al mantenimento del lavoro, e la cancellazione delle dimissioni in bianco. Altrettanto importante è l'estensione della maternità retribuita anche alle lavoratrici autonome, nonché l'estensione dei congedi parentali con il relativo aumento dei figli nell'età dai tre agli otto anni, passando al voucher per le baby sitter fino a 600 euro al mese e al mantenimento del bonus bebè. Altrettanto importanti sono il cospicuo finanziamento per l'apertura di nuovi nidi e il riconoscimento del nido come diritto e non più come servizio a domanda individuale. Altrettanto importanti sono i sostegni economici a partire dal sostegno alle giovani coppie per quanto riguarda l'acquisto della prima casa e il relativo arredo. Altrettanto importante è il ripristino del fondo per le politiche sociali, passate da zero euro agli attuali 1,5 miliardi con la legge di stabilità del 2016. Essenziale è il fondo contro le povertà, dedicato alle famiglie con figli a carico. Finisco - ma potrei ancora fare molti esempi - con l'inserimento nei livelli essenziali di assistenza della fecondazione assistita, perché sono ancora oggi troppe le coppie che desiderano figli, ma che non possono perché sterili. Nonostante le importanti scelte governative, permangono ancora grandi differenze tra Regione e Regione, le cui scelte, unitamente a quelle degli enti locali, determinano grandi disuguaglianze anche nelle politiche a sostegno della famiglia e della natalità. Sono pertanto a chiedere quali iniziative ella intenda adottare anche per favorire l'ulteriore integrazione delle importanti scelte ministeriali, e se non ritenga altresì utile promuovere, attraverso la Conferenza Stato-Regioni, un piano nazionale che sostenga, valorizzi e riconduca ad unitarietà le politiche nazionali, regionali e comunali in atto, al fine di superare le gravi diseguaglianze tra territori.
2016-05-17	LN	ConsiglioNunziante	Quello che ci mette nella condizione di non essere estremamente sereni su questo provvedimento è forse l'incapacità di spalmare un provvedimento, come quello sull'ISPRA, sull'intero territorio con una reale omogeneità di azione. E questo la dice lunga anche sulla questione dell'apporto ricevuto da alcune Agenzie a livello regionale per problematiche incontrate e aventi anche altri risvolti, tra cui infrazioni molto pesanti a livello europeo: ricordiamo la terra dei fuochi - lo ha detto il mio collega prima - e forse anche l'ILVA di Taranto. È di poche ore fa la notizia di una sorta di tirata di orecchie da parte dell'Europa. Probabilmente all'ISPRA andrebbe anche affiancata quella che veniva considerata alcuni anni fa a scuola l'educazione civica, che potrebbe mettere in condizione il nostro Paese di essere veramente "il bel Paese".
2016-05-17	PD	LoGiudiceSergio	Signora Presidente, «è inaccettabile che l'orientamento sessuale» determini «offese», discriminazioni o «aggressioni», così come è inaudito che «ciò determini discriminazioni sul lavoro e nelle attività sociali ed economiche». Queste sono alcune delle belle parole che questa mattina il presidente della Repubblica Sergio Mattarella ha voluto mettere per iscritto in occasione della ricorrenza della Giornata internazionale contro l'omofobia che si celebra il 17 maggio, in particolare in Europa, come ricorrenza ufficiale istituita nel 2004 dalle istituzioni europee. Ed è stato molto utile e bello che oggi, non per la prima volta, il Ministero dell'istruzione abbia voluto inviare a tutte le scuole italiane una circolare in cui invita le scuole a mettere in campo delle azioni concrete per combattere tutte le discriminazioni e, fra queste, anche la discriminazione omofobica. Questo naturalmente non significa che nel nostro Paese l'omofobia sia in calo; anzi, proprio in un momento, come è accaduto anche in altri Paesi nelle stesse circostanze, in cui i diritti delle persone omosessuali entrano finalmente a fare parte del corpo legislativo del Paese, entrano nel dibattito pubblico in primo piano, ecco che aumentano anche gli episodi e le recrudescenza omofobiche. D'altra parte, oggi Arcigay, come tutti gli anni, ci ha consegnato un corposo report degli atti di omofobia accaduti negli ultimi dodici mesi, che ne elenca 104: sono solo quelli emersi e visibili, solo quelli riportati dai quotidiani del nostro Paese. Fra questi, due omicidi, due suicidi, più tanti casi di omofobia di tipo molto diverso. Voglio solo citarne alcuni perché non si pensi che queste cose non esistano. Vorrei partire da un fatto accaduto il 17 maggio dello scorso anno. Nella Giornata contro l'omofobia, di fronte a un gruppo che manifestava per il contrasto all'omofobia, un gelataio ha esposto un grande cartello in cui c'era scritto «genitori, tenete lontani i vostri figli dai gay»: un gesto simbolico in quella giornata. Ma ci sono tante cose molto più gravi, come il caso di quel turista olandese di quarantun anni aggredito con insulti e percosse sul lungomare di Catania; come il caso di quel bambino di pochi anni che nella propria scuola è stato ripetutamente insultato finché la madre ha denunciato pubblicamente il fatto; fino al caso dell'uomo ucciso nella propria casa e ai tantissimi - come dicevo più di cento - casi accaduti lo scorso anno. Il Parlamento deve per questo fare la sua parte. Noi oggi abbiamo chiesto, come Gruppo del Partito Democratico, in Commissione giustizia del Senato che si riprenda l' iter della legge contro l'omofobia, impropriamente arrestatosi, e che si proceda all'esame della proposta di legge sull'istituzione, anche da parte del Parlamento italiano, della Giornata nazionale contro l'omofobia. Oggi abbiamo depositato, insieme a tanti altri senatori, un disegno di legge contro le cosiddette terapie riparative, quegli odiosi interventi di pseudo-guarigione dei ragazzi e delle ragazze omosessuali dalla loro identità, sessualità e personalità. Mi auguro che, non solo attraverso gli atti formali che ho citato, ma anche attraverso atti normativi, questo Parlamento voglia dare un segno concreto per l'abbattimento di quell'altissimo livello di omofobia ancora presente nel nostro Paese.
2016-05-19	PD	BiancoAmedeo	Il nostro Servizio sanitario è quello che garantisce che entrino nelle disponibilità di tutti i cittadini, indipendentemente dalla carta di credito, le grandi innovazioni delle tecnologie, dei farmaci; e qualche volta in questi anni ho pensato come sarebbe stato diverso e più drammatico il peso della crisi se non avessimo avuto la sanità pubblica e la scuola pubblica. Si può anche non andare a cena, non cambiare la macchina, non andare al cinema, ma non si può non mandare i figli a scuola; non ci si può non curare.
2016-05-25	PD	FasioloLaura	Mi meraviglia aver ascoltato alcune affermazioni, perché il nostro Paese non è certamente un fanalino di coda in tema di integrazione dell' handicap, essendo stati, anzi, un faro per l'Europa e per il mondo. A livello europeo e mondiale siamo un Paese modello per quanto riguarda l'integrazione del disabile e le risposte non solo al disabile, ma anche ai ragazzi con bisogni educativi speciali (BES), disturbi dell'apprendimento e disagi socio-culturali. Devo dire che siamo un esempio e un modello anche per quanto riguarda l'integrazione tra mondo della scuola, aziende sanitarie e famiglie. Rispetto a tutto ciò, il disegno di legge in esame rappresenta un ulteriore tassello a completamento di un programma che dovrà certamente ancora andare avanti ed essere implementato e migliorato. Oggi in quest'Assemblea viene data l'attenzione che da tempo meritava un altro tema sociale cui sono legate le attese, le preoccupazioni e le speranze di milioni di famiglie del Paese. Questo è un segno distintivo di questa legislatura, che si connota per il suo portato civile. Secondo i dati ISTAT e CENSIS, sono circa 4 milioni le persone disabili a cui va rivolta ancora maggiore attenzione. Si tratta di una fascia di popolazione a cui - è un imperativo categorico - lo Stato deve dare assolutamente risposta. Il presente disegno di legge, più noto come legge sul "dopo di noi" contiene disposizioni in materia di assistenza in favore delle persone con disabilità grave, prive del sostegno familiare in attuazione dei principi costituzionali stabiliti agli articoli 2 e 3 dei principi fondamentali, 30 e 32 che regolano i rapporti etico sociali, 38 in cui trovano disciplina i rapporti economici; 24 e 26 della citata Carta dei diritti fondamentali dell'Unione europea, e gli articoli 3 e 19 della Convenzione delle Nazioni Unite. La visione stessa del "dopo di noi" restituisce sicurezza e maggiori certezze a quegli straordinari, sì, quegli straordinari genitori dei ragazzi disabili gravi; alle famiglie che rivolgono a questi ragazzi la loro intera vita, dedicandogli la massima cura nella ricerca di un futuro, perché devono poter trovare tutte le garanzie per una vita dignitosa quando non ci saranno più i loro genitori. Sino ad oggi questo passaggio del testimone ha visto le famiglie perlopiù sole. Oggi anche lo Stato vuole essere loro più vicino: uno Stato che ha il dovere costituzionale di assolvere a compiti genitoriali nei casi in cui i genitori ne siano impossibilitati. PRESIDENTE. La prego di concludere. FASIOLO (PD). Riconoscere con un'iniziativa legislativa la centralità di questo momento, cruciale per la vita di queste persone, è un tema fondamentale, di tutela delle persone con disabilità grave. Signora Presidente, mi rendo conto di non riuscire a ultimare il mio intervento, quindi chiedo alla Presidenza di consegnare la restante parte dell'intervento affinché resti agli atti. PRESIDENTE. La Presidenza l'autorizza in tal senso. FASIOLO (PD). Un'ultima cosa, però, voglio dire. Ho ascoltato con estremo interesse la commozione e le parole sofferte della senatrice Bignami. Vorrei davvero darle un segnale di ottimismo: questa legge sarà, anzi è un altro passo significativo verso una risposta adeguata e più completa a questo mondo silenzioso di uomini e donne.
2016-05-25	PD	PaduaVenera	È una normativa fondamentale che deve darci speranza perché non è un'elargizione, ma una risposta dovuta di una comunità civile e solidale come il nostro Paese è sempre stato. In questo Parlamento e in questo Governo l'attenzione c'è stata. Pensiamo soltanto alla legge di stabilità che ha stanziato 2 milioni di euro per le special Olympics Italia perché lo sport diventi elemento d'inclusione. Possiamo ancora citare la legge sull'autismo, la riforma del terzo settore, le misure di contrasto alla povertà, la buona scuola, con tutta l'attenzione con le figure di sostegno. Non solo gli insegnanti di sostegno, ma è il mondo della scuola che deve essere accogliente. Capisco che è sempre troppo poco, per tutto quello che serve e per un mondo che chiede ed ha tanto bisogno di attenzione.
2016-05-25	M5S	PagliniSara	Signor Presidente, l'emendamento 1.13 è volto ad inserire al comma 1 dell'articolo 1, dopo le parole: «la piena inclusione e l'autonomia delle persone con disabilità» le parole: «a partire dall'età evolutiva, anche per preparare adeguatamente il momento di distacco dalla famiglia o di perdita del suo sostegno». Questo emendamento ci appare opportuno in quanto in esso facciamo un richiamo all'articolo 24 della Carta dei diritti fondamentali dell'Unione europea, che si occupa di diritti dei bambini in generale e, quindi, anche di bambini con disabilità e della loro piena inclusione, da garantire sin dalla prima fase della vita. Occorre anche, come fatto con l'emendamento proposto, focalizzare meglio l'attenzione sulla necessità di attivare percorsi di autonomia sin dalla minore età, preparando il periodo dell'età adulta e quello successivo del cosiddetto "dopo di noi", ossia da adulti senza più il sostegno familiare, attraverso un graduale e continuo percorso di crescita, declinandone il progetto individuale che ciascuna persona con disabilità, o chi la rappresenta, deve costruire insieme alle istituzioni (come nel caso della scuola) e a chi le ruota attorno. Pertanto, noi invitiamo l'Aula a votare positivamente a questo nostro emendamento.
2016-05-26	M5S	PagliniSara	- Enrico Sostegni (di questa fondazione fanno parte due banche) e dopo che l'associazione "Il trust in Italia" si è pronunciata attraverso il suo vice presidente Maurizio Lupoi che, stando a quanto si legge sui giornali, è il vero estensore della legge. Già solo per questo riteniamo che questa parte del disegno di legge vada abrogata in toto. Inserire in un disegno di legge dedicato alle persone disabili uno strumento che andrebbe normato e regolato con infinita cura e attenzione è l'ennesima forzatura legislativa. La parola trust si traduce in italiano con il termine «fiducia», ed è proprio questa che le persone in difficoltà abbisognano: una forma di fiducia e garanzia universale garantita dallo Stato per tutti i cittadini e non solo per coloro che si possono garantire, in quanto facoltosi, privilegi o favoritismi di sorta. Si è anche sentito chiaramente nell'audizione che persone con gravi disabilità, che vivono in condizioni economiche svantaggiate, mai potranno avvalersi di tali strumenti. Quindi, il nuovo istituto trust darà agevolazioni di esenzioni di imposte, successioni e donazioni a pochissimi soggetti benestanti. Addirittura la Commissione bilancio della Camera nella relazione tecnica cita che solamente 1.430 soggetti - e ripeto solo 1.430 soggetti - potranno beneficiare di tale agevolazione. A chi giova quindi questo istituto? Si fanno veramente gli interessi della persona disabile o si favoriscono gli intermediari privati? Se l'interesse dei proponenti fosse stato autenticamente quello di tutelare i disabili, si sarebbe intervenuti valorizzando le strutture esistenti e migliorando in generale i livelli di assistenza, magari iniziando dalla scuola e fornendo un adeguato sostegno ai ragazzi, anziché tagliare sugli insegnanti di sostegno. Così il progetto è chiaro. Si tagliano i fondi pubblici già esigui di per sé, si creano conseguentemente situazioni di inefficienza e poi arriva la maggioranza con la soluzione: si crea un trust dove si mettono dentro fondazioni bancarie e soggetti privati, ONLUS e cooperative, che molto probabilmente si tingeranno di un festante rosso. La spesa sostenuta dalle famiglie nel sistema sociosanitario dal pubblico al privato è stata riportata dal Censis e fa presente che, nel 2014, si è riscontrato un aumento di un miliardo per la spesa privata. Ciò significa solo una cosa: il progetto è lo smantellamento bello e buono del diritto alla salute e alla protezione.
2016-05-26	PD	CorsiniPaolo	Signor Presidente, intervengo molto raramente in Aula, anche per evitare il rischio della dissipazione delle parole. Tuttavia l'intervento del collega Giovanardi, anche per la passione e veemenza con cui ha esposto le sue argomentazioni, merita una qualche precisazione, almeno per quanto mi riguarda. Certamente, il problema del depistaggio esige una considerazione approfondita e, peraltro, mi tocca personalmente, perché ho vissuto direttamente la vicenda della strage di piazza della Loggia del 28 maggio del 1974. Una vicenda che, come documentato in sede giudiziaria, certamente annovera attività di depistaggio. Non c'è dubbio che una distinzione vada posta tra la necessità di perseguire il depistaggio, inteso come fatto concreto e materiale, ed il giudizio che si attribuisce a valutazioni e opinioni tra loro anche molto difformi. Su questo ritengo che siamo tutti ugualmente sensibili. Il collega Giovanardi ha posto due tipi di problemi. Il primo riguarda l'interpretazione che si può dare di alcuni documenti, il secondo la loro conoscibilità e diffusione. Sulla questione dell'interpretazione, anche io, come alcuni colleghi, ho potuto consultare, grazie al fatto di essere membro della "Commissione Moro", i documenti cui il collega Giovanardi fa riferimento. Devo precisare che la mia consultazione è ancora incompleta e che ad oggi non ho controllato tutte le carte nella disponibilità dei parlamentari. Mi pare che una obiezione di fondo sia possibile rivolgere al collega Giovanardi, e gliela propongo senza alcun pregiudizio o preconcetto. Qual è questa obiezione, al fine di evitare tutti il rischio di un uso e abuso politico della storia e della documentazione sulla quale l'interpretazione storica appunto si sorregge? Innanzitutto, in quelle carte certamente si fa riferimento a un quadro politico dentro il quale è possibile riconoscere una politica da immunità pattuita. Rimandare esplicitamente ad un lodo Moro che, fino a prova contraria, sulla base di riscontri documentali, oggi non è ancora stato individuato, a me pare perlomeno imprudente. È possibile, certamente, lo ribadisco, parlare di una politica da immunità pattuita e questo emerge dai documenti. Per il momento, però, allo stato delle conoscenze attuali, non mi pare sia possibile spingerci oltre. La seconda osservazione: posso indubbiamente riconoscere che quelle carte sono significative e rilevanti sotto il profilo dell'interpretazione storica di una particolare stagione e di uno specifico momento dello sviluppo della politica italiana. Tuttavia, a mio avviso, in riferimento a fatti quali la strage di Ustica o quella di Bologna, è del tutto imprudente e affrettato trarre conclusioni perentorie che mi sembrano non ancora plausibili. In realtà due sono le obiezioni che si possono sollevare alle conclusioni che il collega, secondo me in modo eccessivamente precipitoso, trae. La prima è che innanzitutto in quelle carte non c'è mai un riferimento esplicito alle vicende che il collega richiama. PRESIDENTE. Senatore Corsini, mi scusi ma noi stiamo facendo la discussione sul complesso degli emendamenti. CORSINI (PD). Sì, ma non sono potuto intervenire in discussione generale. Mi consenta ancora poche battute. In quelle carte non ci sono riferimenti specifici, né rispetto al prima né rispetto al dopo. Del resto, anche uno studioso che certamente appartiene a una scuola molto diversa dalla mia si domanda se, in relazione alle stragi di Ustica e di Bologna, la reazione all'arresto del militante-dirigente palestinese possa essere letta come proporzionata rispetto alle minacce avanzate. L'ultima osservazione. Il collega Giovanardi solleva un problema vero, che è quello della desecretazione. Al di là dei meriti che indubbiamente il presidente Renzi ha acquisito sotto il profilo della desecretazione degli archivi, resta il fatto che, in relazione a carte classificate come segretissime, è certamente legittima una domanda da porre al Governo. A me sembrerebbe cioè corretto e opportuno che il Governo si interroghi se, in relazione alle mutate condizioni del clima politico, non sia opportuno rendere conoscibili queste carte. Posta così la questione, credo che l'interrogativo sollevato dal collega Giovanardi sia legittimo e condivisibile.
2016-06-07	LN	ConsiglioNunziante	Signor Presidente, ricordiamo oggi un grande artista, Giorgio Albertazzi, un grande attore italiano scomparso all'età di novantadue anni. Nella sua lunga vita ricca di successi a cavallo di quasi un secolo, ha replicato soprattutto lo spettacolo «Memorie di Adriano», tratto dal romanzo a lui molto caro, ritrovando una coincidenza esistenziale con quell'imperatore alla fine dei suoi giorni. Albertazzi pativa molto la fine della bellezza che si consumava col passare dell'età, il momento in cui l'armonia tra corpo e anima si dissolve con la perdita della giovinezza che aveva tanto amato. Una nota malinconica è andata a unirsi al suo vitalismo, al suo essere attore fino in fondo, tanto da salire in palcoscenico finché ha potuto, anche quando stava male, signor Presidente, perché solo lì si sentiva sempre un uomo libero e vivo. Era attore anche nella sua vita privata, seduttore di qualsiasi tipo di pubblico, in scena e fuori. Nato a Fiesole nel 1923, figlio di operai, raccontava di avere recitato fin da bambino a scuola per amore di una professoressa; quindi, con l'adesione a una filodrammatica, si ebbe l'inizio della sua passione, della sua carriera; carriera che iniziò veramente solo nel dopoguerra, superato il triste episodio che lo vide aderire alla Repubblica di Salò nel 1943: iniziativa mai rinnegata e vista come gesto di un ragazzo ventenne patriottico che si illudeva nella possibilità di una rivoluzione sociale e che tra l'altro, nel 1945, gli costò l'arresto e una condanna per collaborazionismo (due anni di prigione). È sempre stato considerato un uomo legato alla destra; si candidò alla Camera, ma non venne eletto. E ha fatto bene il collega che mi ha preceduto a dire che probabilmente sarebbe stato un ottimo senatore a vita, anche se poi in realtà è stato sempre un uomo libero, forte delle sue capacità professionali. Dopo un inizio un po' in sordina, il salto vero avvenne quando nel 1956 iniziò a fare coppia con la sua Anna, anche sua compagna di vita, riuscendo per quasi un ventennio a essere tra i protagonisti della vita teatrale, proponendo classici moderni, da D'Annunzio a Pirandello, ma anche autori contemporanei come Moravia. Dal 2003 fu direttore del Teatro di Roma per cinque anni. Era un uomo di passioni e slanci vitali anche alla sua età: ad esempio, dopo il terremoto di L'Aquila, recitò Dante tra le macerie, convinto che oltre al corpo bisogna dare conforto all'anima. Diceva che sul suo passaporto c'era scritto attore, ma in realtà amava dire che faceva anche il regista, lo sceneggiatore, il produttore di romanzi per la televisione e l'autore teatrale. Diceva inoltre: «Alcuni amici sostengono che il mio vero mestiere è l'attore. Altri dicono che avrei dovuto solamente scrivere. Altri ancora che non dovrei mai più fare il regista teatrale. Chissà quali sono fra questi gli amici veramente autentici?». Ci uniamo ai tanti che lo piangono come uno dei massimi esponenti del teatro italiano di tutti i tempi. Giungano alla sua famiglia e ai tanti amici che lo hanno amato le condoglianze del Gruppo Lega Nord e Autonomie.
2016-06-07	PD	DiGiorgiRosaMaria	Signor Presidente, ricordare questo grande artista è anche motivo di commozione per me - mi scuso per questo fatto personale - perché ho conosciuto e abbracciato Giorgio Albertazzi più volte dietro il palcoscenico, alla fine dei suoi spettacoli. Egli era infatti un fiorentino e io sono stata assessore alla cultura, quindi mi è capitato spessissimo di averlo ospite nei teatri fiorentini e di vivere le emozioni tra il pubblico e con lui nel dopo spettacolo, qualche volta anche a cena, in cui, con quegli occhi vivissimi, egli raccontava che cosa era il teatro e ci faceva capire moltissimo di ciò che non avevamo colto in scena. Un fiorentino di Fiesole, attore e regista, uomo complesso e difficile, ipercritico e intelligentissimo, appassionato polemista: un grande artista, di cui l'Italia può andare fiera. Una personalità artistica poliedrica, che cominciò con i fotoromanzi, per passare agli sceneggiati televisivi, di cui molti colleghi hanno parlato, al teatro - naturalmente - al cinema - anche se non troppo - fino ai varietà popolari e televisivi. Egli non evitava di andare anche agli spettacoli di varietà, perché per lui lo spettacolo era il centro della vita e dell'universo. Stare anche in questo tipo di spettacolo, sperimentarsi con tutte le nuove forme di spettacolo, naturalmente anche con quelle televisive, era una delle sue caratteristiche. Fu un uomo modernissimo, da questo punto di vista, un uomo di scena e di palcoscenico: senza il teatro non avrebbe potuto vivere. Il teatro è stato il centro della sua esistenza, di grande innamorato della vita, anche delle donne, del palcoscenico e del suo pubblico. Un uomo che si caratterizzava perché era bello: bella voce, bella presenza, una dizione perfetta, una grande cultura (recitava Dante a memoria, lo sappiamo), una passione per il teatro che molto presto lo trasformò in un divo oltre che in un grandissimo attore. L'amore per il palcoscenico nasce in un teatrino del Cinquecento sopra Firenze dove, ancora studente del liceo «Michelangelo», qualcuno lo invitò a recitare. E poi stava nella villa di Bernard Berenson, il grande critico d'arte, e lì, nella villa «I Tatti», che oggi ospita l'Università europea, cominciò ad osservare il grande mondo che passava da quella villa internazionale; una villa dove il giovane Albertazzi scrutava da lontano, affascinato, i grandi personaggi che vi passavano. Poi sarebbe diventato anche lui protagonista di questo mondo. Tutti avete parlato dell'esperienza che fece a vent'anni e del fascino che il fascismo esercitò su di lui, travolto dalla propaganda di quegli intellettuali, a partire da D'Annunzio, che tracciarono l'ideologia di quel movimento politico. Il ventenne Albertazzi ne fu coinvolto e pagò anche un prezzo caro con il carcere, ma lo avete già detto e quindi su questo non mi trattengo. Era anche una sua caratteristica, una sua forza - lo diceva adesso il collega Gasparri - il non aver mai rinnegato le scelte fatte da giovane, anche se erano scelte che devono inquadrarsi in quella particolare situazione. Anche in seguito, nonostante avesse questa sorta di matrice che di fatto ha sempre mantenuto, ha operato altre scelte particolari. Ricordiamolo: è stato compagno di strada dei radicali nelle battaglie per l'aborto e per il divorzio, poi candidato alle politiche con il centrodestra nel 1996 quindi, di fatto, non so come potrei definirlo, anche dalle conversazioni private. Lo definirei una sorta di anarchico strutturale di destra, si potrebbe dire così. Uno che comunque era ipercritico un po' su tutto. Mi viene in mente quel Leautaud, di cui mise magistralmente in scena il diario che ricordiamo. Voglio poi ricordare Luchino Visconti. Albertazzi partì con lui al Maggio musicale fiorentino nel 1949, l'avete già detto, e questo fu l'inizio e anche il modo di interpretare il teatro perché un incontro con Luchino Visconti ti cambia la vita, e chi ha avuto l'occasione di lavorare con lui naturalmente sa che si tratta di un'esperienza che cambia e tanto. Prima di concludere, Presidente, vorrei parlare di un'altra particolarità: lui amava Firenze, l'amava moltissimo e come tanti figli di Firenze aveva un rapporto di amore-odio con la città. Questo spesso capita ai grandi fiorentini e non importa citarli. Adesso, ancora vivente, c'è Zeffirelli con il quale faremo un grande progetto su Firenze, pensato anche un po' da Albertazzi, vale a dire una grande scuola delle arti dello spettacolo proprio a «La Pergola». Lui amava il teatro «La Pergola» che nel 1966, quando ci fu l'alluvione, venne allagato e allora volò giù da Milano e volle fare uno spettacolo in città e poiché «La Pergola» nei giorni dell'alluvione era sommersa dalle acque, andò al teatro dell'Oriolo. Volle fare spettacolo in quel periodo e lo fece al teatro dell'Oriolo con tantissima gente, con i fiorentini. Nel momento in cui, l'anno dopo, andò all'inaugurazione della nuova Pergola, disse: «il teatro per i fiorentini non rappresenta soltanto un'evasione, ma è, come deve essere, una necessità. Che "La Pergola" sia risorta così presto è un segno di grande vitalità dei fiorentini. È come se avessero detto: "prima il teatro". E questo vuol dire moltissimo, vuol dire che il teatro è l'uomo. Ecco perché resiste a tutto, non soltanto alle altre forme di spettacolo come il cinema e la televisione (...), ma anche alle guerre, alle grandi calamità, ai cattivi attori, ai pessimi autori, alle sovvenzioni e alla tecnocrazia. Perciò riaprire «La Pergola», per noi fiorentini, non è soltanto un altro atto della ricostruzione della città, ma è soprattutto un modo per affermare che, malgrado tutto, ci siamo anche noi, vivi e vegeti, a dire la nostra». Vorrei concludere con un'ultima frase di Maurizio Scaparro, un grande artista e un grande regista che ha diretto molte volte Albertazzi. Scaparro afferma: «Per lui recitare era la vita stessa, una sorta di medicina necessaria. Entrava in scena e il suo viso, la postura del corpo, la voce cambiavano, mostrando una forza che pareva impossibile dietro le quinte. Per me è stato il simbolo di quell'attenzione costante che ogni uomo del nostro tempo dovrebbe avere per il futuro del teatro. E per la sua necessità nella nostra vita. In questo egli era moderno. Moderno per la libertà, per l'entusiasmo e la curiosità, che lo rendevano giovane, anzi, senza età». Concludendo, rispondo alla collega Montevecchi del Movimento 5 Stelle, che chiede che il nostro migliore omaggio possa essere quello di portare il prima possibile in quest'Assemblea la nuova legge sullo spettacolo. Sono molto d'accordo su questo. Il Governo la sta predisponendo. Presto arriverà nelle nostre Aule. Spero davvero che il nostro migliore omaggio, signor Presidente, a un grande attore, anche regista, e a un grande artista possa essere una bella legge sullo spettacolo che gli renda onore.
2016-06-09	M5S	LezziBarbara	Signor Presidente, sarebbe stato interessante che i parlamentari del PD, così bravi a difendere questo provvedimento, fossero venuti ieri mattina fuori da questo palazzo, dove c'erano gli investitori che sono stati platealmente truffati e ora anche ignorati, come è stato ignorato quell'uomo che si è persino suicidato perché aveva perso la dignità oltre che i propri risparmi. Ma di questo ci si dimentica e nel provvedimento in esame si parla di Fondo di solidarietà, perché il Partito Democratico è buono, come lo sono il Premier e il ministro Boschi, il cui padre è una persona per bene. Pensate che andava persino a scuola a piedi, come se il resto degli italiani avesse fatto chissà cosa fino adesso, o non avesse lavorato e i risparmi di una vita fossero caduti dal cielo. Queste non sono delle persone per bene? Loro vanno in televisione e dicono che quei risparmiatori si sono comportati da speculatori, hanno voluto guadagnare di più e allora hanno accettato anche il rischio. Sarebbe stato interessante, invece, avere qui il caro padre, persona per bene, del ministro Boschi, il ministro Boschi, il ministro Padoan e Renzi ai quali porre alcune domande per avere precise risposte. Sarebbe stato interessante conoscere tutto ciò che c'è dietro ai 15 milioni di fatture false emesse da Banca Etruria. E bisognerebbe chiedere delle spiegazioni su come mai gli amministratori, più cinque sindaci, tra i quali c'era anche il padre della Boschi (persona per bene), si sono concessi 198 posizioni di fido per 185 milioni di euro. Ne hanno utilizzati 142 e 108 non sono tornati indietro. E allora perché non torna indietro ai nostri poveri concittadini il cento per cento del maltolto?
2016-06-22	LN	CrosioJonny	Signora Presidente, interverrò molto brevemente a corredo di quanto già detto in discussione generale per evidenziare due aspetti che ritengo importanti. Innanzitutto abbiamo delle legittime aspettative in merito al lavoro dell'Autorità nazionale anticorruzione, in particolare per quanto riguarda le linee guida da emanare, perché quelle già adottate non hanno ancora completato il quadro dei provvedimenti attuativi e si è ancora in attesa dell'adozione degli stessi decreti attuativi che dovranno comporre il mosaico della nuova soft law di applicazione della vigente disciplina. In dichiarazione di voto vorrei fare due richiami, dopo aver ascoltato con molto interesse l'intervento appassionato del collega Cioffi, che condivido nella sua essenza e che mi dà lo spunto per sottolineare quanto segue. Per quanto riguarda le opere pubbliche considerate più o meno grandi - definizione che io ritengo abbastanza impropria - nel nostro Paese, ci sono esempi incredibili di virtuosità provenienti da processi politico-amministrativi iniziati negli enti locali. A mio modesto parere, si tratta di esempi molto importanti per questo Paese in cui giustamente - come tutti abbiamo sottolineato - la questione della corruzione negli appalti per i lavori pubblici è stata e continua a essere una piaga; anche se stiamo sostenendo grandi sforzi per debellarla, è stata un qualcosa di veramente preoccupante. Pur tuttavia, nel nostro Paese ci sono state situazioni molto importanti. Dico questo non per esserne stato uno dei primi protagonisti, ma per aver potuto vivere direttamente sul territorio esempi del genere. Ricordo sommessamente a me stesso e all'Assemblea con grande e profondo orgoglio che su un'opera prevista in legge obiettivo, e quindi strategica, come l'accessibilità alla strada statale 38, lo stesso territorio è diventato protagonista nell'ambito di un'opera che doveva essere fatta da ANAS e quindi dallo Stato, facendo la programmazione e compartecipando al finanziamento. Si tratta di opere in corso di realizzazione (in questo caso sono due lotti) per 560 milioni di euro che - facciamo gli scongiuri - stanno procedendo speditamente, con tutte le regole del caso. È questo un esempio straordinario in cui credo che la politica, le amministrazioni (cioè l'ente locale) e le imprese hanno fatto veramente sintesi compartecipando al finanziamento: 78 Comuni di una Provincia si sono autotassati per cofinanziare un'opera dello Stato. Questa è una cosa straordinaria che - secondo me - signor Vice Ministro - e lei sa benissimo di cosa sto parlando -possiamo portare anche al di fuori dei confini nazionali. È molto importante. Nel nostro Paese abbiamo sempre il brutto vizio di accentuare quanto non funziona - è tanto, e lo sappiamo - ma qualcosa di buono c'è sicuramente. E in questo caso, essendo anche un nostalgico della vecchia politica fatta bene, non posso non ricordare una felice intuizione contenuta in un editoriale di lunedì 20 luglio 1987 di Indro Montanelli, che allora scrisse qualcosa di fantastico dicendo al Governo, a costo di fare uno sgarro alla Costituzione, di dare subito alla gente i soldi per la ricostruzione della Valtellina dopo la tragedia del luglio 1987; di darli subito a quella gente, perché offriva la garanzia di non rubarli come, in tempi non sospetti, garantirono i friulani. È possibile che un territorio possa dare determinate garanzie, e i territori l'hanno data. Ricordo a me stesso e a tutti i colleghi che la legge 2 maggio 1990, n. 102 (cosiddetta legge Valtellina), ha generato risorse per 1.000 miliardi delle vecchie lire. Le opere sono state programmate, progettate, realizzate, collaudate e sono durate vent'anni. Sono state fatte con grandi difficoltà, anche tecniche. So di sfondare una porta aperta con il senatore Cioffi, perché chi doveva progettare determinate opere di regimazioni idrauliche a seguito di quella catastrofe, non le trovava scritte sul quaderno delle opere pubbliche. Anzi, si è fatta scuola per quanto riguarda certe regimazioni idrauliche e soluzioni innovative. Non voglio essere velenoso, ma desidero dire che parti del nostro territorio consegnano alla storia di questo Paese virtuosismi e capacità di programmazione e realizzazione e altre parti del territorio magari arrancano ancora, ma avranno tutta la nostra solidarietà e il nostro apporto per riuscire ad avere quel valore aggiunto che nel nostro Paese si è riusciti a dimostrare nella realizzazione di determinate opere. Ringraziando il Governo per aver accolto la nostra mozione, che è in un certo senso la sintesi di quanto ho detto, desidero sottolineare che è riduttivo cogliere l'occasione offerta dalla presente discussione per avere una visione stereotipata per quanto riguarda le opere pubbliche. In questo Paese esistono possibilità e capacità politiche, amministrative e imprenditoriali che ci stimolano e ci rassicurano sul fatto che si possa continuare a fare quanto siamo capaci di fare. Mi dispiace che qualcuno possa pensare di trasformare la discussione delle mozioni in esame nel pretesto per svolgere considerazioni sulla programmazione delle opere pubbliche, posto che - a mio giudizio - non è questa la sede adeguata o, per lo meno, non è il momento più opportuno.
2016-06-22	M5S	PugliaSergio	Signora Presidente, i lavori socialmente utili sono nati come politica attiva del lavoro e sono basati sulla partecipazione ad iniziative di pubblica utilità limitate nel tempo per particolari soggetti. Si tratta di un istituto nato negli anni Novanta attraverso un protocollo sulla politica attiva del lavoro e sull'occupazione. Poi ci sono stati dei successivi interventi legislativi, in particolare nel 1994, nel 1996, nel 1997 e così via. Orbene, nell'anno 2001, quindi sono passati già un bel po' di anni, il decreto interministeriale n. 66 del 2001 ha stabilito che i soggetti impegnati in attività di lavoro socialmente utile, riconducibili a funzioni di assistente amministrativo e tecnico nelle istituzioni scolastiche, potessero beneficiare di iniziative di stabilizzazione. Quindi, da un lato, il lavoro socialmente utile è un qualcosa di momentaneo; dall'altro lato, il Governo e i partiti dell'epoca, siamo nell'anno 2001, parlavano di iniziative volte alla stabilizzazione mediante alcune procedure. Orbene, l'articolo 2 del decreto ministeriale dispone che al fine di creare stabile occupazione - ripeto, stabile occupazione - con il coordinamento dei competenti uffici, si assegnano incarichi di collaborazione coordinata e continuativa. È proprio l'antitesi: si parla di stabile occupazione e collaborazione coordinata e continuativa nel 2001, ma queste persone, nell'anno 2016, ancora sono Co.co.co. Queste persone che lavorano nella scuola - parecchie entrate anche all'età di trent'anni - e che prima erano dei lavoratori socialmente utili, si ritrovano all'età di 64 anni (quindi tra poco andranno in pensione) con un contratto Co.co.co. Queste persone, che attualmente lavorano come Co.co.co., hanno una mansione identica a quella di chi oggi è lavoratore dipendente a tempo indeterminato, ma hanno meno diritti: non hanno trattamento di fine rapporto; se all'interno del nucleo familiare hanno persone disabili non possono prendersi permessi, e così via. Quindi, chiediamo che il Governo si faccia carico di questi lavoratori perché è impossibile che continuino ad essere Co.co.co. a vita. (Il senatore Puglia espone una maglietta con la scritta «Non voglio morire Co.co.co.»).
2016-06-30	LN	ConsiglioNunziante	Signor Presidente, il CONI è un ente pubblico non economico posto sotto la vigilanza del Ministero dei beni e delle attività culturali, ed è molto importante perché ad esso sono affiliate circa 95.000 società sportive che contano circa 11 milioni di tesserati. La cosa un po' simpatica che ho ricercato in questi giorni è che con la legge costituzionale n. 3 del 2001 si è avuta anche la riforma dell'articolo 117 della Costituzione con cui, per la prima volta, è stata inserita la parola «sport» all'interno del testo del nostro massimo atto normativo, anche se va ricordato, indirettamente, che già l'articolo 2 della Costituzione riconosce e garantisce i diritti inviolabili dell'individuo non solo come singolo, ma anche nelle formazioni sociali (tale è l'ordinamento sportivo ove si svolge la personalità dell'individuo). Abbiamo dato un'occhiata alle relazioni connesse a questo disegno di legge e ci sono parse un po' particolari le spiegazioni con cui si è voluto a tutti i costi indorare la pillola aumentando da due a tre il limite del numero dei mandati per i dirigenti del CONI. È chiaro che lo sport ha un ruolo sociale ed educativo forte e pesante: la formazione del carattere, la prevenzione di alcune forme di malattia e la crescita dei ragazzi. Per quanto riguarda la questione legata all'ampliamento da due a tre mandati, l'argomento non ci ha particolarmente appassionato. Forse sarebbe stato più opportuno affrontare la questione e rivedere le leggi che portano a pensare che la violenza negli stadi non sia debellabile, quando questi fenomeni uccidono lo spirito con cui si fa lo sport e rappresentano la negazione assoluta di tutti i principi che lo regolano. Forse era il caso di prendere in considerazione queste questioni. Come sempre la scuola è la grande accusata, perché sicuramente non è ben attrezzata a svolgere un ruolo molto importante per i ragazzi. Forse bisognava mettere mano anche a quelle leggi che ancora oggi non riescono a supportare le attività e gli sport che vengono considerati minori e che sono praticati dai ragazzini, magari negli oratori, ma che per motivi anche economici a volte non vengono portati avanti. In tal modo si disperdono le capacità di apprendere proprie di questi ragazzi, soprattutto in una certa area del nostro Paese. Abbiamo anche pensato che forse in una legge si poteva considerare che ci sono centinaia di migliaia di volontari che forse ricevono poca attenzione mediatica, che tutti i giorni portano i ragazzini negli oratori, li curano e consentono loro di praticare svariati sport. Ma abbiamo forse in mente con questa legge di fare in modo che tutti i presidenti delle associazioni sportive, a tutti i livelli, abbiano le stesse possibilità di essere noti sulla scena e di avere i riflettori dei media puntati. Ci sono tantissimi dirigenti che, a vario titolo, si occupano dei ragazzi e a volte è anche difficile trovare qualcuno che si impegni in modo serio e continuativo in quelle società minori che talvolta sono autofinanziate e sono gli stessi presidenti a finanziarle. Abbiamo letto la relazione al provvedimento: è una pagina e mezza, in cui avete cercato veramente di mettere in condizione chi deve approvare questa legge di essere convinto che sia una legge buona. Faccio solo due considerazioni: ho fatto qualche conto della serva per cercare di capire a cosa potessero portare i tre mandati, se non al fatto che l'attuale Presidente potesse potenzialmente saltare un anno e portare a compimento le eventuali Olimpiadi di Roma. Forse sarebbe stato meglio scrivere in due righe questo nella legge, cioè che fosse consentito al signor Malagò di concludere nel 2025 il suo mandato in modo tale da portare a compimento le eventuali Olimpiadi di Roma. Mi dicono che è stato fatto un discreto lavoro anche in Commissione. Tra l'altro, per portare questo provvedimento in Assemblea si è impiegato circa tre anni. Vorrei chiudere semplicemente con una battuta alla senatrice Puglisi: è vero che voterò convintamente no al referendum che si svolgerà in autunno, per un motivo molto semplice. Se ci avete impiegato tre anni per portare in Assemblea una legge che prevede lo spostamento da due a tre anni dei mandati del Presidente del CONI (e qualcuno in quest'Aula ha sostenuto anche che il testo originale non era proprio il massimo della vita e ha subito parecchie modifiche per essere migliorato), dico semplicemente che, senza il bisogno di eliminare una delle due Camere, si sarebbe potuto scrivere un disegno di legge più serio all'inizio e forse magari, in un paio di mesi, si sarebbe risolto il problema. Con queste considerazioni annuncio il voto di astensione del Gruppo della Lega Nord sul provvedimento in esame.
2016-06-30	PD	MarcucciAndrea	Signor Presidente, onorevoli colleghi, rappresentante del Governo, quello che oggi approda finalmente in Assemblea è un provvedimento importante. Abbiamo l'opportunità di parlare nuovamente di sport. Dico nuovamente perché, grazie al Governo, grazie a tutti noi, recentemente abbiamo parlato di interventi sulle infrastrutture sportive; abbiamo parlato di inclusione - lo ricordo - in particolare rispetto ai minori, attraverso provvedimenti di buonsenso. Stiamo lavorando sulle scuole. Ricordo che la riforma della scuola ha dato molto più spazio allo sport di quanto non ne avesse in precedenza. Finalmente il Parlamento e il Governo italiani si stanno occupando con decisione di sport. Quindi, si arriva a fare processi normativi, anche complessi, che hanno avuto bisogno di approfondimenti, di comprensione. Però - lo dico come rappresentante del Partito Democratico - io mi prendo il merito. I miei colleghi hanno il merito, nello specifico, di aver sollevato la questione con decisione e con forza - penso ai colleghi Ranucci e Puglisi - chiedendo di mettere un limite ai mandati, perché in certe situazioni specifiche la mancanza di limiti aveva portato a talune degenerazioni. Ho sentito critiche da quest'Assemblea rispetto ai mandati (tre, due, un'opportunità o l'altra). Certamente noi abbiamo fatto le nostre valutazioni, i nostri approfondimenti. Abbiamo capito quale era l'interesse dello sport italiano al livello internazionale. Abbiamo fatto le scelte conseguenti e anche accordi con una parte di opposizione, che si è dimostrata disponibile a collaborare con noi. Tuttavia, sentire una parte dell'Assemblea dire che neanche si era accorta e che non aveva avuto proposte su questo tema o ascoltare critiche al fatto che oggi, finalmente, fissiamo un limite ai mandati lo reputo francamente inaccettabile e difficilmente comprensibile. Noi continuiamo a occuparci di sport e lo facciamo oggi con il provvedimento in esame. Ringrazio la relatrice, tutti i colleghi che hanno partecipato ai lavori della Commissione e tutte le forze politiche. Del resto, la Commissione istruzione pubblica, beni culturali sta lavorando molto sullo sport. Grazie alla spinta dei senatori Marin e Sibilia e, soprattutto, della senatrice Idem, la Presidenza del Senato ha assegnato alla Commissione un affare, da noi richiesto, sullo stato di salute dello sport, proprio a testimonianza di quanto, secondo noi, lo sport sia rilevante per il Paese e per la formazione e l'educazione dei nostri giovani, con la sua prepotente funzione sociale, anche di inclusione. Lo sport è rilevante perché tocca decine di milioni di persone e lo deve fare non solo quando ci sono i grandi eventi, ma nella quotidianità. Lo Stato, il Governo e il Parlamento non possono essere avversari dello sport, ma - anzi - devono essere suoi alleati e trovare il modo di collaborare con esso e supportarlo. Oggi lo sport vive un momento di grandi difficoltà. Quelli che noi chiamiamo dirigenti dello sport, spesso sono volontari che dedicano le loro giornate, weekend e serate agli atleti e a questa formazione essenziale per il nostro Paese. Abbiamo cominciato a dare delle regole, anzitutto con la previsione dei tre mandati, analogamente - è stato ricordato poc'anzi - a quanto avviene per gli organismi internazionali, che hanno questa durata. Noi abbiamo infatti l'interesse e l'ambizione di continuare a contare a livello internazionale. Capisco che qualcuno ha l'ambizione che l'Italia non conti nello sport a livello internazionale, ma noi continuiamo a volere che le Olimpiadi del 2024 si svolgano a Roma. Mi auguro che la città di Roma e il suo nuovo sindaco cambino idea e che siano disponibili a impegnarsi insieme al Parlamento e al Governo.
2016-06-30	PD	PuglisiFrancesca	Signora Presidente, colleghi, il senatore Marin ha parlato di questo come di un provvedimento che si occupa solo della punta dell' iceberg e ha detto che sotto c'è una grande montagna. In realtà, per occuparsi della grande montagna che sta sotto al mare noi dobbiamo partire, ovviamente, dal vertice. Lo sport è tema di grande rilevanza sociale ed economica e lo dimostrano i dati: 33 milioni di praticanti di cui 3,8 milioni nelle associazioni e società sportive e oltre 7,7 milioni negli enti di promozione sportiva, che davvero annoverano lavoro puramente volontario. Solo il CONI e le federazioni sportive contano 1.200 addetti, un indotto che coinvolge 35.000 imprese e 100.000 addetti con un valore aggiunto di 4,5 miliardi di euro e 14 miliardi di fatturato, ovvero circa il 5 per cento del PIL italiano. Un movimento di così grande vastità ha bisogno di avere una governance di grande efficacia, efficienza e soprattutto grande trasparenza. È in questa direzione che opera il testo di legge in esame, che non solo intende garantire efficienza e credibilità alle istituzioni sportive del nostro Paese con il limite di mandati e deleghe, ma è un utile segnale di risposta alle istanze di rinnovamento della classe dirigente che sempre più spesso si levano dalla società civile. Lo scopo di questo testo è sottrarre le federazioni sportive nazionali a rischio di cristallizzazione nell'assetto gestionale. Per questo è fondamentale rivedere il sistema di rinnovo della dirigenza e dare garanzia dell'effettività del ricambio degli organi direttivi apicali. Questo serve ad una sana e corretta gestione di qualsiasi organismo pubblico, voglio ricordarlo, che si finanzi attraverso, appunto, soldi pubblici. Modificando il decreto-legge n. 242 del 1999 che disciplina il funzionamento del CONI e delle federazioni prevedendo, per queste ultime, un più chiaro e rigoroso limite alla durata complessiva dei mandati dei presidenti e dei consigli federali, si interrompono le interpretazioni e le prassi elusive dei limiti di legge, che pure c'erano. L'estensione del limite dei tre mandati per il Presidente ed i componenti di giunta nazionale del CONI e delle federazioni sportive, è esattamente in linea con la durata in carica del Presidente del CIO, il Comitato olimpico internazionale. Quindi, senatore Marin, in realtà noi, con questo testo, allineiamo il mondo sportivo italiano a quello internazionale ed abbiamo tutta la possibilità di incidere sulle politiche del CIO. La carta olimpica prevede, infatti, la permanenza in carica del Presidente per otto anni rinnovabile una sotto volta per quattro. In questo modo l'ordinamento nazionale si adegua a quello internazionale. Altra cosa importante è quella di garantire un turnover finora bloccato all'interno delle federazioni sportive nazionali, dove - non nascondiamocelo - ci sono presidenti in carica dagli anni Novanta o dagli inizi del 2000, che, in alcuni casi eclatanti, sono giunti anche alla ribalta delle cronache nazionali, beneficiando per la loro rielezione di veri e propri stratagemmi elettorali - ricordo che oggi il regolamento permette fino a 40 deleghe - legati alla creazione e alla gestione di associazioni e società sportive affiliate alle federazioni, in realtà fasulle, utilizzate come bacino di voti in occasione delle assemblee elettive federali tramite il voto per delega. Di casi, purtroppo, ce ne sono stati e sono balzati alla ribalta delle cronache, tra i più noti cito quello della Federazione del pentathlon. Come ha detto il senatore Marin, ritengo che il lavoro della Commissione sia stato equilibrato e voglio ringraziare il sottosegretario Sesa Amici per il grande supporto che ci ha dato. Abbiamo approvato un provvedimento molto equilibrato che evita innanzitutto che le disposizioni possano essere poi annullate perché retroattive. Per evitare ricorsi sulla retroattività delle norme, si prevede che i limiti previsti dalla nuova normativa non si applichino a chi è in carica alla data di entrata in vigore della legge che, se eletto, può svolgere altri due mandati. Questo significa, come ricordava nella relazione la senatrice Idem, che finalmente mettiamo tutti agli stessi nastri di partenza, prevedendo una grande trasparenza e, soprattutto, un ricambio generazionale ad un vasto movimento sportivo che ha bisogno di rinnovamento. Per quanto riguarda i limiti delle cinque deleghe, alcune federazioni dovranno rivedere anche gli statuti. Il senatore Davico ha ricordato poi l'importanza dello sport di base, che deve partire dalle scuole. Vorrei ricordare che questo Governo ha assunto e rafforzato l'offerta formativa delle scuole, assumendo migliaia di insegnanti di educazione fisica per iniziare la pratica sportiva sin dalla scuola dell'infanzia e dalla scuola primaria. Si tratta di un provvedimento e di un'attenzione al mondo dello sport e al mondo sportivo di base davvero rilevanti, con un grande investimento anche economico. C'è poi un importante lavoro che si sta svolgendo in 7ᵃ Commissione e di cui va dato atto alla senatrice Idem, al senatore Marin e a tutti coloro che stanno lavorando avendo competenze in questo campo e, soprattutto, una notevole esperienza di grandi atleti. Stiamo esaminando anche un affare assegnato che va ad esplorare tutti i punti sollevati durante questo dibattito parlamentare, dal lavoro sportivo, alla definizione di cosa siano lo sport dilettantistico e lo sport professionistico. Intendiamo davvero innovare con nuovi provvedimenti questo grande motore di crescita del nostro Paese. Caro senatore Marin, è vero che ci abbiamo messo tre anni per portare in Assemblea questo provvedimento; la invito allora a votare «sì» per la riforma costituzionale perché i provvedimenti di iniziativa parlamentare avranno senz'altro maggiori probabilità di vedere il traguardo in tempi certi. Ricordate, per favore, che è con quella riforma che noi possiamo valorizzare la democrazia parlamentare e non il contrario.
2016-07-05	PD	FasioloLaura	(ore 17,48) ( Segue FASIOLO). Questo provvedimento segna invece, come altri provvedimenti di questo Parlamento e di questo Governo, un grande impegno propulsivo e la volontà di rilancio di una dinamica economica e sociale del Paese, attraverso una produzione di riforme quadro e di settore e la messa in campo di interventi finalizzati ad incentivare la propensione imprenditoriale, soprattutto dei giovani, e anche il coinvolgimento collettivo di ultrasessantacinquenni e pensionati. Un obiettivo che si propone di favorire la necessaria osmosi tra la politica e l'universo articolato del sociale. Per favorire lo sviluppo del Paese reale è necessaria una capacità inventiva e processi vincenti: giovani che tentino la strada delle start-up in agricoltura e nell'agroalimentare, imprese che investano in innovazione e in green economy, collaborazione e cooperazione intergenerazionale, capaci di favorire gli scambi di conoscenze e competenze, di saperi nuovi e antichi tra le varie fasce di età. I territori dell'impresa agricola diventano luoghi, laboratori, hub di relazionalità, di integrazione delle differenze nella nostra quotidianità. Il made in Italy ritrova questi fondamenti nell'integrazione tra gastronomia e filiera agroalimentare, nell'integrazione tra agricoltura, ambiente, turismo e cultura. Il provvedimento dunque è di ampia portata innovativa e viene approvato dopo un lungo esame, in cui è stato modificato, come è stato ben sottolineato dal relatore poc'anzi. Alcune sue parti, inserite in decreti d'urgenza, sono quindi legge dello Stato. La finalità del provvedimento, che si inserisce nella road map del Governo, è principalmente quella di liberare il mondo agricolo dall'ossessione normativa, di sburocratizzare, di rendere più rapido, efficiente ed efficace tutto il sistema dei controlli. Sulla semplificazione e i controlli, appunto, mi pare importante segnalare la riduzione dei tempi per la pubblica amministrazione (sessanta giorni) per rispondere alle richieste presentate dai centri di assistenza agricola; l'eliminazione del fascicolo aziendale per i piccoli produttori di olio (meno di 350 chili annui); nuove norme sui requisiti di etichettatura e confezionamento dei derivati dalla trasformazione del pomodoro; introduzione di sanzioni in caso di mancata iscrizione all'anagrafe apistica; il riordino e la riduzione degli enti vigilati dal MIPAAF; la riorganizzazione di AGEA, l'Agenzia per le erogazioni in agricoltura; il riordino del sistema dei controlli; la razionalizzazione delle società di Agecontrol SpA; l'obbligo di pubblicazione annuale dei dati economici, finanziari e patrimoniali, nonché la destinazione delle risorse risparmiate all'internazionalizzazione del made in Italy : tutto ciò potrebbe fare la differenza per il futuro del sistema dell'erogazione ai produttori di aiuti, contributi e premi comunitari nella direzione di un miglioramento della qualità dei servizi alle aziende agricole, che - voglio sottolineare - stanno attraversando un periodo di lenta e faticosa ripresa trasversale un po' in tutti i comparti. Mi preme evidenziare la grande conquista di civiltà che comporta l'inserimento negli statuti dei consorzi di tutela del principio di equilibrio di genere negli incarichi. Lo statuto dei consorzi deve prevedere che il riparto degli amministratori da eleggere sia effettuato in base a un criterio che assicuri, appunto, questo equilibrio. Dopo un lungo periodo di crisi, quindi, che ha visto la chiusura di imprese, l'abbandono di terre, la chiusura delle stalle, lo svilimento del ruolo delle imprese agricole, vengono dalle nuove misure già in atto, incluso il collegato, un nuovo impulso al nostro Paese, una spinta all'economia, un supporto alle piccole e medie imprese, un incentivo agli accordi di filiera, oltre che all'innovazione tecnologica e informatica, all'agricoltura di precisione e al trasferimento di conoscenza dal campo della ricerca al settore primario. Salto una parte del mio intervento, che consegnerò agli atti, per non rubare tempo agli altri colleghi, ma voglio sottolineare ancora qualcosa. È importante - a mio avviso - la previsione di criteri di assegnazione prioritaria delle agevolazioni degli sgravi fiscali a favore dell'agricoltore ultrasessantacinquenne pensionato e del giovane imprenditore agricolo. A questo punto si prevede tutta una serie di modalità e di misure per il passaggio delle competenze imprenditoriali, anche all'interno di progetti, tra agricoltore più anziano e agricoltore più giovane, con forme di compartecipazione agli utili di impresa e riconoscimento del diritto di prelazione per i giovani in caso di vendita di terreni oggetto del rapporto di affiancamento tra le due generazioni. Le forme agevolative a favore del giovane imprenditore per la gestione e l'utilizzo dei mezzi agricoli costituiscono un ulteriore significativo elemento di non poco conto. Una politica agricola nazionale, dunque, che contribuisca ad arricchire le pagine del made in Italy non può essere restia all'innovazione né avara di investimenti, ma deve inventare prodotti, favorire nuovi processi produttivi e intercettare le nuove domande mondiali. Sarà opportuno che il provvedimento tenga presente le condizioni - per le quali voglio spendere una parola - degli istituti agrari, i cui rappresentanti abbiamo ricevuto e ascoltato oggi in audizione, così come nei giorni scorsi. Abbiamo svolto alcune audizioni che si sono rivelate molto interessanti e utili. Specie quando questi istituti abbiano annessa un'azienda, dovrebbero avere più facile accesso ai PON, alle tecnologie, a strumentazioni innovative, senza le quali gli studenti, pur in presenza di ottimi docenti, non potrebbero acquisire e capitalizzare capacità di intervenire nella complessità del mondo agricolo che sempre più richiede strumentazioni all'avanguardia per l'ottimizzazione dei processi produttivi. Dai miei incontri con i rappresentanti degli istituti agrari, ma anche dall'audizione in Senato in Commissione agricoltura della Presidente della rete degli istituti professionali e tecnici agrari, emergono alcune riflessioni, come la necessità di mettere in grado i giovani di confrontarsi con strumenti e tecnologie innovative, assai poco presenti nelle aziende, in grado di mettere i giovani a confronto con le nuove sfide che il settore primario richiede. La buona scuola, con l'obbligo dell'alternanza con il lavoro, comporta quattrocento ore di operatività concreta in azienda. E questa è una condizione necessaria per tutti gli studenti in generale, ma essenziale a maggior ragione per il mondo agroalimentare. È, quindi, ancor più ragionevole e legittimo prevedere un potenziamento e un aggiornamento delle dotazioni tecnologiche che devono essere all'avanguardia in quelle aziende che, soprattutto come quelle annesse alle scuole, sono parte strutturale e intrinseca dell'istituto stesso. Segnalo di aver presentato su questo tema un ordine del giorno per tentare di far dotare gli istituti scolastici delle necessarie strumentazioni. Questo è ciò che speriamo di fare. Si tratta ancora di una grande scommessa e sfida: Expo 2015 docet. PRESIDENTE. La Presidenza l'autorizza a consegnare agli atti il testo del suo intervento. È iscritto a parlare il senatore Candiani. Ne ha facoltà.
2016-07-20	M5S	LezziBarbara	Signor Presidente, io sarò molto breve, perché devo solo illustrare un ordine del giorno con il quale chiediamo l'impegno alla rinuncia da parte dei parlamentari dell'assegno di fine mandato. Ricordiamo che questo equivale all'80 per cento dell'importo mensile lordo dell'indennità, moltiplicato per il numero degli anni di mandato effettivo. Noi abbiamo assistito a questa pièce teatrale in cui sostanzialmente si diceva che non tutto ricade sui costi della politica, che questa è pura demagogia da quattro soldi. Del resto, lo abbiamo ascoltato da colui che ha definito i nostri 8,5 milioni di elettori (ora anche aumentati) dei pezzenti, quindi chiederei addirittura, a fronte di queste dichiarazioni, che gli venisse completamente tolta qualsiasi tipo di indennità e rimborso, dal momento che per alcune persone questi sono soltanto degli spiccioli. Pertanto, a nome di quei 4,5 milioni di nuovi poveri, di persone che non riescono a fare la spesa, a mangiare e a mandare i figli a scuola, chiediamo un atto di coraggio. Ci aspettiamo che l'onorevole senatore - che purtroppo dobbiamo comunque definirlo ancora così - D'Anna cominci a versare le sue eccedenze (praticamente tutto) sul fondo per il microcredito. Invitiamo il Partito Democratico, con cui D'Anna è in alleanza (perché il Partito Democratico si regge sul partito di D'Anna), a fare altrettanto, cominciando ad accettare almeno questo ordine del giorno.
2016-07-21	PD	PuppatoLaura	La ringrazio, signor Sottosegretario, per la sua estesa valutazione, in relazione a due interrogazioni datate (la prima è del 2014 e la seconda è del 2015), ma che, come lei ha avuto modo di vedere, anche in relazione ai fatti ascritti, sono purtroppo contemporanee; anzi, per alcuni aspetti sono una prima evidenza, in particolare in relazione ai Paesi colpiti che lei ha citato. Naturalmente ci riferiamo alla Nigeria, ma anche al Camerun, al Mali, al Ciad, eccetera; tutti Paesi che hanno visto una progressione verso la violenza e l'occupazione da parte delle forze che si sono richiamate ad al-Baghdadi e allo stesso Stato islamico e che hanno reso ancora più difficile, se possibile fino alle estreme conseguenze, la vita delle popolazioni locali. Se andiamo a verificare ciò che accade in riferimento all'immigrazione verso l'Italia, vediamo che, ad esempio, le richieste di asilo da parte di coloro che arrivano da quelle realtà territoriali vengono valutate con difficoltà nelle varie istituzioni e nei vari tribunali chiamati a vagliare quelle posizioni, proprio perché è difficile determinare le ragioni profonde della partenza, mescolandosi ragioni diverse. Da una parte certamente c'è l'occupazione da parte di forze fortemente violente e che limitano le libertà individuali, rendendole, com'è evidente, in molti casi impossibili; dall'altra questo si assomma ad una difficoltà storica, che è andata ampliandosi nel corso degli ultimi anni, rendendo ancora più difficile la vita delle popolazioni locali, per la povertà obiettiva. L'Italia sta svolgendo con difficoltà il proprio intervento, perché ovviamente viviamo anche i nostri problemi interni. Ma oggi siamo necessariamente condizionati a mettere insieme le questioni, cercando di non vederle l'una staccata dall'altra. Lei ha parlato prima della cooperazione, della partnership e del nostro intervento in ambito internazionale, volto non soltanto ad aiutare le popolazioni di queste realtà africane, ma anche a rafforzare la loro capacità di difesa interna e di sostenersi con adeguatezza dal punto di vista scolastico ed istruttivo. La prima interrogazione nasceva proprio dal rapimento di oltre duecento ragazze da parte di Boko Haram. È significativo il fatto che fossero più di duecento queste studentesse di una scuola superiore e che fosse perciò in evidenza la loro emancipazione, come donne e come soggetti civili della Nigeria, quindi capaci di promuovere una società diversa per il loro futuro. Purtroppo ad oggi ancora non sappiamo quasi nulla di costoro. Questo ci dice quindi come la battaglia sia su più fronti: sul fronte educativo e dell'istruzione, sul fronte della cooperazione internazionale e degli aiuti umanitari, ma anche sul fronte della pace e dell'aiuto ad una difesa interna ed anche sul fronte della necessità di garantire a queste popolazioni la capacità di rimanere nel loro territorio e di potersi attendere un futuro rimanendo in quei territori. Questo è l'auspicio e la ringrazio per queste informazioni ulteriori che, in qualche modo, portano in evidenza la grande volontà, che da questo Governo non è mai venuta meno sin dal momento in cui è entrato in carica, di promuovere una forte cooperazione internazionale. C'è, d'altra parte, una volontà di procedere insistendo, anche nelle sedi internazionali opportune (e credo che sia importante ciò che si può fare in quegli ambiti), per promuovere la pace, la cooperazione e soprattutto la libertà di questi popoli sottomessi a condizioni inaccettabili. La ringrazio davvero.
2016-07-27	PD	TomaselliSalvatore	Signor Presidente, onorevoli rappresentanti del Governo, colleghi, anche in questa occasione, tornando a discutere della vicenda ILVA, l'attenzione di tanti colleghi è stata attratta più dallo stucchevole dibattito sulla contabilità dei decreti-legge emanati nel corso di questi ultimi anni che dal futuro di quella realtà industriale e dalla complessità delle questioni che ad essa sono collegate. In realtà, proprio la ripetuta iniziativa legislativa cui si è fatto ricorso dopo l'intervento della magistratura di quel 26 luglio 2012 (proprio ieri quattro anni fa) è semmai la conferma che siamo di fronte a quella che è, a mio parere, la più grave crisi industriale ed ambientale oggi aperta in tutta Europa e, nel contempo, al destino di ben 15.000 posti di lavoro, tra diretti e indiretti e del principale impianto siderurgico d'Europa dove si produce un terzo del fabbisogno nazionale di acciaio. Perché di questo stiamo parlando, non certo di una vicenda ordinaria. In questo dibattito, in cui non sono mancati i cedimenti alla retorica inconcludente e alla demagogia a piene mani, cui - devo dirlo - i colleghi Cinque stelle hanno mostrato anche in questa Aula, in queste ore, una qualche predisposizione, noi rivendichiamo con forza e coerenza lo sforzo, certo non privo anche di errori e approssimazioni, compiuto in questi anni: uno sforzo volto a tenere insieme - ripeto: a tenere insieme - l'emergenza ambientale e sociale di un'intera città con la necessità di salvare e valorizzare un pezzo decisivo del nostro sistema manifatturiero, a cui l'Italia non può e non deve rinunciare. Abbiamo scelto la strada che sapevamo essere la più difficile ed ambiziosa insieme. Altri hanno invocato, anche in questa occasione, scorciatoie e semplificazioni, utili solo a brandire la bandiera di una delle parti di questa così complessa vicenda, alimentando colpevolmente una rinnovata quanto anacronistica dicotomia tra ambiente e industria, tra salute e lavoro, che l'Italia e la stessa Taranto hanno più volte mostrato di voler superare. Vorrei invitare un attimo costoro e tutti noi a riflettere su quale sarebbe oggi lo scenario se Governo e Parlamento non fossero intervenuti: un complesso aziendale sequestrato e fermo, molte migliaia di lavoratori alle prese con gli ammortizzatori sociali e privi di qualsiasi futuro di stabile rioccupazione e la prospettiva dello stesso risanamento ambientale del sito industriale resa sostanzialmente impraticabile dall'assenza di risorse e dal venir meno di ogni legame con la continuità produttiva e aziendale. La realtà, invece e per fortuna, è che tale scenario è stato scongiurato in questi anni anche grazie agli interventi oggetto dei vari decreti-legge e oggi a Taranto e per l'ILVA si aprono prospettive ben diverse, per quanto non ancora soddisfacenti, rispetto alla narrazione che i Gruppi di opposizione hanno voluto raccontare. Citerò molto velocemente alcuni fatti. Il piano ambientale approvato nel 2014 è in via di realizzazione, tant'è che sono state completate 112 prescrizioni e altre 58 sono in corso di attuazione, anche grazie alle risorse anticipate dal Governo, come è stato richiamato ieri sera dal collega Mirabelli. È stata assicurata la ripresa produttiva dello stabilimento di Taranto che è tornato a produrre tra i 5 e i 6 milioni di tonnellate annue. Non un solo lavoratore è stato licenziato anche grazie all'utilizzo sapiente e a turno degli ammortizzatori sociali. È stato avviato un piano graduale di pagamenti dei crediti all'indotto, mentre per le attività in corso vengono garantiti pagamenti regolari. Gli stessi interventi ambientali stanno dando i primi risultati: la città di Taranto è protagonista del primo Contratto istituzionale di sviluppo, a cui sono stati destinati circa 800 milioni di euro di risorse pubbliche per gli interventi di infrastrutturazione e bonifica della città e del porto. Mentre parliamo è in corso, a Palazzo Chigi, l'ennesimo incontro per il futuro dei 520 lavoratori del terminal container di Taranto. L'azione del commissario straordinario per la bonifica, l'ambientalizzazione e la riqualificazione di Taranto - parliamo degli interventi rivolti alla città - sta producendo risultati importanti: sono stati ultimati i lavori relativi alla scuola Deledda del rione Tamburi e sono in corso di ultimazione i lavori di riqualificazione delle altre quattro scuole di quel quartiere; sono in corso i lavori relativi alle aree portuali e sono state completate le attività di caratterizzazione e di analisi dei rischi in molte aree della città e del Mar Piccolo. È stata avviata la messa in sicurezza e gestione dei rifiuti pericolosi e radioattivi nel deposito ex Cemerad. Infine, è accaduto quello che probabilmente in molti auspicavano non accadesse mai: si sono costituite due cordate di importanti imprese e soggetti finanziari, che hanno presentato istanza per rendere contendibile la futura ILVA. Ciò ha visto la presenza anche di grandi aziende internazionali, che stanno partecipando alla procedura di acquisto dell'ILVA, smentendo in tal modo le cassandre che ritenevano che questo momento non sarebbe mai arrivato. Siamo ancora lontani dagli obiettivi che ci siamo prefissi, ma è falso e non onesto sostenere che in questi anni non sia accaduto nulla o che la situazione a Taranto e all'ILVA sia la stessa di quattro anni fa. Inoltre, lo stesso decreto-legge che ci accingiamo a convertire contiene misure che si iscrivono coerentemente nello sforzo profuso sin dall'inizio, a cominciare dalle modifiche che legano indissolubilmente e sempre più strettamente il piano industriale al piano ambientale e che costituiscono una maggiore tutela nei confronti degli standard di rispetto ambientale e di applicazione delle cosiddette best available technique (BAT). Un percorso è reso ancora più trasparente - checché se ne dica - dalla istituzione di un comitato di esperti, peraltro già insediato nei giorni scorsi, composto da personalità del tutto autorevoli per competenza ed indipendenza e dal più esplicito coinvolgimento delle agenzie ambientali pubbliche. Particolarmente significativa, a questo proposito, è la norma approvata alla Camera con cui si autorizza l'ARPA Puglia ad assumere personale a tempo indeterminato per assicurare le necessarie attività di vigilanza, controllo e monitoraggio e gli eventuali accertamenti tecnici riguardanti proprio l'attuazione del piano ambientale. Ulteriori misure, come puntualmente richiamato dai relatori nella loro illustrazione, sono relative a meglio chiarire, peraltro in linea con le stesse indicazioni della Commissione europea, le modalità di erogazione e di rimborso delle risorse anticipate dallo Stato e destinate, in parte, a garantire la continuità produttiva ed occupazionale (300 milioni) ed, in parte (800 milioni), totalmente vincolate a finanziare gli interventi ambientali: risorse, queste ultime, su cui lo Stato potrà rivalersi in nome del principio per cui chi inquina paga. A proposito di queste risorse, è indicativo della strumentalità di alcune posizioni, ribadite anche in quest'Aula, il succedersi di interpretazioni le più varie e contraddittore. Abbiamo ascoltato varie tesi del tipo: siamo in presenza di regalie ai privati che acquisteranno l'ILVA (come se ciò dovesse avvenire gratis ), lo Stato non ha messo alcun soldo sul risanamento ambientale (e abbiamo visto che è falso); si tratta di aiuti di Stato e l'Europa ci sanzionerà; avete espropriato una proprietà privata. Abbiamo insomma ascoltato tutto e il suo contrario. In realtà, nulla di tutto ciò: si tratta risorse anticipate dallo Stato con finalità ben chiare, che rientreranno nelle casse pubbliche in modo assolutamente lineare e per nulla aleatorio. Signor Presidente, colleghi, ho avuto la possibilità di seguire da vicino in questi anni il percorso parlamentare dei vari interventi legislativi e il dibattito che li ha accompagnati in queste Aule e nel Paese. Ho grande rispetto per le opinioni diverse dalle nostre sulla bontà di questo come di altri provvedimenti, purché abbiano però l'intelligenza e, se posso dirlo, l'umiltà di cimentarsi con il merito delle misure adottate di volta in volta e con la complessità e la drammaticità della vicenda. Continuo a trovare, invece, alcuni toni ed argomenti francamente incommentabili per la demagogia e il velleitario benaltrismo, se così posso definirlo, privi di una qualsiasi proposta alternativa credibile a quanto fatto finora e di ciò non possiamo che prendere atto: evidentemente non si vuole cogliere la complessità della sfida che abbiamo dinanzi a noi. L'esito di questa sfida sarà decisivo, non solo per Taranto e per una parte così significativa del mondo del lavoro e della nostra manifattura, ma per l'intera storia industriale italiana. Il nostro è un Paese che ha scelto da tempo di provare a declinare una moderna politica industriale fondata sulla sostenibilità dei processi produttivi e sulla piena coerenza con gli obiettivi di rispetto della salute e dell'ambiente. ILVA può e deve essere il battistrada di una nuova siderurgia tecnologicamente e ambientalmente all'avanguardia sul mercato globale. In questi anni, e ancora con questo decreto, ci ha ispirati sempre una caparbia volontà, politica ed istituzionale, di tenere insieme tali obiettivi e, in particolare, la continuità produttiva con il risanamento ambientale: non riconoscerlo, prima ancora che non onesto, è un errore madornale. Per tali ragioni, con altrettanta determinazione, continueremo a lavorare incessantemente per il futuro dell'industria italiana e per il bene dei lavoratori e dei cittadini di Taranto e, proprio per avvicinare quanto più possibile questo futuro, i senatori del Partito Democratico voteranno con convinzione a favore della conversione in legge di questo decreto-legge e rinnoveranno la fiducia al Governo.
2016-08-01	M5S	BlundoRosettaEnza	Signora Presidente, colleghi, in quest'Aula discutiamo oggi l'ennesimo decreto-legge recante misure finanziarie urgenti per gli enti territoriali. Si tratta di un insieme di norme per nulla attinenti tra di loro, che vanno a incidere nei settori più disparati, dando così un'ulteriore spallata alla tanto auspicata, ma mai attuata, organicità dell'attività legislativa. Si va dai minori stranieri non accompagnati ai contentini per il Corpo nazionale dei vigili del fuoco, che ha invece una cronica emergenza di mezzi e risorse umane, passando per frammentarie misure per il personale insegnante ed educativo della scuola dell'infanzia e degli asili nido, continuando a ignorare le insegnanti delle GAE infanzia. E, con la scusa del pareggio di bilancio, si vuole regolare il settore delle fondazioni lirico-sinfoniche secondo nuovi parametri, che ignorano però le risorse interne e le capacità di autoproduzione degli enti lirici e dei teatri comunali.
2016-08-02	LN	CandianiStefano	Tutti noi abbiamo più o meno ereditato dalle nostre famiglie o dalle nostre tradizioni una certa considerazione nei confronti del cibo. Questa parola, in realtà, non ci appartiene in maniera stretta perché è più legata alla tradizione americana della parola food. Da noi il mangiare ha un nome e un cognome; ogni piatto ha una sua identità riconoscibile e ci sono anche tradizioni, spesso dimenticate, che, se solo riscoperte o riconsiderate, ci portano a valutare come l'esperienza e la saggezza di un tempo facevano sì che non si sprecasse nulla. Esistono oggi piatti in tutte le tradizioni regionali italiane che nascono dal riuso degli alimenti, che non è un uso secondario di cattiva qualità o di scarso valore, come potrebbe immaginare qualcuno oggi. Ci sono piatti, usi e consuetudini, soprattutto legati alla civiltà contadina, che ci tramandano una capacità di saper utilizzare fino all'ultimo il valore del cibo. Secondo una tradizione, diffusa soprattutto nel Nord Italia, del maiale, per esempio, non si butta via nulla. Il Ministro, che viene dall'area prealpina, sa benissimo di cosa parlo. Stiamo parlando però di un tempo che appare abbondantemente superato e, infatti, in un fast food, trascorsi cinque minuti, se le patate si raffreddano vengono gettate nella spazzatura. Queste sono due situazioni che stanno agli antipodi. La globalizzazione del McDonald's non ci fa più ricchi in questo senso. Dimenticare e perdere questa considerazione nei confronti dell'alimento è un impoverimento per tutti noi. Se oggi abbiamo qualche soldo e qualche ricchezza in più, che ci consente di far arrivare sulle nostre tavole cibo in abbondanza, dobbiamo ricordarci sempre del valore alimentare e della fatica che sta dietro la produzione. Questo provvedimento di legge ha in se stesso un'importanza che definirei etica. Viene dopo provvedimenti che, nel nostro Paese, hanno già percorso la strada del combattere lo spreco di cibo. Penso alla cosiddetta legge del buon samaritano, che da più di vent'anni definisce criteri per rendere accessibile l'utilizzo del cibo in avanzo e in sovrappiù degli alimenti non consumati. Il provvedimento in esame contiene delle importanti novità, soprattutto dal punto di vista fiscale. Ci sono però anche degli aspetti su cui chiediamo al Ministro maggiore attenzione e, soprattutto, di non cadere nella tentazione di essere universali nell'affrontare una questione. È infatti meglio essere precisi e puntuali, svolgendo bene un compito, piuttosto che inserire più argomenti e temi che rischiano poi di creare confusioni o difficoltà attuative, con effetti che non vorremmo fossero antitetici rispetto a quelli previsti. Mi riferisco all'aver inserito nel provvedimento in esame la parte riguardante il farmaco. Gli sprechi alimentari sono cosa differente dallo spreco e riuso del farmaco nel momento in cui esso è prossimo all'uscita dal mercato o viene donato. Ci sono anche profili di salute e attenzione nei confronti dei cittadini che debbono essere tenuti in seria considerazione. Un pezzo di pane secco è cosa ben differente da un farmaco ancora integro, ma distribuito. Bisogna fare attenzione a non mescolare troppi argomenti, così rendendo un cattivo servizio ai nostri cittadini, che invece vorremmo aiutare. Ci sono degli aspetti importanti - in questo caso mi rivolgo al Ministro delle politiche agricole alimentari e forestali - legati, ad esempio, alla considerazione fatta sui mercati dai consumatori e da chi compra gli alimenti. Signor Ministro, quanto avremmo da raccontare in merito al pesce azzurro, che viene pescato nei nostri mari e che non viene importato, ma di cui sappiamo che solamente una minima parte - non più di dieci o venti specie - viene realmente commerciato. Le altre specie sono purtroppo scartate perché considerate pesce troppo povero e prodotto non sufficientemente ricco per essere presente sulle nostre tavole. Questo è un errore. Nella tradizione sappiamo che l'aguglia, la leccia, l'alice, la costardella, il lanzardo, il pesce sciabola, la sardina, il sugarello e lo sgombro (potremmo elencarne altri) sono pescati nei nostri mari dai nostri pescatori, ma dispersi e non consumati perché non considerati dal mercato. Occorre a tal proposito inserire un altro tema: l'educazione. Non si potrà arrivare seriamente a una limitazione degli sprechi alimentari se non si sviluppa, o - tornando a quanto dicevo prima - non si recupera una cultura del valore del cibo che abbiamo nel piatto: ciò che viene raccolto dall'agricoltore, ciò che viene pescato dal pescatore e ciò che viene allevato dall'allevatore. Se non si riprende a sviluppare una considerazione del valore del prodotto e dell'alimento avremo sempre una battaglia tra uno sgravio fiscale e un'attenzione contributiva, ma - ahimè - temo destinata alla frustrazione. Il rapporto fondamentale da recuperare è quindi quello tra famiglia, scuola e società ed è importante - indirizzo ancora un appello al Governo - sostenere e finanziare seriamente politiche di sviluppo della cultura e della considerazione a partire dai più giovani riguardo al recupero degli alimenti. Signor Presidente, vogliamo vedere questo progetto attuarsi. Consideriamo favorevolmente l'accoglimento dei nostri ordini del giorno in sede di Commissione, così come uno specifico provvedimento, che proporremo all'Assemblea, recante la disciplina dell'utilizzo e del riutilizzo del farmaco, che - ripeto - è cosa differente dal tema del provvedimento in esame. Consideriamo favorevolmente il fatto che il Ministero delle politiche agricole sia attuatore di queste politiche. Attenzione, signor Ministro, lei è seduto ai banchi del Governo: questa non è un'iniziativa del Ministero dei beni culturali e o del Ministero dell'istruzione, ma è un'iniziativa che il Ministero delle politiche agricole deve portare avanti in maniera seria e determinata nelle scuole e tra i più giovani. È l'eredità di Expo? Sì, ma è soprattutto un'eredità che ci viene dal passato; per chi è a conoscenza di quella che è stata la nostra miseria, essere oggi seri nel consumo alimentare significa portare rispetto a chi è venuto prima di noi e alle generazioni che hanno fatto fatica prima di noi.
2016-08-02	PD	FasioloLaura	Educare al riutilizzo e alla donazione delle eccedenze alimentari a fini di solidarietà sociale (è l'aspetto che vorrei sottolineare come elemento assolutamente positivo del provvedimento) deve partire, a mio parere, dal mondo della formazione e della scuola, come peraltro qualcuno ha accennato. Andrebbe valorizzato in tal senso il ruolo degli istituti scolastici in generale e, in particolare, quello degli istituti tecnici agrari e professionali con annesse aziende, il mondo dell'istruzione e della formazione professionale (alberghieri, indirizzi di cuochi, camerieri). È assolutamente importante valorizzare questo elemento attraverso i vari indirizzi.
2016-08-02	PD	FasioloLaura	Il processo educativo dovrebbe coinvolgere tutto il mondo della scuola, incluse le mense scolastiche, come ho avuto modo di rilevare in 7ᵃ Commissione, che ha ampiamente discusso su questo provvedimento.
2016-08-03	M5S	BlundoRosettaEnza	L'entrata in vigore dell'articolo 38, comma 1- bis del decreto-legge n. 90 del 2014 era inizialmente prevista il 1° gennaio 2015, poi posticipato al 1° luglio 2015, ulteriormente spostato al 1° gennaio 2016 e infine al 1° luglio di quest'anno. Ora, il decreto-legge al nostro esame procrastina ulteriormente l'entrata in vigore della norma addirittura al 1° gennaio 2017, nonostante sia stato emanato dalla Presidenza del Consiglio dei ministri un provvedimento che finalmente detta le regole tecnico operative per l'introduzione del processo telematico, cosa che rendeva difficile la stessa applicazione negli uffici. Il decreto-legge autorizza inoltre il Ministero della giustizia a procedere, però, all'assunzione straordinaria di 1.000 impiegati amministrativi non dirigenziali, inquadrandoli nei ruoli dell'amministrazione giudiziaria. I canali di reclutamento, però, non sono chiari; potranno essere le graduatorie ancora valide, i nuovi bandi di concorso, oppure, per le ulteriori assunzioni, si potrà attingere tra il personale degli enti di area vasta o delle città metropolitane non ancora collocate. Tutte risorse umane che dovranno, nel complesso, supportare e realizzare gradualmente il programma di digitalizzazione degli uffici. Ora, mi sembra che qui si stia verificando un fenomeno analogo a quello delle assunzioni nel settore della scuola: abbiamo una serie di graduatorie e non vorrei che ve ne sia qualcuna privilegiata non si sa perché. Tra l'altro, è necessario non creare disparità nei confronti di alcuni lavoratori che si sono visti privati della possibilità di scegliere una collocazione nettamente migliore rispetto a quella che hanno accettato. Bisognerebbe garantire informazioni relative ai requisiti e alle procedure di valutazione delle candidature che, allo stato attuale, risultano essere molto carenti e questo potrebbe generare nell'opinione pubblica inutili aspettative, si diceva ieri, forse perché già si è deciso chi deve essere assunto in merito a questo bando di concorso, così come è stato fatto in passato per le procedure concorsuali lanciate in altri settori.
2016-08-03	M5S	CrimiVitoClaudio	(ore 12,06) ( Segue CRIMI). Ma andiamo a esaminare nel dettaglio cosa abbiamo davanti. Abbiamo mille unità che vengono promesse come assunte dal Ministero della giustizia. Contemporaneamente - e non mi hanno soddisfatto le motivazioni che il Governo ha di volta in volta portato in Commissione - se andate a leggere il comma 2- bis dell'articolo, vi accorgerete che viene ridotto di mille unità il contingente del personale in mobilità che deve transitare dalle ex Province. A questo punto ci chiediamo: il problema del trasferimento del personale delle ex Province è stato risolto? Se il Ministero della giustizia dice che le duemila unità che dovevano arrivare sono ridotte a mille, evidentemente, o non servono più le altre mille, oppure queste unità non ci sono e quindi si autorizza l'assunzione di altre mille unità. Ma anche con riferimento all'assunzione di queste mille unità bisogna andare nel dettaglio, perché è nel dettaglio che si nasconde la diabolicità di certi provvedimenti. Tale assunzione avviene «previo scorrimento delle graduatorie esistenti». Ma se da vent'anni non si fanno concorsi nel Ministero della giustizia, quali sono queste graduatorie esistenti ed in corso di validità? È qui che si apre un campo infinito, sul quale il Governo, il Ministero della giustizia e il Sottosegretario non hanno una chiara visione, dal momento che, ad oggi, non sono riusciti a fornirci, né in relazione, né in Commissione, un elenco delle graduatorie attualmente in vigore in corso di validità con idonei dalle quali si potrà attingere, perché dovrà essere fatta una verifica della compatibilità delle qualifiche e quant'altro. Stiamo parlando di un percorso che potrebbe anche esaurire i mille posti - chi lo sa? - oppure non trovare nessuno. Pertanto, quello che viene denunciato è che probabilmente l'obiettivo dell'autorizzazione di queste mille assunzioni è esclusivamente quello di andare a sanare e a immettere in servizio gli idonei di concorsi in graduatorie ancora in corso di validità di altre pubbliche amministrazioni. Lo scopriremo dopo; quando sarà tutto approvato e sarà in corso di attuazione, scopriremo nomi e cognomi delle persone che si trovano in queste graduatorie. Dopodiché, in subordine vi sarà il concorso pubblico, ovviamente per i posti residui. In tutto questo ci si è dimenticati di quella grossa fetta di precariato che c'è nel Ministero della giustizia; una questione, quest'ultima, che dovrebbe essere definitivamente chiusa nella pubblica amministrazione. Al precariato può ricorrere il privato, che può individuare delle esigenze tali da costringerlo a dover assumere del personale per un periodo di tempo determinato, ovviamente con le giuste tutele; tuttavia la pubblica amministrazione non può permettersi, così come nella scuola e in qualunque ambito come la sanità e la giustizia, di continuare ad andare avanti con il precariato, che significa illudere delle persone che costruiscono il loro futuro sulla base di certe aspettative; ci sono famiglie che vivono grazie a quel piccolo salario, perché stiamo parlando di tirocinanti che percepiscono 400 euro al mese per lavorare venti ore a settimana, salvo casi in cui qualche Regione o Provincia dà qualche incremento con un accordo proprio. Questa è la situazione in cui ci troviamo. Il provvedimento in esame ci sembra una semplice partita di giro, un semplice provvedimento fuffa che serve a spostare stanziamenti previsti per la mobilità del personale delle ex Province ed evitare che quei soldi vengano persi; pertanto si finge di voler provvedere all'assunzione di quel personale per congelare quei soldi per un po' di tempo per poi magari riutilizzarli per il personale in mobilità dopo aver ovviamente sanato le graduatorie esistenti. Da tutto questo, in conclusione, mi viene da dire quanto segue: giustizia, stai serena, che probabilmente quelle mille assunzioni non arriveranno mai.
2016-08-03	PD	DiGiorgiRosaMaria	Signor Presidente, colleghi, presentiamo il disegno di legge recante disciplina del cinema, dell'audiovisivo e dello spettacolo e deleghe al Governo per la riforma normativa in materia di attività culturali n. 2287. Vi parlerò solo di cinema in quanto in Commissione abbiamo proposto e votato lo stralcio dell'articolo 34 relativo alla disciplina dello spettacolo dal vivo. Se l'Assemblea concorderà, tratteremo il sistema dello spettacolo dal vivo, sempre a partire dal Senato, con separato iter legislativo, in modo da poter garantire a questo settore il necessario approfondimento istruttorio anche con audizioni. Signor Presidente, si tratta di un intervento molto rilevante che ha come obiettivo il rilancio e lo sviluppo del settore cinematografico e audiovisivo, in attuazione di principi consolidati anche a livello internazionale e europeo a salvaguardia dei valori e delle identità culturali in questa società globale e tecnologica. Le opere audiovisive e, in particolare, quelle cinematografiche sono considerate dall'Unione europea strategiche in quanto rispecchiano la varietà culturale delle diverse tradizioni e storie degli Stati membri dell'Unione europea. Per questa ragione, pur avendo una notevole incidenza sul mercato, gli interventi previsti dal disegno di legge non si configurano come aiuti di Stato vietati dalle norme sulla concorrenza, ma rientrano tra le eccezioni culturali previste dal Trattato, naturalmente nell'ambito di ben delineati limiti. Il disegno di legge richiama, quindi, le norme costituzionali europee e internazionali che definiscono il cinema e l'audiovisivo fondamentale mezzo di espressione artistica, di formazione culturale e di comunicazione sociale. Il Governo ha colto l'importanza dell'azione parlamentare avviata in 7ᵃ Commissione con il disegno di legge n. 1835, presentato da una cinquantina di senatori, con la sottoscritta come prima firmataria, e il disegno di legge n. 649, presentato dal collega Giro, che si occupava anch'esso di cinema e audiovisivo. Il Governo, per fruire di una corsia preferenziale, ha presentato, a sua volta, un disegno di legge collegato alla legge di bilancio per l'anno 2016, che quindi ingloba in parte i disegni di legge d'iniziativa parlamentare, beneficiando di una cosa molto importante - mi riferisco ai tempi - e utilizzando tutto ciò che in Commissione in oltre sei mesi di lavoro era già stato fatto attraverso un ciclo di circa 60 audizioni, che ci hanno consentito di ascoltare tutti gli attori del sistema. Credo che non abbiamo dimenticati nessuno. Il nostro obiettivo è stato quello di restituire agli investimenti pubblici sul cinema una valenza culturale e sociale che miri alla valorizzazione del cinema di qualità e alla formazione del pubblico, a partire dai giovani nelle scuole. Una finalità irrinunciabile, che ben può coniugarsi tuttavia con le esigenze delle imprese del cinema. Era questo il problema: stabilire l'equilibrio tra impresa e cultura e formazione culturale in questa materia. Era una finalità cui noi non potevamo rinunciare e che, di fatto, però doveva contemperarsi con le esigenze delle imprese del cinema in una logica di complessivo sviluppo del settore. La logica di carattere economico, che giustamente le imprese del cinema richiedevano, rispondendo ai criteri di sostenibilità del mercato, di fatto tuttavia tende a produrre una sorta di omogenizzazione di contenuti e prodotti. Dovevamo mettere insieme questa logica con quella più strettamente culturale e sociale che mira, invece, come si immagina, alla differenziazione e all'originalità. In questa prospettiva, quindi, deve leggersi il nostro lavoro emendativo. Abbiamo fatto un grande lavoro emendativo e ringrazio i colleghi di tutti i Gruppi. Abbiamo lavorato moltissimo ottenendo anche un risultato positivo. Il nostro lavoro è stato indirizzato a incrementare le risorse destinate al cosiddetto fondo selettivo, utilizzato per le scelte di più elevata qualità artistica, e introducendo una percentuale minima garantita di investimenti a favore delle scuole. Abbiamo sempre tenuto presente - un po' è lo spirito della nostra Commissione che lo richiede, dal momento che si occupa di cultura, scuola e formazione - un elemento molto importante, che qui rivendico e presento all'Assemblea con un po' di orgoglio; un elemento che è stato accolto dal Governo e che si sostanzia in un investimento forte sulla scuola, un investimento strutturale che di fatto consentirà di espletare un importante lavoro di formazione sia per gli insegnanti che per gli studenti all'interno delle scuole di ogni ordine e grado. Nella nostra attività emendativa abbiamo poi aggiunto al testo d'iniziativa del Governo un nuovo organismo: il Consiglio superiore del cinema e dell'audiovisivo, composto da esperti di qualificata esperienza e diversa provenienza; una sorta di struttura simile a quella già esistente presso il Ministero dei beni culturali, vale a dire il Consiglio superiore per i beni culturali. La finalità è quella di assicurare un dialogo stabile con gli operatori del settore e i diversi livelli di Governo - penso allo Stato ma anche alle Regioni - con il compito di effettuare una verifica sugli effetti degli interventi. Infatti, è sempre importante verificare i risultati degli investimenti realizzati dallo Stato nei vari settori. Pertanto, abbiamo previsto questo organismo e gli abbiamo attribuito questa funzione di verifica degli effetti degli interventi, allo scopo di indirizzare le politiche del Ministero in sede di elaborazione dei decreti. Tali attività di monitoraggio e valutazione saranno poi alla base della relazione, sempre prevista con un nostro emendamento, all'interno della relazione annuale del Ministro in Parlamento. Un pacchetto orientato a fare in modo che l'importante fase di verifica possa effettuarsi con uno strumento utile ed anche agile, che è appunto il Consiglio superiore della cinema e dell'audiovisivo. Il lavoro svolto a livello parlamentare ha consentito di perfezionare il disegno di legge, recuperando molti degli elementi importanti discussi in Commissione e contenuti nel disegno di legge di iniziativa parlamentare. Illustrerò alcuni degli elementi principali del disegno di legge mettendo insieme il lavoro svolto in Commissione con il testo proposto dal Governo. Nel disegno di legge si prevede una piena attuazione della Costituzione e dei Trattati dell'Unione europea e dell'UNESCO in quanto si riconosce, a livello di principio, che il cinema va sostenuto. Cito dalla legge «il disegno di legge riconosce, promuove e sostiene il cinema e l'audiovisivo quali fondamentali mezzi di espressione artistica, di formazione culturale e di comunicazione sociale». Colleghi, abbiamo poi un vero e proprio raddoppio delle risorse. Un risultato davvero positivo, ottenuto dal Governo e dal ministro Franceschini. Al riguardo ringrazio il sottosegretario Cesaro, presente in Assemblea, che ha seguito la Commissione in tutto il suo lavoro: 400 milioni di euro annui, a partire da quest'anno, a fronte degli attuali 200 milioni circa, allocati su diversi fondi. Con questo provvedimento si istituisce il Fondo per lo sviluppo degli investimenti nel cinema e nell'audiovisivo. Si realizza in tal modo un riordino del complesso degli investimenti. Questo livello di finanziamento complessivo è commisurato annualmente in base ad una percentuale. Si tratta di un elemento interessante e innovativo, che è stato anche oggetto di dibattito con la Ragioneria generale dello Stato. Ogni anno il livello di finanziamento è commisurato all'11 per cento delle entrate IRES e IVA del settore, quindi in realtà va a crescere: ove crescesse il mercato, è previsto che si abbia un aumento dei parametri di riferimento per ridefinire coerentemente le risorse nella manovra annuale di bilancio. Questo come capite è molto importante, perché c'è il raddoppio delle risorse che vengono date al cinema. Da qui l'idea che effettivamente ci crediamo: il Governo ci ha creduto e naturalmente il Parlamento su questo non può che essere d'accordo. Il Parlamento ovviamente avrebbe voluto anche di più, ma diciamo che il raddoppio può essere un buon risultato che il Governo ci ha proposto e che noi abbiamo valorizzato e molto condiviso. Vi parlavo inoltre anche dei contributi selettivi a progetto. A tale proposito abbiamo lavorato molto e abbiamo voluto che ci fosse un impegno forte del Governo, perché si tratta dei film fatti dai giovani, dei film sulle opere prime e seconde; si tratta di dare finanziamenti ai film d'essai, ai contenuti di qualità, anche ai film difficili per intenderci. Quindi abbiamo rivolto una particolare attenzione, con una cifra che in termini assoluti è di circa 70 milioni di euro e in percentuale va dal 15 al 18 per cento del Fondo annualmente. Considerando ciò che dicevo prima, ossia che il fondo è commisurato all'11 per cento delle entrate IRES e IVA, evidentemente se questo aumenta aumenterà anche la cifra assoluta dei 70 milioni che intanto per quest'anno mettiamo a disposizione per le opere di qualità, per le opere difficili, con i contributi selettivi. Abbiamo poi i contributi automatici, un altro elemento molto importante su cui dobbiamo fare un lavoro equo, dobbiamo in realtà introdurre un nuovo criterio. Si prevedono nuovi parametri per l'accesso ai contributi riconosciuti per opere già realizzate condizionati però al reinvestimento nel settore, che tengano conto anche della qualità della partecipazione ai festival internazionali, dei premi conseguiti, e non soltanto degli incassi al botteghino. Nella legislazione vigente si considera solo il parametro dell'incasso al botteghino. Capite bene, colleghi, che questo non poteva essere sufficiente: non possiamo pensare che un film debba ricevere finanziamenti dallo Stato soltanto se va bene al botteghino. Non abbiamo niente contro i botteghini, anzi, siamo perché il massimo numero possibile di persone vada al cinema e arricchisca il botteghino, ma certamente non può essere questo il parametro perché a finanziamento si aggiunga finanziamento. Dobbiamo dare contenuto di qualità anche a quei film che spesso vanno molto bene, che hanno un ottimo risultato di botteghino, ma che nello stesso tempo sono - grazie al cielo - film di qualità. Quindi, film di grande successo, ma non perché sono i cosiddetti film panettone, di cui avete sentito parlare; mi riferisco anche a film di qualità che hanno vinto concorsi internazionali, festival e premi. Abbiamo cercato di mettere insieme una serie di parametri. Considerate che per questa tipologia di contributi automatici su opere realizzate, storicamente, siamo nell'ordine dei 20 milioni di euro l'anno: ogni anno il Ministero ha investito 20 milioni di euro su questa tipologia. Introduco ora il tema del tax credit, che non è una cosa nuova, perché qualcosa già esisteva. Anche noi abbiamo votato già in questa legislatura una serie di provvedimenti che hanno considerato il tax credit e che hanno introdotto, anche con varie percentuali, i tax credit all'interno del mondo del cinema. Con questo provvedimento abbiamo riordinato il tutto, con un tax credit con diverse percentuali: va dal 15 al 40 per cento a seconda delle tipologie e delle finalità. Quindi anche questo va considerato come un nuovo investimento dello Stato. Signor Presidente, di fatto ci sono i fondi diretti e i fondi che arrivano dal tax credit, che sono comunque risorse a cui lo Stato rinuncia per reimpiegarle nel mondo del cinema. Quindi, capite che l'investimento è veramente interessante e credo che ciò sia stato condiviso e accolto molto positivamente da un po' tutti i colleghi di tutte le forze politiche. Si tratta di uno sforzo vero fatto dal Governo. C'è, quindi, un credito di imposta per le imprese di produzione, un credito di imposta per le imprese di distribuzione e un terzo credito di imposta per le imprese dell'esercizio cinematografico, per le industrie tecniche e di postproduzione e per l'adeguamento strutturale e tecnologico delle sale. C'è poi un credito di imposta, molto importante, per la promozione di opere italiane ed europee nelle sale e un credito di imposta, su cui richiamo la vostra attenzione, per l'attrazione in Italia di investimenti (ossia produzione esecutiva e postproduzione di film stranieri). Noi vogliamo, infatti, che in Italia si vengano a girare dei film, perché questo significa lavoro e internazionalizzazione, ma anche turismo, occasioni e opportunità per tutti coloro che lavorano nel settore. Quindi, vi è un quinto credito di imposta per l'attrazione di investimenti stranieri in Italia. È inoltre previsto un sesto credito di imposta per le imprese che non appartengono al settore del cinema e dell'audiovisivo, ma che hanno deciso di investire per la produzione e la distribuzione di opere cinematografiche audiovisive. Il nome che gli abbiamo dato è tax credit esterno. Con il disegno di legge in esame, quindi, il valore complessivo del tax credit giunge a 260 milioni di euro, rispetto ai 150 milioni dell'anno scorso. Bisogna infatti fare i conti e vedere le cifre assolute. In questo caso abbiamo complessivamente raddoppiato tutti i filoni di intervento e di finanziamento e, quindi, credo che abbiamo fatto uno sforzo enorme da questo punto di vista. Come vi ho appena detto, vi sono quindi sei tipi di tax credit, cui si aggiungono ulteriori strumenti di sostegno al credito. Abbiamo pensato anche a qualcos'altro di innovativo, come richiesto ed emerso nelle molte audizioni che abbiamo fatto, cui hanno partecipato gli operatori, anche quelli più deboli. È infatti evidente che questo è un mondo dove ci sono soggetti molto forti e molto potenti, ma anche soggetti che sono un po' in difficoltà o perché, trattandosi di giovani imprese, devono ancora seguire un processo che - auspichiamo - le porterà al successo. È evidente che, in questa fase, essi vanno aiutati e, attraverso un provvedimento come quello in esame, è compito dello Stato supportare queste giovani imprese, sempre riferendosi all'eccezione culturale. Non stiamo dando aiuti di Stato e ne dobbiamo essere tutti molto consapevoli. Qualche volta, infatti, il confine può non essere così chiaro: quelli che vengono dati non sono aiuti di Stato, perché il cinema è cultura e identità culturale di un Paese e l'Unione europea riconosce l'eccezione culturale. Lo ripeto, perché è evidente che questo è il tema più delicato affrontato dal provvedimento ed è quindi giusto che sia ben chiaro ai colleghi nel momento in cui poi ci apprestiamo a esaminare il disegno di legge. Abbiamo introdotto la possibilità per quelle imprese che non riescono a utilizzare il credito di imposta ad esse spettante di poter cedere le somme, secondo le procedure di legge, oltre che a intermediari bancari e assicurativi, anche all'Istituto per il credito sportivo. Che c'entra il credito sportivo? L'Istituto per il credito sportivo fa investimenti anche nella cultura e, quindi, quella che abbiamo introdotto è un'innovazione, anch'essa frutto del lavoro parlamentare. L'Istituto per il credito sportivo si impegna, sulla base di un'apposita convenzione con il Ministero dei beni e delle attività culturali e del turismo, a destinare le somme corrispondenti all'importo dei crediti ceduti al finanziamento di progetti e iniziative nel settore della cultura, con particolare riguardo al cinema e all'audiovisivo. Abbiamo quindi creato una sorta di circolo virtuoso molto interessante e innovativo, che francamente credo potrà portare a risultati molto interessanti. Lo vedremo. Adesso dobbiamo sperimentarlo, in quanto, come per tutte le cose nuove, è giusto osservare con attenzione e vedere quali saranno i risultati di queste intuizioni che, secondo noi, sono intelligenti, ma - ripeto - vedremo in seguito (in genere cerchiamo di fare il meglio e proporre qualcosa di utile). C'è un altro punto molto importante, richiesto dai giovani produttori e dai giovani che lavorano o vogliono lavorare nel mondo del cinema e dell' audiovisivo: si tratta del Fondo di garanzia. Si prevede infatti l'istituzione di un Fondo di garanzia, con una dotazione di 5 milioni di euro all'anno, configurato come sezione speciale del Fondo di garanzia per le piccole e medie imprese, per garantire operazioni di finanziamento per la realizzazione di prodotti audiovisivi e cinematografici. È la prima volta che viene istituito un Fondo di garanzia: il Ministero su questo tema è stato molto disponibile e abbiamo condiviso questa idea. Dunque è stato previsto lo stanziamento di 5 milioni di euro all'anno per i giovani e per coloro che hanno realmente bisogno di un supporto per poter partire con la propria attività. Nel provvedimento c'è poi una misura molto importante, che credo interesserà molto i colleghi, che nei territori avranno probabilmente avuto sollecitazioni in tal senso. Nel disegno di legge presentato dal Governo era previsto un Fondo di 120 milioni di euro di contributi a fondo perduto. Era previsto che lo stanziamento di questi fondi - che sono tanti - avesse una durata di soli per tre anni. In seguito al dibattito parlamentare abbiamo portato a cinque anni tale durata, perché vogliamo dare tempo per le progettazioni, affinché sia il pubblico che il privato possano approntare un'analisi corretta delle sale e di tutto che è presente nei territori, in modo da presentare una progettazione che supporti il cammino che intendiamo proporre. Vogliamo infatti che le sale cinematografiche vengano riaperte, in particolare nei centri storici. Naturalmente, in occasione della legge sullo spettacolo ci saranno interventi anche affinché i teatri vengano riaperti e credo che il Governo, su nostra sollecitazione, sarà spinto a cercare nuove risorse per lo spettacolo dal vivo e per i teatri. Intanto però parliamo di cinema e, a tal proposito, possiamo dire che lo sforzo è stato compiuto. Si sta proponendo infatti di tornare al cinema, perché a mio avviso - se permettete una considerazione personale - non è giusto e non è bello rimanere in casa a guardare solo ciò che ci viene proposto dalla grande distribuzione televisiva. Proviamo a tornare fuori, nelle piccole sale, soprattutto nei piccoli centri, perché ciò significa fare socialità, tornare a incontrarsi e a parlare, senza stare chiusi in casa, in salotto, seduti sul divano, a guardare da soli un film, ma condividendo emozioni e commenti all'uscita del cinema. Quindi abbiamo favorito la riapertura delle piccole sale e lo abbiamo fatto in particolare per i Comuni al di sotto dei 15.000 abitanti, per cui sono messe a disposizione ulteriori risorse, proprio perché in quei luoghi è particolarmente importante che torni il cinema. Questo lo dico non perché vogliamo essere «Amarcord» o perché ci piaccia il "piccolo mondo antico", ma perché riteniamo che rimettere in campo alcuni valori di quel piccolo mondo, non fa certamente male a nessuno. Quindi su questo aspetto abbiamo voluto dare un forte sostegno e, da questo punto di vista, il Governo ha fatto un lavoro eccezionale. A proposito di piccoli mondi antichi e di modernità, è stato previsto un piano straordinario di digitalizzazione di tutto il patrimonio cinematografico e audiovisivo, che dobbiamo conservare nel miglior modo possibile. Per questo il Governo ci ha proposto uno stanziamento di 10 milioni di euro, per tre anni, a fondo perduto - quella, signor Sottosegretario, è una delle poche cifre che non abbiamo aumentato - per finanziamenti agevolati e interventi di digitalizzazione delle opere televisive e cinematografiche da parte delle imprese italiane. Anche questo è importante ed è una richiesta che è stata rivolta. All'interno della Commissione in sede referente abbiamo voluto con forza le misure relative alla scuola e all'alta formazione. Abbiamo infatti proposto - e il Governo ha accettato - una riserva di non meno di 12 milioni di euro all'anno da destinare alle scuole. Abbiamo pensato, infatti, di vincolare a tal fine una quota pari al 3 per cento dei 400 milioni di euro - o della diversa cifra che sarà a disposizione - del Fondo per lo sviluppo degli investimenti nel cinema e nell'audiovisivo. Si tratta quindi di una percentuale del 3 per cento di tale Fondo, che tutti gli anni sarà vincolata per la scuola, con una misura strutturale. Vogliamo, infatti, far crescere il pubblico di domani; vogliamo far crescere la passione per i mestieri del cinema. Vogliamo che nella scuola, attraverso corsi di formazione (che con questi fondi verranno proposti, attraverso una convenzione che verrà messa in atto tra MIBACT e MIUR), si innalzi il livello culturale e la formazione nell'ambito del cinema e dell'audiovisivo. Sono quindi risorse strutturali che vengono messe a disposizione. E questo è molto importante. Vi è poi un'altro aspetto, che credo interessi perché conoscete bene le realtà territoriali. Esistono le Film commission, che attualmente sono istituite all'interno di varie Regioni, ma non in tutte. Esse lavorano in modo molto diverso e producono degli effetti diversi tra Regione e Regione. L'Italia, invece, è tutta bellissima, e le Film commission devono valorizzare il proprio territorio, attrarre investimenti e riuscire a far lavorare nei territori coloro che al cinema sono interessati. Noi sosteniamo le Film commission attraverso una importante immissione di risorse, ma anche con un riconoscimento. Per la prima volta, infatti, nelle definizioni relative al cinema, ritroverete, all'articolo 2 del disegno di legge, che è dedicato appunto alle definizioni, la definizione di Film commission e, quindi, la previsione di Film commission regionali. Noi riteniamo che questo sia un altro aspetto significativo. Un altro punto, colleghi, concerne la trasparenza. Spesso, nell'ambito del finanziamento dei fondi pubblici destinati al cinema, la criticità è sempre stata rappresentata dalla trasparenza dei finanziamenti. Non abbiamo mai saputo, se non in modo parziale, chi prendeva risorse e da dove, né chi fossero i soggetti che elargissero risorse alle varie produzioni. Pertanto, si è perso in questi anni il canale di riferimento e non si riusciva a capire bene chi usufruisse in misura maggiore di queste risorse. Adesso abbiamo istituito un registro, il registro cinematografico, che raccoglie tutte le informazioni relative alle assegnazioni di contributi pubblici statali, regionali e dell'Unione europea, dandone pubblicità sulla rete Internet. È un accesso che viene dato a chiunque. Dunque, chiunque potrà sapere quel film da chi è stato finanziato, come e perché. Questo è un elemento fortissimo di trasparenza, che noi riteniamo, con grande orgoglio, di avere introdotto, perché era necessario che in questo mondo ci fosse una maggiore trasparenza rispetto ai finanziamenti. Signor Presidente, ho citato qui i punti essenziali. Ritengo che questo provvedimento risponda (e in realtà siamo abbastanza soddisfatti) alle aspettative del mondo del cinema e dell'audiovisivo. Lo abbiamo verificato negli innumerevoli incontri e nelle ore di audizione che a questo provvedimento abbiamo dedicato. Dovevamo trovare un equilibrio tra investimenti diretti e misure di tax credit. Molta attenzione abbiamo riservato alla formazione del pubblico e agli interventi significativi e strutturali nella scuola italiana, come ho avuto modo di dire. Un grande lavoro è stato compiuto dai membri della 7ᵃ Commissione, che ringrazio molto per l'importante contributo dato in fase emendativa. Ringrazio i colleghi del Movimento 5 Stelle e del Gruppo Misto. Davvero è stato un lavoro molto serio e anche molto positivo quello che abbiamo svolto. Ringrazio poi, non solo i colleghi della 7ᵃ Commissione, ma anche altri colleghi che sono molto intervenuti su questo provvedimento, ponendoci delle questioni e dandoci delle sollecitazioni interessanti che spesso, con l'aiuto del Governo, siamo riusciti a introdurre in questo provvedimento. E questo ritengo sia un motivo di soddisfazione per un parlamentare. Ringrazio molto anche i colleghi della Commissione bilancio. Come ho detto, sono stati introdotti alcuni elementi innovativi di finanza pubblica, quindi c'era bisogno di un approfondimento insieme alla ragioneria; c'è stato quindi un rapporto tenuto molto bene dal MIBACT con il Tesoro e la 5ᵃ Commissione che ha dovuto supportarci. Considero giusto, utile e opportuno che tutta questa parte e questi approfondimenti di natura tecnica, che non era semplice effettuare e anche far muovere in una logica di innovazione e di sfida, siano valorizzati in quanto tali. Vedo che il presidente Tonini sta entrando in Aula proprio adesso, mentre è in atto il ringraziamento a lui e alla 5ᵃ Commissione. Ringrazio tutti i miei collaboratori che hanno consentito di realizzare il nostro lavoro e coloro che, anche fuori dall'Aula del Senato, fin dall'inizio hanno creduto che nel 2016 si potesse avere in Italia una legge complessiva sul sistema del cinema e dell'audiovisivo. Non tutti concordavano nel redigere una legge unica che in qualche modo diventa anche un codice; sicuramente ci sono alcune deleghe al Governo su una serie di questioni, come vedremo nell'esame degli articoli, ma abbiamo disegnato la disciplina del cinema e dell'audiovisivo e a mio avviso abbiamo fatto bene il lavoro concernente le definizioni. Abbiamo dato forma giuridica a un mondo che via via in questi anni è cresciuto e si è trasformato molto, quindi era importante dare una risposta in questo senso. Ringrazio davvero tutti i collaboratori, quelli che fuori dall'Aula ci hanno creduto, e poi ringrazio davvero la struttura e la dirigenza del Senato della Repubblica. Quello in esame è un provvedimento complicato, a cui abbiamo lavorato per tanti mesi; ringrazio in particolare la dottoressa Di Cesare della 7ᵃ Commissione e la dottoressa Piccardi, che ha risolto una quantità di problemi all'interno della 5ᵃ Commissione. Ringrazio naturalmente il ministro Franceschini, i suoi uffici e soprattutto il sottosegretario Cesaro, che ha seguito con minuzia il nostro lavoro e ci ha aiutato a porre il disegno di legge in esame in una condizione di equilibrio che non era facile da trovare, proprio per le questioni cui accennavo prima. In ultimo, ma non per importanza, ringrazio il presidente Marcucci che, con la consueta competenza e saggezza, ha messo insieme questo mondo della 7ᵃ Commissione e ha condotto i lavori su un provvedimento difficile e che ha avuto un iter particolarmente complesso per via di una questione di fondo, il fatto cioè che si doveva trovare un equilibrio tra l'attività parlamentare che era già avviata e il provvedimento che veniva dal Governo, quindi il disegno di legge collegato, che noi abbiamo accolto positivamente perché ci ha aperto un'autostrada, nel senso che, sia per quanto riguarda i finanziamenti (essendo un disegno di legge collegato alla legge di stabilità) che per i tempi, ci ha dato un grosso aiuto. Credo quindi che, con il lavoro di tutti, abbiamo prodotto un testo che a settembre spero riusciremo a esaminare con attenzione. Naturalmente siamo disponibili nei confronti del lavoro emendativo che l'Assemblea dovrà ancora fare, considerando che moltissimi emendamenti anche dell'opposizione sono già stati accolti in Commissione e che quindi un grande lavoro comune è già stato fatto.
2016-09-13	LN	CandianiStefano	Ditelo agli italiani, anche a quelli che non arrivano a guadagnare 200 euro al mese. Ditelo anche a coloro che, dopo il terremoto, riceveranno 200 euro per cavarsela ogni mese, per conto loro, anziché avere lo stipendio di 200.000 euro l'anno che date a questa gente! Qui dovete dimostrare coerenza, e non altrove, non sui giornali, e non come ha fatto il ministro Giannini questa mattina, quando è andata a inaugurare una scuola ad Amatrice, dimenticando che a Norcia ci sono ancora i bambini sotto le tende. Qui si vede la coerenza del Governo, signor Sottosegretario: non chiedendo la trasformazione in ordine del giorno, ma appoggiando l'emendamento in esame e dicendo all'Assemblea che il Governo esprime parere favorevole!
2016-09-20	PD	RicchiutiLucrezia	Sui processi coinvolti dalla prescrizione per reati particolarmente gravi, come i delitti causati da incidenti sui luoghi di lavoro, nonché i delitti ambientali e quelli relativi all'amianto, gli emendamenti che ho presentato vanno nella direzione già illustrata dal senatore Casson. Si tratta di situazioni particolarmente odiose. Ricordo a me stessa che sono andati prescritti i reati del G8 di Genova, dove inermi manifestanti sono stati sorpresi nella notte nella scuola Diaz e picchiati selvaggiamente, come ha riconosciuto una sentenza della Corte europea dei diritti dell'uomo (parlo della cosiddetta sentenza Cestaro del 2015). Sono andati prescritti i reati dei vertici dell'Eternit per le morti da amianto e rischiano di andare prescritti i reati dei dirigenti delle Ferrovie dello Stato italiane per l'immane strage di Viareggio.
2016-09-28	PD	FasioloLaura	Il disegno di legge, che - come ha ricordato la relatrice Di Giorgi - ha beneficiato di ben 60 audizioni in Commissione dei principali attori del sistema, ha una forte valenza educativa ed è su questo focus che vorrei centrare la mia attenzione. L'obiettivo che emerge con forza dal testo è la valorizzazione del cinema di qualità: un'opportunità per la formazione dei giovani a partire dalla scuola. Il cinema e l'audiovisivo vengono quindi intesi come occasione pedagogica, come educazione all'immagine, come rafforzamento della conoscenza storica, musicale, artistica, scientifica; il cinema come educazione all'ascolto, alla valutazione critica, allo sviluppo dell'analisi e di competenze tecnologiche multimediali, ma anche come sviluppo (sappiamo quanto ne abbiamo bisogno) di una sensibilità emozionale e partecipativa alle storie di altri, di cui oggi si ravvisa la necessità specialmente tra gli adolescenti, come stimolo all'approfondimento di settori, risveglio di nuovi interessi. Sono molteplici le finalità irrinunciabili che ben si coniugano con l'educazione e il mondo formativo. Si tratta, dunque, di contemperare la logica economica, che risponde a criteri di sostenibilità del mercato e di fatto tende a produrre appiattimento, omogeneizzazione di contenuti e prodotti, con quella culturale, formativa e sociale, che promuove invece differenziazione, approfondimento, originalità, varietà. Con l'occasione desidero ricordare che il 4 febbraio 2016 i ministri Giannini e Franceschini hanno siglato il protocollo d'intesa per la promozione del linguaggio del teatro e del cinema nella scuola e che con la legge n. 107 del 2015 (la buona scuola) sono state avviate attività congiunte fra i due Dicasteri per la promozione dell'arte, la diffusione della conoscenza del nostro patrimonio culturale e della lettura. Si tratta, dunque, di un nuovo capitolo nella collaborazione fra MIUR e MIBACT. Con la scuola ed il protocollo Ciak-Si studia!, che invita gli studenti a mettersi alla prova in qualità di sceneggiatori, registi e autori, non è solo la scuola ad andare al cinema, ma anche il cinema e il teatro a entrare nella scuola. Il protocollo prevede anche aggiornamento dei docenti sul cinema e la promozione della partecipazione a rassegne, festival, manifestazioni cinematografiche, che non cito tutte perché sono assolutamente importanti. Nell'ambito del piano triennale dell'offerta formativa (PTOF), che esplicita la progettazione curriculare, extracurricolare ed educativa, organizzato dalle scuole nell'ambito dell'autonomia, utilizzando una quota di flessibilità, potrà essere dato anche rilievo al rafforzamento della cultura cinematografica, intesa come fruizione, avvicinamento, comprensione e interpretazione di questo mondo, così come previsto dalla delega contenuta nella citata legge n. 107. È imminente l'adozione della normativa relativa alla promozione e alla diffusione della cultura umanistica e alla valorizzazione del patrimonio e della produzione culturale, musicale, teatrale e cinematografica. Dei 40 articoli del testo in esame, la mia attenzione va all'articolo 9, che definisce le attribuzioni del Ministero, tra cui lo sviluppo e l'internazionalizzazione delle opere italiane, la modernizzazione delle sale cinematografiche, la promozione di programmi di educazione all'immagine nelle scuole di ogni ordine e grado, con il potenziamento delle competenze nei linguaggi audiovisivi e delle capacità critiche, la conoscenza delle tecniche cinematografiche e audiovisuali, attraverso una formazione specifica nelle discipline del cinema e dell'audiovisivo anche nell'alta formazione. Apprezzo molto il fatto che i contributi di cui all'articolo 24 siano diretti prioritariamente ai giovani, alle opere prime e seconde, ai film d'essai, ai contenuti di qualità, nonché ai film cosiddetti difficili, realizzati con risorse finanziarie modeste. È altresì prevista la valorizzazione delle micro imprese e il sostegno alle start-up, con varie misure e iniziative promozionali, attraverso la realizzazione di festival, premi di rilevanza nazionale e internazionale. Ricordo altresì l'attività di internazionalizzazione del settore e di conservazione, restauro e fruizione del patrimonio cinematografico ed audiovisivo. Saranno comprese come destinatarie dei benefici attività connesse anche alla ricerca e alla sperimentazione, iniziative nelle cineteche e attività di diffusione svolte dalle associazioni di cultura cinematografica e dalle sale delle comunità ecclesiali e religiose, che svolgono una meritoria funzione sociale di formazione del pubblico. Di grande rilievo appare l'introduzione in Commissione di una quota vincolata (non inferiore al 3 per cento del Fondo, pari a circa 12 milioni di euro) alle scuole di ogni ordine e grado, per il potenziamento delle competenze nel cinema, nelle tecniche di produzione, nella diffusione di immagini, nell'alfabetizzazione nell'arte e altro ancora. Si tratta di decisioni strategiche, che si collegano nell'ambito della recente legge di riforma della scuola n. 107, già citata, che investe l'educazione all'immagine e la formazione dei docenti, in un'ottica che vede nel cinema un'occasione pedagogica molto importante. In Commissione è stato introdotto anche il tema della distribuzione di opere prodotte in lingua diversa da quella italiana per potenziare l'offerta del cinema nelle Regioni dove vi sono minoranze linguistiche riconosciute ai sensi della legge 15 dicembre 1999, n. 482. Infine, desidero esprimere un grande apprezzamento per la valorizzazione delle attività di conservazione, restauro e fruizione del patrimonio cinematografico e audiovisivo. Avviandomi alla conclusione, tengo a sottolineare che sarà il Ministero a definire le varie e specifiche tipologie di attività ammesse e stabilirà i criteri e le modalità di concessione dei contributi. Siamo all'avanguardia e dobbiamo essere orgogliosi dei nostri laboratori altamente specializzati nel campo del restauro cinematografico, come ad esempio la Fondazione Cineteca di Bologna e la Cineteca di Milano, che sono punti di riferimento a livello internazionale. Non voglio nemmeno dimenticare la Cineteca del Friuli a Gemona del Friuli e il corso di laurea universitario in disciplina delle arti, della musica e dello spettacolo (DAMS) a Gorizia, leader nel settore della digitalizzazione dei formati ridotti e obsoleti. I film restaurati e i film contemporanei trattati dai laboratori dei centri del nostro Paese sono proiettati presso i più importanti festival e dobbiamo esserne veramente orgogliosi. Tali centri avranno maggiori incentivi e un giusto riconoscimento, con una legge ad hoc che ci avvicina veramente all'Europa, per una visione di insieme, la valorizzazione delle eccellenze, la promozione della sperimentazione, le facilitazioni per i giovani e la salvaguardia del nostro patrimonio. Rivolgo, infine, un doveroso ringraziamento alla senatrice Di Giorgi per il lavoro straordinario e di alta qualità fatto in Commissione.
2016-09-28	FI	GiroFrancescoMaria	Signor Presidente, non ho alcuna difficoltà a dire che stiamo discutendo una legge di sistema, una legge importante che va a sostenere e promuovere il cinema italiano, che ne ha bisogno. Quindi da parte del Gruppo di Forza Italia c'è stata piena e ampia disponibilità. L'intervento del senatore Bocchino, che mi ha preceduto, è stato, secondo me, legittimo e rigoroso perché ha detto cose che tutti noi sappiamo e pensiamo, e cioè che questo Governo ha purtroppo la cattiva abitudine di non far lavorare il Parlamento in condizioni di serenità. Lo abbiamo visto con il decreto buona scuola, una legge, quella sì, davvero importante per le famiglie italiane: avevamo lavorato in Commissione e avevamo le nostre proposte da sottoporre all'attenzione dei partiti politici - perché la «politica» ancora non è una parolaccia e i partiti sono previsti dalla Costituzione - ma anche in quella occasione il Governo ci ha presentato il dispositivo, bello e cucinato nelle segrete (ma neanche tanto segrete) stanze di Palazzo Chigi. E la stessa cosa è avvenuta con la legge sul cinema, una legge in larga misura condivisibile, che non è uno stravolgimento dei disegni di legge che erano all'attenzione dei membri della Commissione (ho anche l'orgoglio di poter dire che tra questi disegni di leggi ve ne era uno a prima firma Giro, sulle opere prime e sulle opere seconde). Tuttavia, anche in questa circostanza il Governo ha voluto imporre alla Commissione un articolato molto complesso, che abbiamo naturalmente valutato ed emendato, ma l'impianto è quello che il Governo ci ha cucinato.
2016-09-28	PD	FaveroNicoletta	In Italia, il cinema è stato notoriamente oggetto, sino ad oggi, di un corpus legislativo disomogeneo e disorganizzato fin dai suoi primi tentativi di regolamentazione. Per questo vi era la necessità di realizzare un intervento non semplicemente correttivo, ma strutturale, che ne potesse sostenere lo sviluppo e ridare slancio. Il ministro Franceschini ha riconosciuto in questo senso il percorso avviato dal Partito Democratico, che ha presentato una prima proposta di legge sul tema, a prima firma della senatrice Di Giorgi, che io ho sostenuto e sottoscritto con molti altri colleghi, evidenziando il valore e la rilevanza sociale del cinema e delle sale cinematografiche e di come lo Stato si debba impegnare per la diffusione della cultura cinematografica in Italia. Seguendo questa linea, il Governo ha presentato un disegno di legge collegato alla legge di bilancio per l'anno 2016 che ha fatto propria la proposta parlamentare. Si tratta, quindi, di buone intenzioni - come lei ha ricordato, senatrice Blundo - ma supportate dalle risorse. Il disegno di legge è stato esaminato e migliorato nel corso dell'esame dei colleghi della Commissione istruzione ed è giunto infine all'esame dell'Assemblea. Come ha ricordato la relatrice Di Giorgi, che ringrazio del lavoro svolto insieme a tutta la Commissione, il provvedimento ha come obiettivo il rilancio e lo sviluppo del settore cinematografico e audiovisivo in attuazione di principi consolidati anche a livello internazionale ed europeo, a salvaguardia dei valori e delle identità culturali nella società globale e tecnologica. Oltre alle finalità e i principi, il testo contiene diverse misure di carattere finanziario, che permettono al provvedimento di avere le gambe per muoversi poi da solo. Non è quindi un investimento a costo zero: si tratta di un impiego di risorse rilevanti fatto dal Governo e dal Parlamento che va quindi sostenuto, come è stato ricordato prima anche dal senatore Fornaro. Tra le misure più interessanti, vi è innanzitutto il raddoppio delle risorse esistenti con l'istituzione del Fondo per lo sviluppo degli investimenti nel cinema e nell'audiovisivo. La dotazione è aumentata a 400 milioni di euro annui (a fronte degli attuali circa 200 milioni, allocati però su diversi fondi). Circa 70 milioni di euro saranno destinati a progetti diretti prioritariamente ai giovani, alle opere prime e seconde, ai film d'essai e ai contenuti di qualità. Altra misura importante è il tax credit, che va dal 15 al 40 per cento a seconda delle tipologie e delle finalità di cui beneficerà un gruppo composito di soggetti, al fine, da una parte, di tutelare il nostro made in Italy e, dall'altra, di ricercare investimenti stranieri. Vi è poi un articolo importante, il 26, quel piano straordinario per le sale cinematografiche, che rappresenta un altro investimento notevole. Esso impiegherà 30 milioni di euro annui per il 2017, 2018 e 2019, altri 20 milioni per il 2020 e 10 milioni per il 2021. In totale saranno ben 120 milioni di euro di contributi a fondo perduto per cinque anni per favorire la diffusione omogenea delle sale sul territorio nazionale, con particolari agevolazioni per i centri storici e per quei Comuni con meno di 15.000 abitanti che sono veramente la maggior parte nel nostro territorio nazionale. Ulteriori contributi, 10 milioni di euro per tre anni a fondo perduto o per finanziamenti agevolati, sono stanziati per interventi di digitalizzazione delle opere audiovisive e cinematografiche da parte di imprese italiane. Infine, il disegno di legge riserva ben 12 milioni (almeno il 3 per cento del fondo) per l'educazione all'immagine, la formazione di insegnanti, l'istituzione e lo sviluppo di corsi, in accordo con il MIUR, che permetterà di creare negli anni un pubblico capace di fruire dell'offerta cinematografica in modo attento, esigente e critico. Attraverso questo provvedimento, il cinema viene finalmente considerato uno strumento di crescita, condivisione e apprendimento, fondamentale per il nostro sistema culturale. L'integrazione tra cultura e istruzione è un elemento molto importante da realizzare. Così il MIBACT e il MIUR hanno siglato un protocollo d'intesa che prevede attività di promozione del linguaggio e della cultura cinematografica e teatrale nelle scuole. L'obiettivo è incoraggiare la pratica teatrale, cinematografica, artistica e performativa nelle scuole, sia come esperienza formativa e creativa, sia come strumento di educazione al linguaggio artistico ed estetico e dare così seguito a quanto già stabilito all'interno del decreto la buona scuola. L'armonizzazione tra i vari Ministeri, e non soltanto tra i Ministri, che dialogano tra di loro è avvenuta con l'alternanza scuola-lavoro e avviene adesso con la cultura e l'istruzione. I ministri Franceschini e Giannini hanno presentato, inoltre, due concorsi rivolti agli studenti sui temi del cinema e del teatro. Si tratta di un cambio di prospettiva significativo: le scuole sono andate molto spesso a teatro e al cinema, mentre oggi si porta il cinema e il teatro dentro la scuola, per riavvicinare il pubblico alla cultura. Si tratta di un ritardo a cui si sta ponendo rimedio. Voglio anche ricordare come il decreto legislativo sulla buona scuola preveda tra le materie scolastiche non solo il ritorno della storia dell'arte, ma anche l'introduzione del cinema e dell'audiovisivo, mai prese in considerazione a livello ministeriale. Anche il bonus cultura di 500 euro per i giovani, da spendere per teatri, cinema e musica, rappresenta un intervento importante. Detto questo, le norme contenute nel provvedimento in esame hanno tutte la finalità di razionalizzare il sistema e semplificare gli interventi di promozione e sostegno al cinema. Ritengo, quindi, opportuno un rapido esame del testo per una immediata approvazione dello stesso e il passaggio alla Camera.
2016-09-28	PD	FerraraElena	Vai un giorno sul set invece di dire queste parlate! PRESIDENTE. Senatore, lei è già intervenuto. Ora lasci parlare i colleghi! Prego, senatrice Ferrara. FERRARA Elena (PD). Un disegno di legge, dicevo, che oggi discutiamo in quest'Aula (civilmente, mi auguro). La relazione svolta dalla collega Di Giorgi, che ringrazio per il suo prezioso e intenso lavoro, ha già messo in evidenza un tema che è fondamentale e che mi preme riprendere (la relazione è stata svolta il 3 agosto). Gli aiuti di Stato nei confronti di questo settore della produzione creativa rientrano, secondo il Trattato sul funzionamento dell'Unione europea, tra le eccezioni culturali. Il cinema e l'audiovisivo, infatti, sono considerati fondamentali mezzi di espressione artistica, di formazione culturale e di aggregazione sociale in grado di rafforzare e veicolare l'identità di una comunità. A distanza di alcune settimane dall'incardinamento del provvedimento in esame va annoverata la proposta del ministro Franceschini che, in accordo con le associazioni di categoria ANEM, ANICA e ANEC, permette l'accesso alle sale cinematografiche aderenti al progetto con biglietto calmierato a soli due euro nel secondo mercoledì del mese a partire di settembre. Quindi si è già avuta la prima edizione. «Cinema2day», che richiama le politiche culturali di incentivazione delle visite musei e i 500 euro disponibili per i diciottenni che sono già stati qui richiamati, ha già ottenuto oltre 3.000 adesioni. Sicuramente la familiarità con il linguaggio cinematografico è maggiore rispetto ad altri settori delle arti performative, come ci dicono anche le statistiche riferite alle fasce più giovani. Buona l'idea di rafforzare la fidelizzazione al grande schermo; giusto ricominciare a uscire e ridare vita a una fruizione collettiva; significativo incentivare il vivere e il condividere le emozioni; fondamentale ripopolare le sale di prossimità e, di conseguenza, dare vita ai quartieri più o meno periferici delle nostre realtà urbane, compresi i piccoli Comuni dove il cinema, laddove ha resistito, è spesso il solo presidio culturale, come si è già detto in questa discussione generale Il Governo ha dunque deciso di investire a tutto tondo in questo ambito, incrementando del 60 per cento le risorse, ritenendolo parte essenziale della nostra cultura, capace di veicolare la nostra identità nazionale. Una storia di grande bellezza tra le tante del nostro ingegno creativo. Lo fa con una norma che interviene in modo sistemico sul cinema e sull'audiovisivo, intervenendo su tutta la filiera, dagli autori ai gestori delle sale, attribuendo le competenze a Stato e Regioni, rafforzando l'esperienza delle film commission, istituendo il Consiglio superiore del cinema e dell'audiovisivo, e puntando sulla qualità, sull'innovazione e sulla internazionalizzazione Sappiamo che la volontà e la proposta del Governo, con questo collegato alla manovra di bilancio 2015-2017, si sono incrociate e positivamente contaminate con il disegno di legge n. 1835 di iniziativa parlamentare, di cui sono convinta firmataria. Il testo finale, ora in discussione, è il frutto di una volontà convergente di Parlamento e Governo. È stato costruito attraverso un dialogo aperto con tanti portatori di interessi, che nel corso delle audizioni hanno permesso di migliorare ulteriormente le misure in esso contenute. Tra i tanti punti di forza, a partire dal sistema di sostegno che consente di stabilizzare le dotazioni finanziarie annualmente destinate al settore grazie al Fondo per lo sviluppo degli investimenti nel cinema e nell'audiovisivo, si ridisegna il FUS cinema e il tax credit. Il fondo è alimentato sul modello francese e abbiamo già ricordato più volte come opererà: a decorrere dal 2017 una percentuale del gettito IRES e IVA di questi settori, riguardanti appunto la cinematografia nel senso più lato, verrà destinato al finanziamento del nuovo fondo, che non potrà mai scendere sotto i 400 milioni di euro. Fino al 18 per cento e un minimo del 15 per cento (ma meriterebbero anche di più) delle somme del fondo è dedicato ogni anno al sostegno di opere prime e seconde, giovani autori, start up, piccole sale ubicate in paesi inferiori ai 15.000 abitanti. Si istituisce poi un fondo di garanzia per le piccole e medie imprese; vengono rafforzati i contributi a favore dei festival e delle rassegne di qualità; è previsto un piano straordinario per la digitalizzazione del patrimonio cinematografico e audiovisivo. Nel porre attenzione a tutta la filiera - e questo è un punto di forza - esso non dimentica inoltre la valorizzazione della cultura cinematografica, trovando formule innovative di raccordo con il Ministero dell'istruzione, dell'università e della ricerca. Su questo aspetto si sono già soffermate alcune colleghe precedentemente, mi riferisco all'articolo 9, che entra nel merito degli aspetti formativi sia riferiti alle specifiche professionalità coinvolte sia facendo sponda alla legge di riforma della scuola nella valorizzazione di linguaggi artistici e multimediali anche tecnologicamente avanzati, per la formazione di cittadini produttori e fruitori critici di cultura. Si parla di minimo 12 milioni che, all'anno, vengono previsto dall'articolo 25, cioè il 3 per cento del fondo. Sappiamo che sono già all'attivo proficue progettualità e sappiamo che con i tre decreti legislativi previsti dalla legge n. 107 del 2013, e in particolare quello sulla cultura umanistica e di valorizzazione delle arti, si intende potenziare l'offerta formativa su questi linguaggi performativi multimediali. Diciamo che questi provvedimenti si tengono. La normativa affronta anche il tema dello stato dei contenitori, cioè degli edifici che sono interessati da diverse misure volte alla ristrutturazione, anche mediante ampliamenti volumetrici in deroga agli strumenti urbanistici (naturalmente entra nello specifico), e la creazione di nuove sale e spazi polivalenti. Per questo sono stanziati 120 milioni a partire dal 2017 fino al 2021 e anche in questo caso i Comuni con meno di 15.000 abitanti hanno una quota parte del fondo destinata a loro. Viene riconosciuto un grande valore anche alle sale storiche e di particolare interesse culturale: penso alle cineteche del Museo nazionale del cinema «Fondazione Maria Adriana Prolo» di Torino e alla cineteca di Bologna. Ricordo infine un aspetto importante, quello della tutela dei minori: il Governo si impegna in tal senso ad adottare, entro dodici mesi dalla data di entrata in vigore della legge, appositi decreti legislativi, ispirandosi ai principi di libertà e responsabilità, tanto degli imprenditori del settore cinematografico e audiovisivo, quanto dei principali agenti educativi (di questo non si è parlato, mi sembra di non avere sentito nessuno), tra i quali in primo luogo la famiglia, e sostituendo le procedure attualmente vigenti con un meccanismo di responsabilizzazione degli operatori e di attenta vigilanza delle istituzioni orientata all'effettiva tutela dei minori. Un ultimo rilievo va riservato alla decisione (che ritengo corretta) di proporre all'Assemblea lo stralcio dell'articolo 34 relativo al nuovo codice dello spettacolo dal vivo. Sarà questa un'occasione fondamentale per valorizzare un settore che aspetta da tempo nuove misure normative; un settore cui va attribuito un alto valore umanistico che deve incrociare - come ho detto - le politiche formative, di cui la nostra società ha estremo bisogno. L'Italia del canto, della musica, del teatro, della danza e delle diverse espressioni performative, anche a confronto con le nuove tecnologie, sta lanciando da tempo il suo grido di dolore perché non vede riconosciute le sue grandi potenzialità, perché soffre di frammentazione per la mancanza di un sistema virtuoso, perché si confronta con una patologica impossibilità di programmazione, necessita di misure di semplificazione burocratica, fatica a far emergere le proprie risorse sul piano internazionale e altro ancora. Riprenderemo immediatamente i lavori di ascolto dei diversi portatori di interesse per amplificare e dare maggiore attenzione, anche in termini di sostegno, alle misure contenute in quella delega al Governo, anch'essa prevista come collegato alla manovra finanziaria. La 7ᵃ Commissione del Senato ha già lavorato per indagare sullo stato dell'arte (quanto mai corretta questa definizione) anche per quanto riguarda il welfare dei lavoratori del settore. Lo ha fatto nello specifico per la musica, ma naturalmente si affronterà il problema dello spettacolo in generale. Sappiamo quanto sia complesso il lavoro che ci attende, ma lo affronteremo con lo spirito che ha animato in nostro percorso rivolto al cinema e all'audiovisivo. Anzi, l'esito di questo collegato, che seguiremo con attenzione anche nelle fasi dei decreti legislativi con i pareri che renderemo in Commissione, ci incentiva ad affrontare il collegato sullo spettacolo dal vivo. Sarà un'altra sfida e la 7ᵃ Commissione sicuramente si impegnerà su questo tema; per questo ringrazio il presidente Andrea Marcucci e anche i colleghi che tanto si sono impegnati sul cinema, invitandoli a farlo anche per lo spettacolo dal vivo. Tale provvedimento avrà risvolti positivi sul piano economico, ma insieme alla legge sul cinema sarà un'operazione sicuramente capace di estetizzare (il contrario di anestetizzare) la nostra collettività, perché è in grado di creare contesti facilitanti le relazioni, l'inclusività, la multiculturalità, l'ascolto e la libera creatività, segni ed emozioni che legano performanti e pubblico. Insomma, per dirla con Tonino Guerra, grande artista, poeta e sceneggiatore, se noi imparassimo a parlare, gli animali ci capirebbero meglio. Le immagini sullo schermo vivono perché sono guardate.
2016-09-29	M5S	MartelliCarlo	A chi dice che il ponte sullo Stretto sarà antisismico, rispondo che potete farlo resistente al 9ᵒ grado della scala Richter, al 9.3. E allora? Tutto il resto che c'è attorno non lo è. Se la strada si apre di tre metri o crollano i terrapieni sottostanti all'ingresso del ponte, ho fatto un ponte antisismico che non può più essere usato perché non ci si può arrivare. E allora di cosa stiamo parlando? Questi ragionamenti sono roba da scuola elementare.
2016-09-29	M5S	NugnesPaola	È necessario prendere provvedimenti chiari e urgenti immediatamente, da un lato, per il caso specifico, e quindi per portare ristoro a quei territori; dall'altro, predisponendo un protocollo unico nazionale di intervento in modo che non si intervenga ogni volta caso per caso. Bisogna prevedere un fondo di rotazione nella prossima legge di stabilità, al fine di supportare anche gli interventi minori per la riparazione, il ripristino e la ricostruzione degli immobili. Bisogna adottare iniziative per concedere indennizzi alle attività produttive danneggiate. Benché l'Europa li abbia valutati come aiuti di Stato, dobbiamo trovare il modo per poter aiutare anche le aziende a riprendersi e a rientrare dal danno che hanno subito. Bisogna attivarsi per creare una zona franca urbana in quelle aree; promuovere strumenti di partecipazione alla ricostruzione, ed essere certi che chi collaborerà alla ricostruzione - le aziende che vorranno partecipare, anche per appalti privati - faccia parte di una lista controllata che abbia una collaborazione con la prefettura chiara ( white list, pure se anch'esse presentano tantissimi problemi). Occorre predisporre tutte le attività affinché gli stati di emergenza non favoriscano direttamente o indirettamente i fenomeni speculativi e corruttivi che ben conosciamo. Ci tengo a soffermarmi sulla prevenzione. Dobbiamo capire che, se l'anno prossimo o tra due anni non vogliamo trovarci in questa Assemblea - non saremo noi, ma qualcun altro - a parlare ancora di emergenza e di decretazione di urgenza, dobbiamo creare un chiaro piano di prevenzione. Dal 1980 abbiamo una carta della sismicità del nostro territorio che va sicuramente adeguata, perché ci sono delle zone non adeguatamente classificate. Secondo questa carta, però, almeno 24 milioni di persone vivono in zone ad elevato rischio sismico. Cosa facciamo? Mettiamo le accise. In quarantotto anni sono state poste cinque diverse accise sul costo della benzina, che costituiscono anche un freno all'uso dell'automobile privata. In quarantotto anni sono stati ricavati 145 miliardi dalle accise sulla benzina per le ricostruzioni, e tale somma rappresenta però ben più del doppio della spesa complessiva per la ricostruzione. Il Consiglio nazionale degli ingegneri ha, infatti, stimato in 70 miliardi il costo complessivo per la ricostruzione dal Belice al novembre 2014, considerando sette eventi calamitosi, escluso quello dell'Umbria, che è l'ottavo. Dalle accise abbiamo, invece, ricavato 145 miliardi. Nonostante i soldi e le decretazioni di urgenza, ogni volta siamo assolutamente impreparati. Arriviamo a siffatti eventi come se fosse la prima volta e ci troviamo a fare nuovi decreti di urgenza. Eppure, il quadro è chiarissimo. Abbiamo dei dati estremamente allarmanti. L'ingegnere sismico Alessandro Martelli ha valutato che l'80 per cento degli edifici in Italia non è idoneo. È stato valutato che una scuola su tre ricade in aree ad alto e medio rischio sismico, ma che solo l'8 per cento è adeguato a resistere ad una scossa sismica ad alto magnitudo. Quindi, i nostri figli frequentano tutti i giorni scuole non adeguate, correndo un alto rischio, e non provvediamo assolutamente a metterle in sicurezza. Basterebbe dare il via all'ordinanza del Presidente del Consiglio del 2003 che valutava la necessità di classificare le strutture sul nostro territorio, di dare chiare norme tecniche per le costruzioni in zone sismiche, una classificazione antisismica agli edifici e, soprattutto, quantificare le risorse necessarie all'adeguamento antisismico. Non abbiamo attuato questo piano; non abbiamo messo mano a questo importantissimo lavoro. Ci manca la base, perché dobbiamo aggiornare la carta delle sismicità di tutto il territorio e avere una mappatura certa degli edifici del patrimonio pubblico e privato, per arrivare a una classificazione antisismica degli edifici. Ci vuole il fascicolo del fabbricato, e su questo mi voglio soffermare. È fondamentale dare una valutazione, come avviene per la classe energetica, in merito alla classe antisismica edificio per edificio. Un ingegnere, di cui adesso purtroppo non ricordo il nome, ha affermato che sarebbe necessario che, vicino alla targhetta del civico delle strade, sia affissa anche la classificazione antisismica di ogni edificio, per avere chiaro il quadro del nostro patrimonio e attribuirgli anche un valore di tipo commerciale. Il fascicolo del fabbricato dovrebbe essere come una specie di pedigree dell'edificio. In Italia abbiamo già un sistema informatico territoriale e dovremmo solo implementarlo su tutto il territorio, per avere con chiarezza, attraverso una semplice consultazione sul computer, tutte le informazioni sull'edificio, per conoscere tutti gli obblighi di legge per metterlo in sicurezza per sapere quanto consuma energeticamente e qual è il rischio sismico a cui si incorre se si va in esso ad abitare. È quindi necessario che il Governo metta mano ai fondi per poter approntare questo progetto. Non possiamo più improvvisare, non possiamo più fare degli spot che hanno termine annuale o triennale. Bisogna creare un fondo nazionale per la realizzazione del fascicolo obbligatorio dell'edificio e un apposito fondo per l'adeguamento antisismico di tutto il patrimonio immobiliare e, in un opportuno lasso di tempo, rendere il fascicolo del fabbricato un documento obbligatorio, nelle transazioni immobiliari e per tutte le richieste di autorizzazioni edilizie. Infatti io devo sapere dove sto mettendo mano e quale sia la classificazione antisismica di quell'edificio prima di fare eventuali aumenti volumetrici (che adesso si potranno fare anche con una SCIA o una con CILA), il che è gravissimo, perché non si saprà dove si sta agendo. Bisogna inoltre predisporre gli opportuni strumenti legislativi volti ad inibire la cessione di immobili sprovvisti di fascicolo del fabbricato e bisogna quindi informatizzare tramite il SIT, il sistema informativo territoriale a livello nazionale, la mappa degli edifici che si trovano in zone sismiche e a rischio idrogeologico. PRESIDENTE. Concluda, senatrice Nugnes. NUGNES (M5S). Sì, Presidente. Avrei voluto finire di leggere il mio intervento ma a quanto pare non ne ho il tempo. PRESIDENTE. Se vuole può consegnare il testo dell'intervento affinché sia allegato al resoconto della seduta odierna. NUGNES (M5S). Vorrei solo aggiungere che non è il terremoto che uccide, ma l'inadeguatezza del nostro patrimonio immobiliare e del nostro territorio a livello idrogeologico. Quindi è colpa nostra se dobbiamo ancora piangere dei morti.
2016-10-05	PD	MattesiniDonella	Signora Presidente, voglio affrontare due terribili fatti che le cronache di Roma e di Asti, ieri e oggi ci hanno raccontato. Due terribili storie che riguardano due minori; a Roma, quella del bambino di undici anni, annegato nel canale di irrigazione a Maccarese, su cui la procura di Civitavecchia ha aperto un fascicolo. Un articolo del «Corriere della Sera» ci racconta infatti una storia tristissima. Risulta che agli psicologi, agli insegnanti di sostegno e agli assistenti messi a disposizione dal Comune di Fiumicino, il bambino aveva raccontato di essere stato picchiato, di vari maltrattamenti e alcuni mesi fa, davanti agli insegnanti di sostegno, era scoppiato in lacrime, in un pianto disperato dicendo: «mi sono stufato di questa vita, ora mi ammazzo. A scuola non ci voglio più andare perché qui tutti ce l'hanno con me e mi prendono in giro». Tutte cose da provare. Tutto da capire. Rimane però il dolore terribile e la morte del bambino. Il secondo episodio si è svolto in provincia di Asti. Si tratta di una bambina di dieci anni, che presentava problemi seri a scuola, con disturbi mentali. Questa bambina viene rappresentata sempre con maglioni con le maniche lunghe, anche d'estate, per coprire lividi e rossori; una bambina sempre sgomenta, scompigliata. Risulta maltrattata dal padre e dalla madre, minacciata di morte, lasciata senza cibo e terrorizzata. Gli investigatori, che dopo le segnalazioni della scuola sono intervenuti con indagini ambientali, l'hanno definita una Cenerentola. Infatti alla sorellastra coetanea venivano comprati vestiti e giocattoli e veniva nutrita con il cibo migliore. A lei nulla, solo botte e frasi del tipo «ti portiamo nel bosco e ti facciamo mangiare dai lupi e dai cinghiali» oppure «ti buttiamo nell'immondizia». I genitori sono stati arrestati e le due bambine affidate ai servizi sociali. Sembrano due notizie di cronaca, due eventi isolati, ma non sono casi eccezionali e sarebbe sbagliato se pensassimo che il tema dei maltrattamenti e degli abusi sui minori fossero semplicemente casi eccezionali. Anche dietro a questi due episodi, come ai tanti altri che accadono, c'è un buco nero, una voragine e, cioè, l'incapacità degli adulti e delle istituzioni di ascoltare i bambini, di proteggerli e tutelarli anche in situazioni terribili di questo tipo. In troppe parti d'Italia infatti c'è una scarsa presenza di servizi; in altre una completa assenza; in altre Regioni, quindi a macchia di leopardo, sono presenti servizi anche importanti. Serve che l'Italia si doti, ovunque e comunque, di servizi presso i quali questi ragazzi infelici, con problemi di maltrattamento, possano trovare accoglienza. Approfitto per ricordare che in troppe Regioni non è stato rinominato il Garante per l'infanzia e l'adolescenza e in altre, cosa grave, tale figura è stata sommata a quella di altri garanti come quello per la privacy e del difensore civico. Io ritengo invece che anche su questo debba esserci un richiamo forte da parte nostra nei confronti delle Regioni, perché la legge nazionale dice cose precise sull'autonomia del Garante per l'infanzia e l'adolescenza, che dev'essere una figura unica di garante, perché l'infanzia merita e necessita di un garante unico. Il lavoro presentato dal Garante per l'infanzia e l'adolescenza, frutto di collaborazione con esperti del settore dei maltrattamenti e degli abusi sui minori, aveva sottolineato la necessità di intervenire con immediate assicurazioni di tutela, ma anche con l'ascolto e con l'attenzione psicoterapeutica necessaria per l'elaborazione del trauma a cui questi minori sono sottratti. In Italia abbiamo leggi dure contro l'abuso e il maltrattamento, ma non abbiamo - come dicevo prima - un'adeguata rete di servizi in grado di curare e tutelare i bambini e i ragazzi abusati. Abbiamo servizi presenti a macchia di leopardo, ma là dove sono strutturati, c'è il problema della carenza del personale: ad esempio, gli assistenti sociali sono pochi, spesso a tempo determinato, e quindi si susseguono; basti pensare che spesso una sola assistente sociale, che si occupa anche di altri temi, può avere in carico anche cento minori affidati, quindi con una difficoltà a prendersene davvero cura. E questo vale anche per altre professioni. Il Governo ha, negli ultimi anni, corretto il tiro e ha avviato un importante cambio di passo sui minori. Basti pensare allo specifico intervento contro la povertà educativa e materiale, con specifico finanziamento, e ad altre misure importanti a sostegno della genitorialità. Occorre però proseguire su questa strada e rafforzarla, anche attraverso il potenziamento della rete dei servizi. Lo dico in modo molto chiaro: occorre scegliere e sostenere, insieme ai singoli interventi, il rafforzamento della rete di servizi per il sostegno alla genitorialità e creare servizi capaci di accogliere, curare e tutelare i minori maltrattati ed abusati; servizi e in rete dunque, e una capacità programmatoria per l'integrazione, che vada dalle scuole all'integrazione sociosanitaria, in grado di lavorare complessivamente sulla genitorialità, sul sostegno, quindi anche sulla prevenzione, e successivamente anche sulla presa in carico. Questo - come ho detto prima - riguarda in modo particolare le Regioni che hanno ancora oggi una totale autonomia e competenze sociali e sanitarie; occorre che le Regioni stesse mettano al centro della loro attività questo tema. Alle Regioni che hanno buone prassi chiedo di avere uno scatto d'orgoglio e dare visibilità ai loro lavori, anche perché le buone prassi servono per poter partire dalle esperienze positive. Siamo in una fase in cui stiamo discutendo la legge di stabilità e penso che una delle cose su cui dovremmo provare a lavorare è la seguente: se vogliamo implementare e rafforzare la rete dei servizi occorre ragionare sulla necessità di uno sblocco del turnover per alcune professioni sociali e sanitarie; magari uno sblocco mirato, perché credo che prevenire, curare e tutelare i minori dai maltrattamenti e dagli abusi necessiti della continuità della presa in carico, e la continuità è data in primo luogo dalla stabilità del personale.
2016-10-06	M5S	BlundoRosettaEnza	Vorrei fare la mia dichiarazione di voto. PRESIDENTE. Annullo la votazione e le do la parola. Ne ha facoltà. BLUNDO (M5S). Signor Presidente, l'emendamento 27.0.2 (testo 2) è un emendamento aggiuntivo, che chiede di inserire un piano straordinario per la diffusione della cultura cinematografica, audiovisiva e dell'educazione all'immagine in tutte le scuole. È stato accolto un ordine del giorno similare della collega Serra, quindi è evidente che si è espresso parere favorevole affinché nelle scuole venga considerato il potere, la potenzialità del cinema, inteso come realtà di produzione di audiovisivo ma anche di interpretazione e comprensione dell'audiovisivo. Il cinema è didatticamente utilissimo per i ragazzi, sia per avere una maggiore possibilità di conoscenza di varie tematiche (da quelle scientifiche, a quelle storiche a quelle sociali), sia per ricevere un'educazione all'immagine e acquisire una capacità critica, che consenta loro di usufruire di tutte le produzioni audiovisive. L'emendamento in esame prevede dunque un piano straordinario per diffondere la cultura cinematografica nelle scuole. Teniamo presente che l'educazione all'immagine è prevista solo nella scuola primaria, mentre nelle scuole secondarie di primo e di secondo grado, ovvero le scuole medie e le scuole superiori, non è prevista, ed è lasciata all'occasionalità e alla volontà dei docenti, degli insegnanti sensibili, che intendano portare avanti progetti di questo tipo. Se l'indirizzo che dà lo Stato è quello di favorire la possibilità che in ogni scuola sia prevista l'educazione all'immagine e all'audiovisivo e quindi che ci sia realmente la possibilità di creare un collegamento tra il Ministero dell'istruzione, dell'università e della ricerca con le possibili progettualità, faccio presente che l'emendamento in esame prevede l'emanazione di un apposito decreto del Presidente del Consiglio dei ministri. Si tratta di una misura importante, visto che il ministro Giannini, l'altro giorno, ha presentato piani di aggiornamento, il cui contenuto, però, non è realmente rispondente a ciò che di valido può essere offerto alla scuola. Stiamo ora esaminando un disegno di legge sul cinema: quale occasione migliore per creare un punto di contatto tra il Ministero dell'istruzione, dell'università e della ricerca e la ricchezza dell'industria cinematografica e le sue potenzialità?
2016-10-06	PD	DiGiorgiRosaMaria	DI GIORGI, relatrice. Signor Presidente, mi scuso con i colleghi, ma credo sia importante intervenire, perché stiamo trattando un punto significativo del disegno di legge al nostro esame. A proposito dell'emendamento proposto dalla senatrice Blundo, condivido assolutamente quanto ha detto nel suo intervento e la necessità di intervenire nella scuola. Rilevo però che tutto ciò che è scritto nell'articolo 27- bis, che l'emendamento 27.0.2 (testo 2) propone di inserire nel testo, è stato già previsto e votato all'articolo 25 del disegno di legge in esame, in cui si prevede che, per quest'anno, siano stanziati ben 12 milioni di euro per un piano strutturale in materia. Si prevede infatti che un importo complessivo pari almeno al 3 per cento annuo del Fondo per il cinema e l'audiovisivo sia destinato al potenziamento delle competenze sul cinema nelle scuola di ogni ordine e grado. Quindi, va bene ciò che ha detto la senatrice Blundo, tanto che nel provvedimento sulla buona scuola abbiamo già previsto molto di tutto ciò. Tutti gli anni destineremo a tale finalità il 3 per cento del Fondo e, se esso aumenterà, la cifra ad esso destinata, che oggi è di 12 milioni di euro, diventerà maggiore. Quindi, non riteniamo sia necessario il piano straordinario che viene richiesto dall'emendamento, per un importo pari a 2 milioni di euro, perché per tutti gli anni abbiamo previsto di stanziare una cifra pari al 3 per cento del Fondo per il cinema e l'audiovisivo, con una convenzione tra il Ministero dei beni delle attività culturali e del turismo (MIBACT) e Ministero dell'istruzione, dell'università e della ricerca (MIUR). Si tratta dunque di un'innovazione che abbiamo introdotto nell'articolo 25. Concordo dunque con quanto ha detto la senatrice Blundo sull'importanza dell'intervento all'interno delle scuole, ma ribadisco che esso è già previsto nella parte di testo che abbiamo approvato. Invito, pertanto, la senatrice Blundo a ritirare l'emendamento, i cui contenuti sono già compresi nell'articolo 25 del disegno di legge: sarebbe ridondante prevedere un ulteriore piano straordinario, come propone l'emendamento 27.0.2 (testo 2).
2016-10-06	PD	MarcucciAndrea	I fondi stanziati sono importanti, come forse - parliamoci chiaro - nessuno dei parlamentari che ha voluto e cominciato l' iter di esame del provvedimento si sarebbe immaginato e come gli operatori non avrebbero sperato. Si tratta di un passo decisivo, molto forte e determinato del Governo, che ha messo sul tavolo fondi cospicui e la disponibilità ad affrontare un iter parlamentare produttivo e utile che andasse nell'interesse dell'attività e della produzione culturale e cinematografica del nostro Paese (certo, nell'interesse dell'industria del cinema tutta). Sono state inserite molte novità interessanti. In Assemblea si è parlato dei contributi selettivi. Certo, la previsione è del 15-18 per cento, però abbiamo previsto il 15 per cento come minimo garantito. Era meglio prevedere una percentuale del 25 senza però avere il minimo garantito? Non credo. La cifra di 400 milioni di euro annui vuol dire raddoppiare i fondi sul cinema. Abbiamo inserito una voce importante del 3 per cento di collaborazione e formazione con la scuola già dal primo anno. È previsto uno stanziamento di 12 milioni di euro per parlare di cinema nella scuola ed educare i ragazzi al cinema. Abbiamo inserito la possibilità della cessione del credito di imposta per aiutare i piccoli, quelli che magari hanno la qualità, ma non la capacità finanziaria, e lo abbiamo fatto inserendo strumenti alla portata di tutti. Abbiamo deciso di supportare le piccole sale cinematografiche; nei piccoli centri ci saranno molti «cinema Paradiso» nuovi, che riapriranno e che potranno essere fruiti da tanti italiani. Signor Ministro, consegnerò il testo scritto del mio intervento; mi auguro che lei abbia modo di leggerlo. Oggi dichiaro, davvero con grande orgoglio, il voto favorevole del Partito Democratico. Questa è la strada giusta per la nostra Italia.
2016-10-11	LN	CalderoliRoberto	Signor Presidente, non sono un diffamatore di professione e non intendo offendere nessuno. Ho rispetto delle istituzioni, ma sono anche un politico e quindi, quando una persona scende in politica, anche se fa il Presidente della Repubblica ma fa politica, anche se è un ex Presidente della Repubblica ma fa politica di parte, dev'essere disponibile al confronto e, come si suol dire, a "darle" ed eventualmente a "prenderle". Non c'è bisogno di troppe citazioni per ricordare il ruolo di parte che il senatore Napolitano ha avuto come ex Presidente della Repubblica. Ricordiamo, rispetto alla riforma, i suoi interventi in Commissione e in Assemblea. Ha citato una lectio magistralis, ma si è dimenticato di citare la sede: non era la Normale di Pisa, ma la scuola di formazione politica dei Dem, che mi sembra sufficientemente di parte e politica. Riprendo quanto è stato riportato dalla stampa per poter essere altrettanto puntuale e preciso, dove si dice: «Tra decreti e fiducie, il Parlamento è stato ridotto uno straccio». Mi sarei aspettato di sentire una frase del genere da Salvini, da Grillo, ma non certo da un Presidente della Repubblica, ancora più quando emerito. Ricordo a me stesso l'articolo 87 della Costituzione: chi autorizza la presentazione alle Camere dei disegni di legge di iniziativa governativa, come i disegni di legge di conversione dei decreti-legge? I Presidenti della Repubblica.
2016-10-11	M5S	TavernaPaola	E il ministro Lorenzin come classifica il ruolo di Ministro, un ruolo maschile o femminile? Oppure, venga a dirci quali sono, nel Piano nazionale per la fertilità, i ruoli che la donna deve ricoprire all'interno della società per garantire il welfare. Perché questo dice la Lorenzin. Dal momento che le donne non fanno figli, noi non riusciamo a garantire il welfare. Io vorrei dire alla Lorenzin che, se fosse garantito un welfare, probabilmente le donne farebbero dei figli. Ma una donna normale non ha la possibilità, come il Ministro, di ricevere uno stipendio di quasi 20.000 euro e non ha la possibilità, come ha invece il Ministro, di godere di un'assicurazione che le ha consentito, probabilmente, di non dover fare la richiesta al Servizio sanitario nazionale, per un'ecografia morfologica (che si fa in un periodo ben preciso della gravidanza, e quando il Servizio sanitario nazionale fissa un appuntamento per quando il figlio avrà già cinque anni, a quel punto la madre è pienamente cosciente se è sano o meno). Probabilmente il Ministro non ha dovuto fare la fila alle 7 del mattino per l'esame del sangue in convenzione, perché questo servizio sanitario le è garantito dall'assicurazione privata che la Camera mette a disposizione. Perché voi non sapete? Perché il Ministro si permette di scrivere che l'istruzione delle donne è uno dei motivi che ha portato alla scelta egoistica di non fare figli? Ma l'avete letto il Piano nazionale per la fertilità? Questo Piano si limita a specificare quanto dura un ovulo e quanto, invece, è longevo lo spermatozoo. Quindi, tu, donna, perché studi? Perché vai a lavoro? Perché fai una notevole fatica a conciliare, la mattina quando ti alzi, la colazione ai tuoi figli, con il portarli a scuola, andare a lavorare, tornare a casa, fare la spesa, ripulire la casa? Perché lo fai? Ma stai a casa! Non studiare! A vent'anni fai un figlio, quando ancora le tue ovaie sono in grado di procreare, tanto tuo marito può farlo fino a settant'anni. Fuori dalla campagna propagandistica vergognosa, che vedeva la donna con la clessidra in mano e in attesa della cicogna, e fuori dalla seconda campagna vergognosa, che addirittura vedeva la donna sana se è bionda e bianca, e malata se è di colore differente o eventualmente sta fumando una sigaretta, c'è veramente uno scollamento dalla realtà. Se la Lorenzin vuole veramente fare qualcosa per le donne, lasci il ruolo di Ministro della salute a qualcuna che forse è più in grado di lei di capire cos'è una donna.
2016-10-11	LN	CentinaioGianMarco	Signor Presidente, voglio anzitutto ringraziare la maggioranza e i colleghi Capigruppo di maggioranza per averci ascoltato e aver inserito le nostre due mozioni sulla scuola. Come avevo detto anche in Conferenza dei Capigruppo, la scuola sta vivendo un momento particolare, di rivoluzione - ahimè - non positiva, e molti studenti si trovano, dopo più di un mese dall'inizio dell'anno scolastico, senza insegnanti. Quindi, vediamo con grande favore la possibilità di trattare, anche in tempi brevi - e per questo vi ringrazio - un argomento così importante. Con altrettanto favore vediamo l'idea di calendarizzare, subito da giovedì, la mozione sul contrasto al fenomeno del matrimonio forzato, a prima firma della presidente Fedeli, che ci vede cofirmatari. Anche in questo caso il Senato dimostra tempestività nel prendere le decisioni. La proposta che facciamo, seguendo anche la linea della collega De Petris, è di inserire nel calendario il seguito dell'esame del disegno di legge n. 2067 di modifica del codice penale, quindi di ricominciare a trattarlo il più velocemente possibile. Vorremmo poi segnalare, ahimè (lo abbiamo fatto anche in Conferenza dei Capigruppo), la mancata presenza del Presidente del Consiglio domani in Aula per un confronto in vista del Consiglio europeo. Questo, signor Presidente - sicuramente lei l'ha già sentito prima, ma vorrei confrontarmi con i colleghi senatori - ci dispiace per alcuni motivi. Prima di tutto perché, nonostante i desideri del presidente Renzi, siamo ancora in un bicameralismo paritario, e di conseguenza riteniamo che se il presidente Renzi decide di andare alla Camera dei deputati per confrontarsi con i colleghi deputati sia giusto un passaggio anche al Senato. Siamo la stessa cosa: spiegatelo al presidente Renzi, che forse non l'ha ancora capito. Il secondo motivo per cui vogliamo stigmatizzare questa mancanza da parte del vostro Presidente del Consiglio, è il fatto che al Consiglio europeo parteciperà lui e non qualcun altro: di conseguenza, nel momento in cui sarà lui ad andare in Europa e - ahimè - a rappresentare l'Italia in Europa, vorremmo parlare con lui e non con un suo delegato o magari con un cartonato, messo lì, con la faccia del Presidente del Consiglio. Quindi, la possibilità di confrontarci e scambiare opinioni tra maggioranza, opposizione e Governo su quello che accadrà nel Consiglio europeo purtroppo verrà meno. Un altro motivo per cui, signor Presidente, non ci fidiamo delle parole del presidente Renzi deriva dal fatto che, secondo noi, egli non metterà più piede nell'Aula del Senato. L'ultima volta che l'abbiamo visto qui, è arrivato con la tazza del caffè in mano, per ascoltare il collega che parlava della ricostruzione dei territori colpiti dal terremoto. È arrivato tranquillo e beato, è stato qua neanche mezz'ora, ha bevuto il tè, il caffè o quello che c'era nella tazza, poi ha preso, ha salutato gli amici e se n'è andato. Ci viene così in mente quel momento in cui, in quest'Aula del Senato, ci disse che sarebbe stato l'ultimo Presidente del Consiglio a chiederci la fiducia. Ce lo ha detto a suo tempo: quindi secondo lui - se sarà così secondo gli italiani, è una cosa diversa - non ci sarà più un Presidente del Consiglio che chiederà la fiducia al Senato. La nostra opinione, però, è che non ci sarà più un Presidente del Consiglio seduto lì, tra i banchi del Governo in quest'Aula, se le cose continueranno ad andare in questa direzione. Quindi, non ci fidiamo: ci sarebbe piaciuto vederlo e confrontarci, anche perché ci dispiacerebbe parlare in questa sede con un Ministro o con un suo delegato, di ciò che il presidente Renzi dovrà andare a dire in Europa e poi magari, contemporaneamente, vederlo che si toglie le vesti da Presidente del Consiglio e indossa quelle di leader del Partito Democratico o dei comitati del sì e sentirlo parlare, in uno dei 220 incontri pubblici a cui parteciperà - sempre pagato dai cittadini italiani e a spese della politica - dei senatori sfaticati, che invece sono in Aula, senza che magari sappia neanche cosa stiamo facendo. È accaduto spesso: ricorderete la sua assenza dall'Aula durante la discussione sulle riforme istituzionali, quando è andato a vedersi la partita dell'Italia. Lo continuerò a ricordare: mi chiedo come faccia a spiegare le riforme agli italiani, visto che guardava la partita mentre noi ne stavamo parlando. Quindi, signor Presidente, l'auspicio è che ci sia un ripensamento (anche se so che non ci sarà, perché purtroppo sappiamo come vanno le cose). L'auspicio è che qualcuno spieghi al Presidente del Consiglio che ci sono due Camere: la Camera dei deputati e il Senato della Repubblica - ahimè, per lui - e molto probabilmente, grazie agli italiani, esse rimarranno anche oltre il suo mandato da Presidente del Consiglio
2016-10-11	PD	ValdinosiMara	Signor Presidente, con questo intervento di fine seduta continuo oggi, al Senato, una staffetta con cui, assieme a tante senatrici e a tanti senatori, ricordiamo ogni donna che viene uccisa per mano di un uomo cui è stata legata. Lo faremo fino a che sarà necessario ricordare al Parlamento e al nostro Paese l'urgenza di arginare la violenza nei confronti delle donne. L'emergenza continua: altre tre donne sono state vittime di femminicidio in questi ultimi giorni. Il 5 ottobre a Riccione, in provincia di Rimini, Olga Matei, di quarantasei anni, è stata strangolata da un uomo con il quale aveva da poco tempo iniziato una relazione, che voleva però chiudere per l'ossessiva gelosia di lui. Il giorno dopo a Ghemme, in Provincia di Novara, è stata accoltellata dal convivente Olga Shugai, di trentacinque anni. Ieri, infine, a Torino un'altra donna, Santina Lodi di settant'anni, è stata trovata morta nella sua abitazione: il marito ha confessato di averla uccisa a calci e pugni (con inaudita violenza, hanno riscontrato i Carabinieri). Salgono così a 17 le donne che ricordiamo in questa staffetta, iniziata il 30 giugno scorso. Molto spesso il femminicidio, voglio ricordarlo, viene descritto dai mass media come un gesto estremo, frutto della gelosia, della paura, del tradimento, dell'abbandono che l'uomo non è stato in grado di accettare. Una descrizione che spesso quindi addossa anche alla donna, la vittima, una parte di responsabilità, in quanto colpevole di aver suscitato la gelosia. Si tratta di una rappresentazione falsata della realtà. Il femminicidio è quasi sempre l'estremo risultato di una serie di comportamenti violenti di lunga data. Si tratta di cieca violenza e volontà di dominio da parte di chi considera la donna non come persona, ma come proprietà. Per questo, penso che l'impegno più grande debba essere sul versante culturale, per educare al rispetto e alla parità fra uomo e donna; un impegno che deve mobilitare tutti, donne e uomini, istituzioni e tutti i settori della società. Per questo, considero molto importante e preziosa l'attività delle associazioni che in tanti centri del nostro Paese si battono per contrastare la violenza sulle donne. Per questo, considero fondamentale che si dia attuazione alla previsione dell'educazione alla parità di genere, prevista dal comma 16, dell'articolo 1, della legge chiamata buona scuola. Con la legge n. 119 del 2013 di contrasto alla violenza di genere, che questo Parlamento ha approvato in attuazione della Convenzione di Istanbul, è stato riconosciuta la violenza sulle donne come violazione dei diritti umani e discriminazione di genere. Il nostro Parlamento ha quindi riconosciuto che la violenza sulle donne è un fenomeno sociale, che ha le proprie radici nella relazione di potere asimmetrica fra donne e uomini. Per questo la si può e la si deve prevenire, intervenendo sui fattori che la determinano. Per questo è stato approvato un piano contro la violenza sulle donne e nel frattempo sono stati rafforzati strumenti di protezione per garantire maggiore sicurezza alle donne minacciate. Occorre ora, però, monitorare che queste misure funzionino e che il piano sia attuato. Per questo, riproponiamo con convinzione il nostro appello, un appello alla Ministra con la delega per le pari opportunità e al Governo tutto: la cabina di regia, che si è riunita per la prima volta l'8 settembre scorso, monitori l'applicazione, i pregi e i limiti della legge n. 119 del 2013 e soprattutto dia piena ed accurata attuazione al piano contro la violenza. Un appello ai media : si smetta di giustificare gli assassini e di colpevolizzare le donne. Un appello a tutto il Paese, uomini e donne: sono 160 le donne uccise ogni anno. Non possiamo più accettare questa mattanza.
2016-10-12	PD	PaduaVenera	Pensiamo ancora alle nostre città e agli spazi urbani: sono praticamente inesistenti gli spazi pedonali grazie ai quali bambini e ragazzi potrebbero andare più facilmente a scuola a piedi, evitando di essere accompagnati ogni giorno dai genitori. O, ancora, alle attività ludiche, che tengono incollati i nostri bambini davanti al televisore o ai videogiochi: anche questo interferisce e determina il sovrappeso e l'obesità.
2016-10-12	M5S	LezziBarbara	In realtà il nostro bilancio si mantiene su un solo pilastro, cioè sull'abbattimento del costo degli interessi passivi sul debito, che però non è opera di Renzi, ma della politica espansiva di Draghi, che però finirà. E allora altro che pensare al famoso spread di quando c'era Berlusconi! Presentando un documento di questo tipo i mercati impazziscono, a meno che non ci sia un Governo serio e autorevole che, anziché giocare con i bonus, i tweet e alla PlayStation, parla dei problemi del Paese e vuole finalmente fare quegli investimenti che ormai suggeriscono tutte le istituzioni nel mondo. Non siamo solo noi a essere arrivati qui nel 2013 con questa fissa: tutte le istituzioni del mondo invitano il nostro Paese a non far cadere i soffitti in testa ai ragazzi che sono a scuola, a non morire quando piove, magari a potersi girare dall'altra parte del letto quando c'è una scossa di terremoto, come fanno in Giappone, invece di avere centinaia di morti. Probabilmente è questo che dovremmo fare. Invece l'andazzo di questo Governo si vede proprio dai numeri: a pagina 57 del Documento c'è la tabella di riduzione del debito pubblico. È curioso vedere che nei prossimi anni le amministrazioni centrali non faranno altro che aumentare l'asticella del debito pubblico, mentre quelle che concorrono a risanare la finanza pubblica sono le amministrazioni locali, cioè Regioni e Comuni. E sappiamo che già dall'anno prossimo scattano quattro miliardi di tagli alla sanità. State giocando anche con il Fondo sanitario nazionale, perché non lo aumenterete. Qui dentro volete mettere una rappresentanza territoriale delle Regioni, quando in realtà non ascoltate neanche la Conferenza Stato-Regioni dove voi andate, vi sedete e vi rendete conto che, siccome la popolazione è aumentata perché - grazie a Dio - vive di più, purtroppo, dove bastavano 100 euro, oggi non bastano più perché, anziché cinque pazienti, ce ne sono quindici. Bisogna dunque aumentare di un ulteriore miliardo ma, siccome non lo aumentate, allora lo tagliate. E tagliate alle amministrazioni locali che hanno il primo approccio con i cittadini. Questo fate, mantenendo le mani libere alle amministrazioni centrali per continuare a dare i contentini a destra e a manca e per mantenersi a galla. Io, onestamente, avrei preferito anche non votare questo DEF, perché è un documento vuoto in cui è sancito l'ennesimo fallimento del Governo Renzi e, purtroppo, anche la perdita di credibilità del ministro Padoan, che doveva essere soltanto un tecnico ma si è rivelato essere un soldatino, che sta facendo soltanto la politica di Renzi, arrancando e andandogli dietro. Signor vice ministro Morando, io non posso credere che lei non sappia che, in realtà, noi ci manteniamo a galla soltanto per la diminuzione degli interessi passivi e che tutta la politica economica di questo Governo è fallimentare. Noi cresciamo meno degli altri, altro che locomotiva europea. Noi abbiamo un livello di disoccupazione, rispetto alla media europea, più alto rispetto a quando è arrivato Renzi. È fallito il jobs act ed è fallita la decontribuzione, con quell'imbroglio per cui state aumentando il cuneo fiscale di un miliardo a carico delle imprese artigiane. E vi mantenete con la finta lotta all'evasione, fatta dallo split payment che ha messo in ginocchio le nostre aziende che lavorano con la pubblica amministrazione. Soltanto quello sapete fare. Agiamo invece sui grandi: su banche e assicurazioni. Lì dobbiamo andare a cercare l'evasione, e non con un nuovo condono. Renzi ci aveva detto di essere andato in Svizzera a fare l'accordo, che ormai tutto era trasparente, che potevamo agire sui conti correnti e che non ci sarebbe stata un'altra voluntary disclosure. Invece, un nuovo condono. Ma perché, allora, è andato in Svizzera a ratificare un accordo? Ci è andato inutilmente, soltanto per fare un tweet.
2016-10-12	M5S	MontevecchiMichela	Il piano assunzionale straordinario per gli anni 2016-2017 aveva poi lo scopo dichiarato di finirla per sempre con gli organici scoperti e gli incarichi di supplenza annuale, oltre che a rimediare ai contratti a termine, sanzionati dalla Corte europea. Tuttavia apprendiamo da uno dei portali più seguiti dalla scuola - il portale di Orizzonte scuola - che ci sono ancora 10.500 posti vacanti sui 63.712 messi a bando per il triennio.
2016-10-12	M5S	MontevecchiMichela	Il primo anno di sperimentazione dell'obbligo dell'alternanza scuola-lavoro, poi, non ha dato esiti migliori e i frutti sperati non sono arrivati.
2016-10-12	M5S	MontevecchiMichela	L'edilizia scolastica non sta messa meglio. Ieri sera il premier a «Politics» ha addirittura dichiarato che il suo Governo ha stanziato più soldi di tutti, che è una affermazione non totalmente corrispondente al vero, considerato che molti dei fondi stanziati non afferiscono al Governo Renzi ma a prestiti della BEI e a fondi già stanziati da Governi precedenti. Ha abbozzato solo qualche scusa sulla carenza di controlli e problemi di burocrazia per i tetti che ancora crollano. L'università e la ricerca non stanno messe meglio, siamo ancora molto indietro: siamo al 27° posto per gli investimenti in ricerca e al 35° posto per numero di ricercatori. Il comparto AFAM, dopo tre anni di stallo in Commissione e due anni di cantiere AFAM, solo in questi giorni ha visto venire alla luce un testo unificato e non si sa quale sarà la sorte. Lo stesso vale per l'atto del Governo n. 329 «Schema di decreto legislativo recante semplificazione delle attività degli enti pubblici di ricerca», che rischia di mettere in paralisi e non stabilizzare molti ricercatori a tempo determinato in enti di ricerca fondamentali, quali ENEA, ad esempio. La cultura non sta messa meglio. Infatti, a fronte delle esigue risorse messe in campo, vi sono progetti il cui esito ancora non è dato conoscere e che si sono persi (evidentemente anche questi) nei porti e nelle nebbie della burocrazia e dell'amministrazione. In materia di cultura vorrei concludere con due osservazioni di attualità. Infatti nel DEF non c'è traccia del collegato Atto Senato 2287 recante «Disciplina del cinema, dell'audiovisivo e dello spettacolo», approvato in prima lettura al Senato il 6 ottobre 2016. Lo stesso silenzio è riservato allo spettacolo dal vivo; negli ultimi anni abbiamo assistito a una trasformazione del comparto in un'impresa commerciale legata a logiche di mercato e ad algoritmi sterili. Pensiamo che, per quanto riguarda scuola, università, ricerca scientifica e cultura, nel DEF sia elencato un libro dei sogni di quello che il Governo avrebbe voluto fare e di quello che forse il Governo farà. Noi rimaniamo in paziente attesa degli investimenti che da anni chiediamo siano fatti in questi tre comparti. È di attualità quindi vogliamo battere sugli investimenti necessari per l'università e la ricerca scientifica. Per questo, durante la discussione della legge di stabilità, noi ci batteremo perché l'Italia possa raggiungere lo standard europeo degli investimenti in università e ricerca scientifica.
2016-10-12	M5S	MontevecchiMichela	Signor Presidente, fin dalla premessa nel DEF il Governo pone l'accento sulle ricadute positive, secondo lo stesso Governo, nel medio termine della riforma cosiddetta della buona scuola. La scuola rappresenta di fatto la più grande azienda del Paese: abbiamo 8.384 istituzioni scolastiche, più di 41.000 sedi, più di 700.000 docenti, cui deve essere aggiunto il personale amministrativo, dirigente e ATA. Tuttavia, l'abbondanza di risorse promesse e sbandierate dal Governo e dalla maggioranza viene di fatto smentita dai documenti che analizzano la spesa dello Stato. Leggendo i dati contenuti nella relazione della Corte dei conti sul rendiconto generale dello Stato per l'esercizio finanziario 2015, si evince che le risorse per il comparto non sono aumentate, anzi, al netto delle spese per le assunzioni, i fondi a disposizione restano praticamente identici a quelli relativi all'anno finanziario 2013. Gli 800 milioni di euro stanziati non sono sufficienti; infatti, non sarebbero neppure sufficienti a coprire il salario minimo per adeguare le buste paga all'inflazione. Abbiamo quindi una classe di insegnanti che rimane la meno pagata d'Europa.
2016-10-12	PD	SantiniGiorgio	Mi pare che sia necessario soprattutto mettere in sicurezza gli edifici pubblici. Qualche collega ha ironizzato su qualche scuola che purtroppo crolla. Si dovrebbe chiedere, essendo stato al Governo per dieci o quindici anni precedentemente, visto che le scuole crollanoadesso, se qualcuno avrebbe dovuto fare primaquegli interventi che noi stiamo facendoda anni nel Paese
2016-10-13	LN	StefaniErika	Non sarà però sufficiente, perché non basta una norma contenuta nel codice penale: occorre fare una grandissima campagna di sensibilizzazione perché queste bambine all'interno della scuola devono sapere quali sono i loro diritti, soprattutto quello di essere bambine.
2016-10-13	LN	StefaniErika	Signor Presidente, per riprendere il discorso già esposto in discussione generale, è veramente sorprendente che nel 2016 ci si avveda che nel codice penale non è previsto un reato come quello dell'induzione al matrimonio di un minorenne o l'induzione a un viaggio finalizzato al matrimonio. Sembra quasi un atto di inciviltà o, forse, per anni si è pensato che il fenomeno potesse interessare soltanto Paesi stranieri, che abbiamo citato prima: Niger, Ciad, Bangladesh. Purtroppo, invece, il fenomeno si è intensificato. È un fenomeno che, sicuramente, non può non essere correlato all'immigrazione: un'immigrazione e una migrazione che hanno portato quasi interi popoli a spostarsi da un'area all'altra del mondo, arrivando in un territorio come quello italiano dove si rischia che non vi sia neanche il controllo del medesimo. Quando non vi è un controllo del territorio, non vi è il controllo di quello che accade all'interno dello stesso, perché probabilmente, se ci si domanda se qualche bambina in Italia possa andare in sposa a qualche uomo, magari ci sfugge l'esistenza stessa di quella bambina e di questi stranieri. Non sappiamo nemmeno, talune volte, cosa accade all'interno delle moschee e dei luoghi di culto; non sappiamo se vi vengano celebrati matrimoni. Per questo l'invito che rivolgo a tutti i colleghi è di votare a favore delle mozioni al nostro esame. Spero anche che si possa giungere a una mozione condivisa, a significare la volontà comune di arrivare all'obiettivo. Finché non si avranno norme precise non si potranno perseguire certi reati. Basti pensare che a oggi alcune condotte possono essere al massimo incriminate come maltrattamenti in famiglia, con pene irrisorie rispetto alla gravità degli episodi. È giusto ricordare ai colleghi anche una notizia di non molto tempo fa, quando a Ravenna una bambina è andata in sposa a dodici anni per saldare un debito. Siamo di fronte ad una serie di problemi, il primo dei quali è da ricondursi a una cultura che ammette che una bambina possa andare in sposa. Il secondo problema è che ormai alcune frange della nostra società versano in una situazione di povertà, uno dei mali, colleghi, che maggiormente investe il mondo femminile in tutto il pianeta, perché l'80 per cento dei poveri sono donne. Nei Paesi stranieri, dove purtroppo sono diffusi questi fenomeni, oltre alla pratica della mutilazione genitale femminile e altre situazioni culturali in cui la donna è vittima di discriminazione (più che una discriminazione, direi quasi l'assimilazione a poco più di un bestia), il fattore culturale si combina a una povertà estrema. Quindi, il compito di cui si deve fare carico tutta la comunità internazionale è quello di istruire le persone, perché solo la cultura e l'istruzione, oltre ovviamente le risorse economiche per risollevare certe realtà, fanno crescere un popolo. Per cui accanto alla mozione che stiamo per votare - che speriamo non resti mai lettera morta o un mero impegno a valutare e a considerare - dobbiamo arrivare a un disegno di legge, il più possibile condiviso, per la previsione di tali reati in Italia. Accanto a ciò deve essere prevista una campagna di sensibilizzazione. Infatti, mi pare quasi strano doverne parlare nel 2016, ma probabilmente all'interno di alcune famiglie di origine straniera, con una cultura quindi ben diversa dalla nostra, le bambine non sanno che possono dire di no a un matrimonio coatto. Bisogna quindi trovare il modo di tutelarle, consentendo loro di sporgere denunce anonime o facendo in modo che qualcuno denunci questi fatti. Infatti, colleghi, un figlio, un bambino non denuncia il padre o la madre; occorrerà che la maestra, la professoressa, la compagna di scuola o i genitori della compagna di scuola diano un supporto alla bambina o al bambino che sono costretti a convolare a nozze non volute; non solo non volute da loro, ma incompatibili con la loro stessa natura di bambini, perché togliere loro la possibilità di crescere e vivere l'infanzia e l'adolescenza significa veramente togliere loro il futuro proprio nel momento in cui dovrebbero spiccare il volo. Dobbiamo combattere le cause che portano a questi episodi; dobbiamo combattere quel tipo di cultura e tradizioni, che all'origine ha portato a credere che bambini e bambine possano anche arrivare alle nozze, e poi alla fine sono vittime di continue violenze quotidiane. Imporre una gravidanza a una bambina di nove, dieci o undici anni, con una possibilità di morte elevatissima, è infatti una delle violenze più gravi; e non è solo una violenza verso quella persona, ma è una violenza verso la civiltà. Di sicuro dobbiamo tener conto del fatto che vi sono delle culture e delle matrici originarie veramente molto preoccupanti. Ricordiamo solo che Maometto sposò Aisha quando ella aveva sei anni, ma che ebbe cura di consumare il matrimonio quando aveva nove anni; e questo è scritto su un testo di natura religiosa. Si tratta di fenomeni che rappresentano delle questioni religiose, che però diventano anche di cultura. In Italia, fortunatamente, la nostra cultura e la nostra società si sono evolute, ma dobbiamo portare a questo traguardo anche chi questa possibilità non l'ha avuta. L'unica maniera per poter difendere siffatte persone passa come sempre attraverso norme chiare e severe e attraverso prese di posizione decise. Se si comincia infatti a pensare che comunque ci può essere una giustificazione dovuta alla cultura originaria, signori, non si va poi da nessuna parte. Non siamo infatti noi che dovremmo adeguarci a un certo tipo di cultura e di tradizioni incivili, ma siamo noi che dovremmo insegnare quella cultura e quella civiltà che abbiamo la fortuna di avere attualmente. Per cui tutto il Gruppo della Lega Nord voterà a favore delle mozioni che sono state presentate, e soprattutto a favore di quella che porta anche la nostra firma, auspicando una condivisione di tutti gli intenti e di poter arrivare a una mozione unica. In ogni caso, anticipiamo il nostro voto favorevole nei confronti di tutte le mozioni presentate.
2016-10-13	M5S	DonnoDaniela	Il suicidio di Rubina si può ritenere una sconfitta per tutti. Una sconfitta per la famiglia che cercava di proteggerla e che l'ha costretta, ad appena dodici anni, a sposarsi con un uomo molto più grande di lei, in violazione dalla legge bengalese, una legge che esiste sulla carta e che lì rimane perché non viene rispettata. Una sconfitta per le donne che in Bangladesh, e purtroppo non solo lì, devono nascondere un corpo che muta con la crescita. Una sconfitta per quel professore testardo e per la scuola intera, che non è riuscita a salvare la bambina, nonostante i progetti contro l'abbandono. Una sconfitta per le associazioni come Terre des Hommes che portano avanti campagne di informazione sulla tratta delle spose bambine che finiscono nei bordelli delle città, oppure sfruttate nelle fabbriche della capitale. Ma soprattutto, la morte di Rubina è una sconfitta per tutti, tutti quelli che oggi hanno la possibilità di fare qualcosa e che si girano dall'altra parte. «Abbiamo cercato di aiutarla senza riuscirci» - dicono i volontari dell'associazione Terre des Hommes - «ma questo rafforza ancora di più la nostra convinzione che le sue compagne, e le ragazzine di tutto il mondo, abbiano più che mai bisogno di essere protette, sostenute e aiutate a diventare le protagoniste del futuro».
2016-10-13	M5S	DonnoDaniela	La piccola risultava sempre più assente alle lezioni; assenza che la famiglia mascherava con malattie e scuse banali. Allora, il buon maestro bussò per l'ennesima volta a casa di Rubina per chiedere spiegazioni, ma gli fu detto che si trovava dai nonni a festeggiare la fine del Ramadan. Tornato a scuola, sconfortato, i compagni di scuola gli raccontarono una agghiacciante verità: la bambina si era sposata e ormai viveva con il marito, un uomo adulto molto più grande di lei. A questo punto il professore tornò a casa della piccola Rubina e cercò di avere conferme: dopo diverse insistenze, la madre ammise il matrimonio della figlia. Un mese dopo, Rubina scelse di morire.
2016-10-13	M5S	DonnoDaniela	Rubina era una bimba come tante, andava a scuola e giocava con le amiche. Fu proprio la scuola, e in particolare un professore, a volerla riportare sui banchi della sua classe. E grazie a questo intervento i genitori decisero di rinviare le precoci nozze. Ma, come ogni brutta storia, arriva un epilogo spiacevole.
2016-10-13	M5S	DonnoDaniela	Signora Presidente, secondo il recente dossier «Indifesa» di Terre des hommes, sulla condizione globale delle bambine e delle ragazze, ogni anno circa 15 milioni di ragazze si sposano prima di aver compiuto diciotto anni. Tali dati sono destinati ad aumentare fino ad arrivare a 950 milioni entro il 2030 e nel 2050 a 1,2 miliardo di baby spose. I Paesi in cui i matrimoni precoci sono maggiormente diffusi risultano essere: la Somalia, il Niger, la Repubblica Centrafricana, il Mali, il Sud Sudan, la Guinea e il Malawi. Si tratta di territori particolarmente fragili, segnati da povertà estrema, guerre ed emergenze umanitarie. Sul punto, il Bangladesh è uno dei Paesi ove è più elevata l'incidenza dei matrimoni precoci: il 52 per cento delle adolescenti si unisce in matrimonio prima dei diciotto anni, il 18 per cento prima dei quindici anni e il 2 per cento ha meno di undici anni. È di tutta evidenza che le ripetute violazioni dei diritti umani nei conflitti armati colpiscono maggiormente i civili, in particolare le donne, sottoposte a stupri diffusi o sistematici, violenze sessuali, sfruttamento, tratte, coercizioni alla prostituzione, in un persistente quadro di aggravamento della violenza di genere, durante e dopo i conflitti. Ulteriori fattori che elevano l'incidenza dei matrimoni precoci risultano essere le calamità naturali, quali terremoti, alluvioni e cicloni. Tra il 2010 e il 2011, Human rights watch, l'organizzazione non governativa internazionale che si occupa della difesa dei diritti umani, ha confermato numerosi episodi di rapimenti da parte dei miliziani islamisti ai danni di bambini e bambine. Le bambine, nello specifico, non solo venivano costrette a lavori domestici forzati, ma venivano anche obbligate a subire abusi sessuali e a sposare i miliziani, in palese contrasto con i principi fondamentali del diritto internazionale umanitario, in particolare la quarta Convenzione di Ginevra del 1949, relativa alla protezione dei civili in tempo di guerra, e i suoi protocolli addizionali I e II del 1977. I dati dell'Islamic justice department di Amman, in Giordania, rilevano come i matrimoni precoci rappresentino il 35 per cento del totale registrato tra i profughi siriani nel 2015. Il fenomeno, tuttavia, ha una maggiore estensione, in virtù del fatto che molte unioni non vengono registrate. La compravendita e la tratta di esseri umani, con particolare attenzione alle ragazze e alle giovani donne, rappresentano una delle più redditizie fonti per le casse del gruppo terrorista Stato Islamico. Secondo quanto riferito dall'UNAMI (United Nations assistance mission in Iraq), l'ISIS avrebbe aperto un ufficio a Mosul, istituendo un vero e proprio mercato dove le donne e le ragazze vengono esposte con cartellini dei prezzi, in modo che gli acquirenti possano scegliere e negoziare la vendita. Circostanze del tutto analoghe sono state segnalate anche a Ramadi, a Falluja, così come ad Aleppo, Raqqa e Hasakah. Città simbolo, queste, di un mercato in crescita che si avvale in maniera strumentale delle nuove tecnologie. Le giovani ragazze e bambine, infatti, verrebbero vendute anche attraverso canali di messaggistica quali WhatsApp e Telegram. Sul punto, nell'ambito di un'inchiesta al riguardo dell'agenzia Associated Press dello scorso luglio, veniva diffuso il testo del seguente orribile messaggio: «Vergine, bella, dodici anni. Il suo prezzo ha raggiunto i 12.500 dollari». I flussi migratori hanno consentito l'affioramento di ulteriori evidenze. All'uopo, nel corso del 2015 il dipartimento norvegese per l'immigrazione ha identificato dieci ragazze con meno di sedici anni, l'età minima per avere rapporti sessuali consenzienti e contrarre matrimonio nel Paese scandinavo, date in sposa a uomini più anziani di loro. Nel febbraio 2016, il Ministro dell'immigrazione danese, a seguito dell'emersione di taluni casi, ha reso nota la volontà di bloccare l'accoglienza delle baby spose negli appositi centri. Diventare moglie in età precoce comporta pesanti ripercussioni sotto il profilo della salute nonché per l'armonico sviluppo psicofisico e sociale. Le bambine che vivono tale anticipata realtà, infatti, abbandonano prematuramente la scuola e sono costrette a gravidanze che il fisico non è in grado di affrontare e che le espone a gravi ed irreparabili conseguenze. Inoltre, la differenza d'età - spesso marcata - con il partner rende impossibile per le piccole spose di poter concordare l'uso di metodi contraccettivi, esponendole al rischio sia di contrarre malattie sessualmente trasmissibili, sia di gravidanze indesiderate, spesso molto rischiose. Sotto il profilo della natalità, ogni anno circa 16 milioni di ragazze aventi un'età compresa tra i quindici e i diciannove anni diventano madri, mentre è pari a circa un milione il numero di bambine con meno di quindici anni aventi la stessa sorte. Sono invece 3 milioni le ragazze aventi meno di vent'anni che hanno abortito in Paesi dove tale pratica è illegale o insicura. Sul punto, le complicazioni durante la gravidanza e il parto rappresentano, dopo i suicidi, la seconda causa di morte, con circa 70.000 ragazze che perdono la vita ogni anno. Inoltre, i bambini che nascono da madri adolescenti hanno il 50 per cento di probabilità in più di morire nei primi giorni dopo il parto, rispetto ai figli di donne tra i venti e i trentacinque anni. Si consideri che, ai sensi dell'articolo 37 della Convenzione del Consiglio d'Europa sulla prevenzione e la lotta contro la violenza nei confronti delle donne e la violenza domestica, la cosiddetta Convenzione di Istanbul dell'11 maggio 2011, «Le Parti adottano le misure legislative o di altro tipo necessarie per penalizzare l'atto intenzionale di costringere un adulto o un bambino a contrarre matrimonio». Inoltre, «Le Parti adottano le misure legislative o di altro tipo necessarie per penalizzare il fatto di attirare intenzionalmente con l'inganno un adulto o un bambino sul territorio di una Parte o di uno Stato diverso da quello in cui risiede, allo scopo di costringerlo a contrarre matrimonio». Si consideri anche che esiste una sempre più corposa giurisprudenza della Corte europea dei diritti dell'uomo, che enuclea rilevanti precetti per contrastare la violenza nei confronti delle donne. Sotto il profilo della legislazione nazionale, non vi sono espressi e specifici riferimenti normativi relativi al matrimonio forzato, così come puntuali statistiche al riguardo. Si consideri inoltre che, in data 22 ottobre 2014, in Commissione affari esteri alla Camera veniva approvata la risoluzione 7-00338, presentata dal Movimento 5 Stelle, a prima firma Maria Edera Spadoni, sul rispetto dei diritti dell'infanzia e delle donne in Iraq in riferimento alla questione delle spose bambine. In tale sede, il Governo si impegnava a «mantenere alta l'attenzione sul progetto di legge adottato dal precedente Governo iracheno ed ereditato dall'attuale Parlamento, anche in vista di possibili futuri passi che si dovessero rendere necessari per impedire la sua eventuale adozione, nel rispetto degli accordi internazionali sottoscritti e ratificati a difesa della dignità umana e dei diritti dell'infanzia e delle donne». Inoltre, in data 29 giugno 2016, presso il Consiglio d'Europa veniva presentata una mozione sul matrimonio forzato volta ad individuare misure necessarie alla sua prevenzione nonché all'identificazione di idonee metodologie, definizioni e criteri applicabili alla raccolta dei dati delle vittime di matrimoni forzati, in un'ottica di protezione delle vittime. In data 27 maggio 2014, la Svezia ha adottato un'apposita normativa volta a contrastare il fenomeno dei matrimoni forzati, prevedendo una fattispecie di reato ad hoc e sancendo la punibilità per chiunque induca o costringa un minore a sposarsi utilizzandone lo stato di vulnerabilità. Pertanto, azioni come la pressione esercitata da genitori o parenti possono portare ad una pena detentiva fino ad un massimo di quattro anni. Per queste ragioni, chiediamo che il Governo si impegni sui seguenti sei punti. Anzitutto, chiediamo che il Governo si impegni ad attivarsi, mediante l'utilizzo di ogni utile mezzo, presso le competenti sedi nazionali e internazionali, affinché siano compiuti tangibili passi volti al contrasto del fenomeno delle spose bambine, della violenza di genere contro le donne e dei rapporti di forza storicamente diseguali tra i generi, soprattutto in via preventiva, mediante l'adozione di politiche efficaci e di concrete misure da attuarsi nei territori maggiormente a rischio, dando seguito ai precetti contenuti nella Convenzione di Istanbul e nella Convenzione delle Nazioni Unite sui diritti del fanciullo. In secondo luogo, chiediamo che il Governo si impegni ad assumere ogni necessaria azione affinché si proceda in tempi brevi ad una compiuta raccolta, da parte degli organismi istituzionali, degli enti e delle organizzazioni competenti, dei dati inerenti al fenomeno delle spose bambine, nonché al successivo monitoraggio, studio e controllo per ostacolare fattivamente tale ripetuta violazione dei diritti umani. In terzo luogo, chiediamo che il Governo si impegni a incentivare, anche attraverso il coinvolgimento attivo delle organizzazioni internazionali governative e non governative riconosciute, un efficace piano di educazione ai diritti per le fasce di età maggiormente esposte, per il rafforzamento della coscienza civica a partire dall'età scolare, dell'autonomia e dell'autodeterminazione delle donne anche in tema di salute sessuale e riproduttiva, per il raggiungimento della parità di genere. PRESIDENTE. La invito a concludere, senatrice Donno. DONNO (M5S). Signora Presidente, sto per terminare, le chiedo qualche minuto ancora. In quarto luogo, chiediamo che il Governo si impegni ad adoperarsi affinché, a partire dal contesto nazionale ove si riscontra un vuoto precettistico, ogni Paese attualmente inoperoso implementi in maniera puntuale e cogente il proprio quadro normativo, mediante la previsione di specifiche fattispecie delittuose, sufficientemente sanzionatorie, sul matrimonio forzato. In quinto luogo, chiediamo che il Governo si impegni a garantire e promuovere, anche negli idonei ambiti extraterritoriali, un'apposita protezione e la garanzia dell'anonimato a tutte le ragazze e le bambine che intendano denunciare reati e minacce, anche mediante un precipuo impegno di ricezione e opportuna trasmissione da parte degli appartenenti alla professione medica. Infine, ma non per ultimo - ed è un punto molto importante - chiediamo che il Governo si impegni a sostenere, anche nel contesto del dialogo e del confronto tra le nazioni in tema sanitario e di tutela dei diritti, nel caso di pericolo di vita della madre minorenne esposta a violenze e coercizioni e del feto, alla presenza di condizioni igieniche adeguate, il riconoscimento della pratica dell'interruzione di gravidanza, nonché un idoneo successivo percorso di assistenza psicosociale.
2016-10-13	PD	DeBiasiEmiliaGrazia	Signora Presidente, non mi è mai interessato sapere cosa votasse Dario Fo, quale scheda inserisse nell'urna; so soltanto che con Dario, un uomo scomodo, straordinariamente generoso, abbiamo condotto battaglie straordinarie. Era sempre presente: ogni volta che lo si chiamava, anteponeva il suo impegno civile a qualunque altro impegno, anche di carattere professionale. Dario Fo era un uomo molto particolare. Per chi lo ha conosciuto, come me, e ha avuto l'onore anche della amicizia sua e della carissima Franca, che abbiamo ricordato anche in questa Assemblea, l'esperienza è stata molto particolare. Amava circondarsi di giovani polivalenti che sapevano fare tutto nel teatro. Aveva una scuola di teatro in cui insegnava loro con grandissimo rigore cosa significa fare teatro e cosa fosse il teatro, perché il teatro è stato la sua vita ed è stato per lui la critica feroce e non solo il dileggio della realtà e della realtà politica. Ricordo i momenti drammatici, la stagione delle bombe a Milano, piazza Fontana, il suo impegno incessante, i suoi spettacoli teatrali alla Palazzina Liberty. Per più di una generazione è stato un punto di riferimento nel modo di vedere la realtà, nella capacità di non essere conformisti. Venne cacciato dalla RAI, dal servizio pubblico, perché si era permesso, in una sigla di «Canzonissima», di parlare contro la guerra e di mettere in evidenza le vedove delle guerra, queste donne lasciate sole dall'orrore della morte. Venne cacciato, ma andò avanti e fece teatro. Fu amato indipendentemente dai mezzi di informazione, che alla fine lo rivalutarono, credo purtroppo tardivamente, con le indimenticabili lezioni di pittura, che sono ancora oggi trasmesse da RAI 5 (perché Dario Fo era anche un grande pittore). Aveva una cultura artistica straordinaria e una capacità di divulgazione davvero molto rara. Era un grande studioso di linguistica e il «Mistero buffo» ne faceva una sorta di Rabelais contemporaneo. Ricordo lo studio sulla lingua e la sua capacità di rendere un dialetto progressivo, ma assolutamente comprensibile a tutti; perché, come sempre, nel teatro, oltre alla parola, c'è il gesto e, oltre al gesto, c'è la presenza scenica, c'è quella empatia che lui sapeva trasmettere a tutti. Ci mancherà tantissimo questo valore artistico molto particolare. Quando vinse il premio Nobel non ci credeva neanche lui, aveva timidezza e ritrosia: era contento e preoccupato al tempo stesso di avere una responsabilità così grande. Ne abbiamo parlato alcune volte e lo capisco, come capisco la sua lontananza progressiva dal mondo dopo la scomparsa della sua amatissima Franca, che è stato un pezzo della sua vita e di se stesso. Credo che dopo la sua morte sia iniziato un declino - ahimè - che è comune a tutti gli uomini, ma che quando si verifica anche per la mancanza di amore, per la perdita della persona che si ama, sia ancora più forte. Ci sarebbero da dire moltissime cose e spero che potremo farlo in quest'Aula con una celebrazione adeguata ad un premio Nobel, oltre alle nostre povere e piccole parole; indispensabili, però, perché quando muore un mito si ha sempre di fronte il vuoto. Credo comunque che il patrimonio enorme che ci ha lasciato certamente non scomparirà. Era un eterno ragazzo; questo sì. Non si rassegnava al passare del tempo. Era un eterno ragazzo e la trasgressione era la sua vita. Persino quando venne candidato sindaco da una lista civica in un Consiglio comunale, fece un programma stranissimo, complicatissimo e impossibile da realizzare. Era però la sua cifra; quell'impossibilità che poteva trovare soluzione e spazio soltanto nell'arte, in quell'arte straordinaria che lui ci ha lasciato e che ci fa sentire un pochino più soli tutti quanti oggi, e che spero potremo insieme condividere per tanto e tanto tempo, insegnandola ai più giovani. L'arte del teatro è infatti la vita e credo che noi tutti, in un periodo così orribile e complicato, abbiamo bisogno di sentire l'arte e la cultura come l'unico vero antidoto ai fondamentalismi, agli egoismi, alla barbarie che ci accompagnano quotidianamente. Ecco, Dario Fo ha speso una parte della sua vita per questo e anche per questo gli siamo grati.
2016-10-13	PD	FedeliValeria	Bambine e ragazze, costrette a sposarsi, abbandonano la scuola rinunciando quindi al principale strumento di empowerment personale, di autonomia e anche di arricchimento della società, visti i numerosi studi che collegano l'aumento del tasso di scolarità al PIL. Bambine e ragazze obbligate ad accettare matrimoni precoci devono poi subire le proposte sessuali dei mariti, con gravidanze precoci e rischi per la salute, sia delle bambine madri che dei bambini. Così 70.000 ragazze ogni anno muoiono per le complicazioni durante gravidanza o parto e i bimbi che nascono da una madre minorenne hanno il 60 per cento in più di probabilità di morire ancora neonati. Se sopravvivono, poi, rischiano più degli altri di soffrire di denutrizione e di ritardi cognitivi o fisici. I matrimoni precoci sono diffusi in diversi contesti politici e culturali, soprattutto nell'Asia meridionale e nell'Africa subsahariana; non a caso le stesse aree in cui sono maggiormente diffusi mortalità materna e infantile, malnutrizione, analfabetismo. Lo voglio dire con chiarezza: non si tratta, però, di un fenomeno connesso solo alla povertà, ma a dinamiche e abitudini culturali legate a una società patriarcale che da sempre discrimina le bambine e le donne. E non si tratta di un fenomeno così distante, negli anni, da noi. Fino a qualche decennio fa, prima delle battaglie e delle vittorie delle donne, anche nella nostra società le bambine erano poco incoraggiate a studiare, destinate a lavori in casa e spesso costrette a matrimoni di convenienza. Da noi le cose sono per fortuna cambiate e stanno cambiando, ma non ancora in altri contesti. Dobbiamo allora attivarci maggiormente, informando, sensibilizzando, mobilitando le coscienze, mostrando la nostra vicinanza e adottando misure legislative e piani specifici di cooperazione nei Paesi dove queste pratiche ancora esistono e, contemporaneamente, operare in Italia. Anche perché, in particolar modo con l'incremento dei flussi migratori dai Paesi arabi e dal subcontinente indiano e con la presenza delle comunità straniere nelle nostre città, il matrimonio precoce coinvolge anche chi vive nel nostro territorio. La responsabilità dell'accoglienza e dell'integrazione positiva ci sfida quindi anche su questo terreno: far conoscere a chi arriva da noi i diritti di cui può godere e fornire un sostegno reale da parte della nostra società e delle nostre istituzioni tutte sono fatti determinanti. Si tratta di una responsabilità nei confronti di chi arriva e di chi vive già qui da noi. Le bambine e le ragazze che crescono con noi, che frequentano le nostre scuole e che seguono percorsi di integrazione, finiscono spesso per allontanarsi, giustamente, dalle culture di provenienza, rifiutano i matrimoni combinati e si sentono così ancora più forzate e violentate quando obbligate a sposarsi, rischiando di essere allontanate dalla comunità e di trovarsi senza assistenza, senza conforto e senza rapporti umani in cui rifugiarsi. È per loro, per ogni bambina e bambino che soffre e subisce violenza, in Italia e nel mondo, che dobbiamo, per le nostre responsabilità, agire. Vedete, il rispetto dei diritti umani di cui tanto spesso discutiamo deve sempre e ovunque essere una scelta e una priorità condivisa per istituzioni e politica, quindi per tutti noi. Voglio ricordare che l'Italia ha già contribuito a vincere battaglie importanti all'interno delle Nazioni Unite - penso alla Corte penale internazionale, alla moratoria sulla pena di morte, alla lotta contro le mutilazioni genitali femminili - e sta già agendo anche sul terreno del contrasto ai matrimoni forzati. Dobbiamo però continuare, in modo più forte e più celere, a svolgere il nostro ruolo da protagonisti su questa materia. Ecco perché la mozione di oggi. Ecco perché un intervento del Parlamento italiano, proprio pochi giorni prima della Giornata mondiale dei diritti dell'infanzia, che si svolgerà il 20 novembre. Approvando la mozione, condivisa e sottoscritta da quasi tutti (ma penso che l'Assemblea produrrà un risultato importante per tutti), dobbiamo impegnare il Governo ad agire su tre fronti. Innanzitutto, è necessario attivarsi nelle sedi internazionali per garantire, in misura maggiore e più celermente, il pieno rispetto, da parte dei Paesi che ne sono firmatari, della Convenzione sui diritti dell'infanzia e dell'adolescenza, che anche noi abbiamo ratificato. Essa dispone che «gli Stati parte adottano ogni misura legislativa, amministrativa, sociale ed educativa» - quindi c'è una responsabilità diretta degli Stati che hanno firmato la Convenzione - «per tutelare le fanciulle e i fanciulli contro ogni forma di violenza, di oltraggio o di brutalità fisiche o mentali, di abbandono o di negligenza, di maltrattamenti o di sfruttamento, compresa la violenza sessuale». Sottolineo: «compresa la violenza sessuale», e un matrimonio forzato è violenza sessuale. È importante comprendere i concetti e i loro collegamenti.
2016-10-13	PD	IdemJosefa	Signor Presidente, onorevoli colleghe e colleghi, la mozione della senatrice Fedeli, di cui sono cofirmataria e alla quale mi riferisco, intende impegnare il Governo su tre punti rispetto al fenomeno delle spose bambine, i cui dati sono stati riportati dalle cronache ieri, in seguito al report diffuso martedì da Save the Children, in occasione della Giornata internazionale delle bambine e delle ragazze. Le statistiche portano alla nostra attenzione dati medi molto preoccupanti, ma i dati singoli, troppo frequentemente, sono spaventosi: bambine date in sposa addirittura a sei/otto anni, costrette a rapporti sessuali la notte stessa del matrimonio, forzate da un marito che né conoscono né tantomeno hanno liberamente scelto, a dispetto delle leggi vigenti nei rispettivi Paesi e degli accordi stipulati tra le famiglie. Voglio ricordare a tal proposito la storia drammatica della ragazza iraniana Zeinab Sekaanvand Lokran, che potrebbe essere giustiziata proprio oggi per aver ucciso il marito, dopo aver subito un matrimonio precoce forzato, scosse e violenze più volte denunciate. I problemi però non riguardano solo i matrimoni e le maternità precoci, che, per via della struttura fisica ancora da sviluppare e della condizione fisiologica immatura delle madri bambine, comportano enormi rischi per la loro salute e per la vita loro e dei loro figli. L'Unicef ha diffuso dati secondo cui le bambine tra i cinque e i quattordici anni sono occupate il 40 per cento in più del tempo (circa 160 milioni di ore in più al giorno), rispetto ai ragazzi della stessa fascia di età, in lavori domestici non pagati nonché nella raccolta di acqua e di legna. Si stima che le ragazze tra i dieci e i quattordici anni in Asia meridionale, Medio Oriente e Nord Africa sono occupate circa il doppio del tempo in faccende domestiche rispetto ai ragazzi, e che solo una femmina ogni tre maschi frequenta la scuola secondaria. L'Agenzia ONU ipotizza che un miglioramento di questo dato del 10 per cento alzerebbe il PIL del 3 per cento, ma questo argomento non vale, niente da fare; all'interno di una situazione desolante per l'infanzia nei Paesi poveri - secondo un rapporto Unicef-Banca mondiale, 385 milioni di bambini vivono in povertà estrema - quella delle bambine rappresenta una posizione doppiamente perdente. Signor Presidente, ho chiesto di intervenire perché voglio rivolgere con forza un appello al Governo affinché si impegni nel senso di questa mozione, ma vorrei anche cogliere l'occasione per riportare l'attenzione delle onorevoli colleghe e colleghi alla mozione che abbiamo discusso ieri in quest'Assemblea e con cui si impegna il Governo nella lotta all'obesità. Lo faccio per rilevare che nel giro di due giorni ci siamo occupati, da un lato, dei sintomi e degli effetti di una civiltà che si perde nella spirale di risorse sprecate; risorse sprecate per riempire con cibo spazzatura il vuoto del non senso della propria esistenza, per promuovere campagne in favore di stili di vita e di alimentazione sani, per curare le patologie legate all'obesità: quanti soldi spesi in lassativi, in antidepressivi, in chirurgia estetica, in palestra, in benessere, in junk food ! E non estendo il ragionamento. Dall'altro lato, oggi ci occupiamo degli effetti di una civiltà che si cancella nella spirale della povertà, perché ricordiamo che quello delle spose bambine è un fenomeno in larga parte legato alla povertà, la quale accentua, giocoforza, le criticità legate alla loro cultura e alla loro religione; una civiltà che si cancella nella spirale della fame, della denigrazione, dei diritti negati. Vanno difesi i diritti di bambine e bambini, degli adolescenti. Va assolutamente tutelata la loro incolumità, va costruito giorno per giorno il loro futuro. La politica si deve attivare affinché a livello internazionale, come nel nostro Paese, ci si doti di strumenti di programmazione e di contrasto, ma sarà sempre un lavoro fatto soltanto a metà, se queste discussioni e questi impegni non sono anche un'occasione per mettere in luce le nostre dirette responsabilità rispetto alla condizione di estrema povertà in quei Paesi. È uno sguardo in faccia alla nostra ipocrisia. Questi momenti di dibattito devono costituire anche un appuntamento preciso con la lettura aggiornata della nostra storia, anche e soprattutto quella recente, e in cui non dobbiamo perdere l'opportunità di riflettere in modo critico sui nostri modelli di consumo, sulle nostre soluzioni alla crisi attuale, sulla nostra condizione di vita, sui nostri privilegi, che talvolta tramutiamo in diritti che, se visti in chiave storica e sistemica, sono in realtà indifendibili nonché in netta contraddizione con le nostre varie posizioni. Il tempo a mia disposizione non mi permette di affrontare i ragionamenti ai quali ho genericamente accennato in chiusura, ma non dimentichiamoci di illuminare anche questa visuale.
2016-10-13	PD	MattesiniDonella	(ore 12) ( Segue MATTESINI). La piaga dei matrimoni precoci è uno dei tanti diritti negati all'infanzia. Basti pensare al tema dei bambini soldato, al lavoro minorile, ai maltrattamenti, agli abusi, alla prostituzione minorile. Ma all'interno di diritti negati ai minori, i diritti delle bambine sono ancora più calpestati e la piaga dei matrimoni precoci è esattamente uno di questi diritti negati. Si tratta di una terribile violazione dei diritti umani delle bambine; bambine a cui viene rubata la vita. Si tratta di un furto di vita, perché viene negata loro la possibilità di sognare e progettare la propria vita, nonché di progredire, di migliorare il proprio futuro e di essere padrone del proprio destino. Il matrimonio precoce blocca infatti il loro percorso scolastico e d'istruzione e compromette la loro salute psicofisica. Ricordo che ogni anno 70.000 bambine muoiono per cause legate al parto e alla gravidanza. Voglio ricordare che gran parte dei Paesi in cui è massicciamente praticato il matrimonio precoce, sono anche Paesi in cui è elevatissimo il ricorso all'infibulazione, con tutte le conseguenze psico-fisiche e sanitarie che questo comporta. Le conseguenze del matrimonio precoce riguardano naturalmente le bambine che lo subiscono, ma vanno oltre la loro vita di spose bambine perché colpiscono anche le generazioni successive alla loro. Le spose bambine sono infatti costrette ad abbandonare la scuola e questo limita non solo la loro personale prospettiva futura, ma anche la loro abilità e possibilità di crescere figli in modo libero, di contribuire alla crescita sociale ed economica propria e dei propri figli. I figli di una madre bambina non alfabetizzata, infatti, non avranno a loro volta un facile ingresso a scuola o, peggio, le figlie di una sposa bambina analfabeta molto più facilmente abbandoneranno la scuola, si sposeranno giovani e inizieranno di nuovo quel circolo vizioso della povertà e della negazione fondamentale di diritti umani. Noi, anche con questa mozione e con gli atti che ne conseguiranno, vogliamo spezzare questo circolo vizioso, restituendo alle bambine il loro diritto ad essere tali, il loro diritto a scegliere chi amare e quando amare quando sarà l'ora, il loro diritto a crescere diventando donne libere ed autonome. La comunità internazionale, come ricordava un altro collega, si è impegnata a mettere fine ai matrimoni precoci entro il 2030. Se però il trend rimarrà quello attuale, nel 2030 avremo 950 milioni di spose bambine; 250 milioni in più dell'attuale dato. Ciò che serve è una serie di azioni, ma in primo luogo una battaglia di carattere culturale nel mondo, ma anche in Italia. Anche in Italia dobbiamo aprire gli occhi, non chiuderli, dobbiamo esplorare e monitorare bene la realtà. Quella realtà che ci descrive il lavoro di molte associazioni, che ci dice che anche in Italia, a causa dell'incremento dell'immigrazione delle famiglie provenienti dal subcontinente asiatico e da alcuni ai Paesi arabi, si è sviluppato ed è aumentato il fenomeno dei matrimoni forzati. È davvero importante questa mozione, che impegna il Governo ad attivarsi nelle sedi internazionali anche per garantire il pieno rispetto delle Convenzioni sui diritti dell'infanzia e dell'adolescenza, nonché a dotare l'Italia, in analogia alle scelte della Svezia, di una normativa che configuri il matrimonio forzato e tutte le attività connesse quale nuova fattispecie delittuosa. Accanto a questo serve però una responsabilità collettiva, di tutte le istituzioni e della società civile. Dico ciò rispondendo anche alle preoccupazioni che esprimeva poco fa il senatore Gasparri rispetto alla questione di chi integriamo e a chi diamo la cittadinanza; penso si tratti di un elemento fondamentale ed è necessario approvare in tempi rapidi il provvedimento sulla cittadinanza che non è soltanto un diritto in quanto fa assumere anche nuovi doveri. Insieme a questo è anche importante promuovere e sostenere una forte azione di integrazione, partendo in primo luogo dal sostegno ad una piena integrazione delle donne migranti, ad esempio potenziando ovunque l'insegnamento della lingua italiana. Credo che accanto a questo dovremmo promuovere e sostenere ulteriormente, come del resto ha fatto questo Governo, la cooperazione internazionale anche attraverso un'azione mirata delle adozioni a distanza, per favorire la prosecuzione degli studi, sostenendo anche le giovani ragazze già sposate. Concludo con un appello al Governo e al Parlamento, chiedendo un sostegno pieno e immediato alla battaglia di Amnesty International per salvare Zeinab Sekaanvand, una delle 15 milioni di spose bambine, condannata a morte - credo che oggi sia il giorno dell'esecuzione della pena - perché quando aveva diciassette anni avrebbe ucciso il marito, dopo mesi di violenze fisiche e psichiche. Uso il verbo al condizionale, perché si tratta dell'ennesimo caso di matrimonio coatto, ma anche di mancanza dei diritti: ella aveva infatti confessato il delitto dopo essere stata violentata dagli agenti di polizia. Penso dunque che questo possa essere il primo atto concreto di un'azione politica, anche a livello internazionale, che davvero promuova la cancellazione della pratica ignobile del matrimonio precoce, per dare a tutte il diritto di vivere pienamente e in libertà la propria vita.
2016-10-13	PD	ValdinosiMara	Ritengo inoltre, e concludo, che vada considerata l'importanza del ruolo della scuola. La scuola è fondamentale per realizzare una concreta integrazione. Per questo vanno promossi e incentivati progetti nell'ambito scolastico rivolti a promuovere la conoscenza dei diritti e la parità tra donne e uomini.
2016-10-13	PD	BubbicoFilippo	Signor Presidente, onorevoli colleghi, i senatori Campanella e Bocchino chiedono chiarimenti in merito al provvedimento, da loro ritenuto iniquo e lesivo dell'immagine dell'Italia e delle Forze dell'ordine, con cui il capo della Polizia pro tempore, Alessandro Pansa, ha disposto nel marzo 2014 una notevole riduzione della sanzione disciplinare inflitta all'assistente capo della Polizia, Massimo Nucera, per le false dichiarazioni rese in relazione all'irruzione nella scuola Diaz nella notte del 21 luglio 2001, durante il G8 di Genova. Ai fini della risposta, ritengo utile ripercorrere brevemente le vicende processuali e disciplinari che hanno interessato il signor Nucera a seguito dell'operazione di polizia appena citata. È utile mettere a disposizione il quadro d'insieme delle sanzioni penali e disciplinari irrogate all'assistente capo per la condotta tenuta in occasione dei fatti del G8, evidenziando tra l'altro che la sanzione richiamata nell'interrogazione non è stata l'unica sanzione disciplinare adottata nei confronti dell'assistente capo. Il signor Nucera, in primo grado, è stato assolto dalle imputazioni di falso ideologico e calunnia aggravata, mentre nel giudizio di secondo grado la Corte d'appello di Genova l'ha condannato per il primo dei due reati a tre anni e otto mesi di reclusione, condonati nella misura di tre anni per effetto dell'indulto e, in aggiunta, alla pena accessoria dell'interdizione dai pubblici uffici per cinque anni. Per il reato di calunnia, invece, la stessa Corte d'appello ha dichiarato la prescrizione. Il procedimento penale è proseguito davanti alla Corte di cassazione che, nel luglio 2012, ha annullato senza rinvio la sentenza impugnata limitatamente alla pena inflitta per il reato di falso, rideterminando la condanna in tre anni e cinque mesi di reclusione, condonati - come detto - nella misura di tre anni, ferma restando l'interdizione dai pubblici uffici per cinque anni. A seguito del passaggio in giudicato della sentenza di condanna, il capo della Polizia ha disposto, con provvedimento del 9 luglio 2012, l'immediata sospensione del signor Nucera dalla qualifica per tutta la durata della pena principale ed accessoria e, quindi, per un totale di cinque anni e cinque mesi. Per i medesimi fatti definiti in sede penale, sono state promosse nei confronti del signor Nucera due distinte azioni disciplinari. La prima, che è quella a cui fanno riferimento gli interroganti, si è conclusa con un provvedimento che il capo della Polizia, nell'esercizio dei poteri discrezionali conferitigli dalla legge, ha emesso a seguito di una valutazione complessiva della posizione dell'interessato. La seconda azione disciplinare è stata promossa nei confronti del signor Nucera nella sua qualità di agente di polizia giudiziaria, su iniziativa del procuratore generale presso la Corte d'appello di Genova. Nel maggio 2015, al termine della prima fase del procedimento, la commissione di disciplina istituita presso la predetta Corte d'appello ha inflitto la sospensione dall'impiego per quarantacinque giorni. Il ricorso presentato dall'interessato avverso questo provvedimento è tuttora pendente. Questa la ricostruzione dei fatti, a conclusione della quale ricordo che il signor Nucera è tuttora sospeso dal servizio, con relativa decurtazione della retribuzione mensile, e rimarrà in tale situazione per oltre un anno ancora.
2016-10-18	PD	AlbanoDonatella	Signora Presidente, onorevoli colleghi, il Teatro Stabile di Genova, fondato nel 1951, compie quest'anno sessantacinque anni di vita e ieri, il 17 ottobre, sono iniziati i festeggiamenti di questo importante compleanno. Uno dei teatri pubblici più gloriosi d'Italia che ha una lunga storia, durante la quale lo Stabile ha costantemente rappresentato uno dei momenti più alti, a livello nazionale e internazionale, della cultura elaborata a Genova. Ancora oggi, il raggio di influenza del teatro tocca mediamente tra le 250.000 e le 350.000 presenze per stagione. A questi numeri, all'impressionante serie di tournée realizzate in giro per l'Italia, bisogna poi aggiungere che negli anni il teatro ha portato all'estero 27 spettacoli, mettendo in scena 383 rappresentazioni in 58 città. In Italia, questi dati, sono secondi solo a quelli del Piccolo teatro di Milano. Accanto all'attività di teatro, esiste poi la scuola di recitazione del Teatro Stabile, recentemente dedicata a Mariangela Melato e diretta da Annalaura Messeri. Tra i grandi attori che hanno collaborato a lungo con il Teatro Stabile di Genova, vorrei ricordare, tra i tanti, Enrico Maria Salerno, Alberto Lionello, Valeria Valeri, Gastone Moschin, Lina Volonghi, la stessa Mariangela Melato. Oggi purtroppo i finanziamenti pubblici sono sempre più incerti, con il rischio di mettere in difficoltà una realtà culturale storica la cui attività dovrebbe essere invece salvaguardata e preservata. E, allora, mi auguro che i festeggiamenti per i sessantacinque anni del teatro, che si svolgono proprio in questi giorni, siano l'occasione per conservare la memoria del teatro italiano e del Teatro Stabile, ma anche un modo per riflettere sul futuro dell'arte e della cultura in Italia, affrontando le sfide culturali che un mondo in continua evoluzione sottopone a noi tutti.
2016-10-19	PD	PagliariGiorgio	Nel corso dell'esame in sede di conversione, l'altro ramo del Parlamento, oltre ad aver inserito due nuovi articoli, articoli 1- bis e 7- bis, ha apportato numerose modifiche al testo dell'originario decreto-legge. Il Capo I, composto dagli articoli da 1 a 6, interviene sull'organico della Corte di cassazione per potenziarlo e consentire il mantenimento in servizio dei vertici; modifica il procedimento in Cassazione; introduce misure di efficienza per gli uffici giudiziari, volte principalmente a garantire la celere copertura degli uffici vacanti; introduce misure per potenziare gli uffici di sorveglianza. Più nel dettaglio, l'articolo 1, introducendo due ulteriori commi all'articolo 115 del regio decreto n. 12 del 1941, prevede che i magistrati addetti all'ufficio del massimario e del ruolo, che sono magistrati con funzioni di merito, possano essere impiegati eccezionalmente per comporre i collegi giudicanti, tanto civili quanto penali, della Corte di cassazione al fine di rafforzare i presidi organizzativi necessari a un più rapido smaltimento dell'arretrato. L'applicazione temporanea dovrà essere disposta tenuto conto delle tabelle di organizzazione della Corte e delle esigenze dell'Ufficio del massimario. L'articolo nella sua formulazione originaria circoscriveva la possibilità di svolgere funzioni giurisdizionali di legittimità ai magistrati che avessero presso l'Ufficio del massimario un'anzianità di servizio di almeno due anni; la Camera ha ulteriormente circoscritto l'ambito soggettivo di applicazione della disposizione, limitando tale possibilità ai soli magistrati che abbiano conseguito almeno la terza valutazione di professionalità e ponendo un limite triennale (non rinnovabile) all'applicazione. Il nuovo articolo 1- bis, introdotto nel corso dell'esame presso la Camera dei deputati, reca numerose modifiche al procedimento di Cassazione. Tali modifiche ricalcano sostanzialmente il contenuto dei principi di delega previsti dall'articolo 1, comma 2, lettera c) dell'atto Senato 2284 (Delega per la riforma del processo civile), già approvato dalla Camera e attualmente all'esame della Commissione giustizia. In particolare, il comma 1 della disposizione generalizza l'uso della trattazione in camera di consiglio nei procedimenti civili che si svolgono dinanzi alle sezioni semplici della Corte e modifica la cosiddetta procedura di filtro in Cassazione. Il comma 2 dell'articolo 1- bis reca una disposizione transitoria prevedendo che la riforma del procedimento di cassazione si applichi ai ricorsi depositati dopo l'entrata in vigore della legge di conversione del decreto-legge e ai ricorsi per i quali non è stata ancora fissata l'udienza o l'adunanza in camera di consiglio. L'articolo 2, al comma 1, modificando l'articolo 73 del decreto-legge n. 69 del 2013, estende la previsione di tirocini formativi presso la Corte di cassazione e la procura generale presso la Corte di cassazione, stabilendo che l'attività di formazione degli ammessi allo stage sia condotta in collaborazione con il Consiglio nazionale forense, nonché con le scuole di specializzazione per le professioni legali. I commi da 2 a 5 dell'articolo 2 intervengono sulla disciplina del concorso per magistrato ordinario, consentendo la nomina degli idonei anche al di là del numero di posti banditi a concorso, in ragione delle effettive esigenze di copertura degli uffici, e riducendo in via eccezionale, da diciotto a dodici mesi, la durata del tirocinio dei magistrati che saranno nominati a seguito dei concorsi già banditi (nel 2014 e nel 2015), per consentire loro di svolgere quanto prima le funzioni giudiziarie; è fatta eccezione per i magistrati vincitori del concorso riservato alla Provincia autonoma di Bolzano, nominati a fine 2015. La Camera dei deputati è intervenuta sul comma 3 per ridurre a un mese la durata del tirocinio teorico presso la Scuola superiore della magistratura (il decreto-legge prevedeva due mesi) e conseguentemente ampliare a undici mesi (in luogo dei previsti dieci) il tirocinio presso gli uffici giudiziari. L'articolo 3 reca disposizioni in materia di «tramutamenti successivi dei magistrati», subordinando il trasferimento del magistrato ordinario ad altra sede (o l'assegnazione ad altre funzioni) ad un periodo di permanenza quadriennale (in luogo del precedente termine di tre anni) nella sede precedente. Nel corso dell'esame presso l'altro ramo del Parlamento è stato precisato che queste disposizioni non si applicano né ai magistrati assegnati in prima sede all'esito del tirocinio che hanno assunto l'effettivo possesso dell'ufficio da almeno tre anni alla data di entrata in vigore del decreto legge, né con riguardo alle procedure di trasferimento ad altra sede. L'articolo 4 reca disposizioni per l'efficienza degli uffici di sorveglianza e il divieto di assegnazione del personale dell'amministrazione della giustizia ad altre amministrazioni. L'articolo 5, comma 1, al fine di assicurare la continuità degli incarichi apicali direttivi superiori e direttivi presso la Corte di cassazione e la procura generale presso la medesima Corte, prevede il trattenimento in servizio fino al 31 dicembre 2017 per coloro che non abbiano compiuto il settantaduesimo anno di età alla data del 31 dicembre 2016 e che sarebbero stati collocati a riposo nel periodo compreso tra la data predetta e il 30 dicembre 2017. L'articolo 6 interviene sul ruolo organico della magistratura ordinaria per ridurre di 52 unità i magistrati con funzioni direttive di merito di primo grado e aumentare in misura corrispondente il numero di magistrati con funzioni giudicanti e requirenti di merito di primo e secondo grado non direttivi. L'articolo 7 modifica alcune disposizioni del codice del processo amministrativo di cui al decreto legislativo n. 104 del 2010, relative al domicilio digitale, alla possibile deroga alla regola del deposito telematico degli atti processuali e alla copie informatiche degli atti processuali. L'articolo 7- bis, introdotto dalla Camera dei deputati, interviene sulle disposizioni di attuazione del codice del processo amministrativo per inserirvi l'articolo 13- bis, in forza del quale le parti dovranno redigere il ricorso e gli altri atti processuali nel rispetto di limiti dimensionali che saranno dettati da decreti del presidente del Consiglio di Stato, all'esito di un procedura di consultazione delle categorie di professionisti interessate, entro la fine di quest'anno. L'articolo 8 del decreto-legge istituisce l'ufficio per il processo amministrativo sulla falsariga del modello introdotto nella giustizia ordinaria. L'articolo 9 reca disposizioni per l'efficienza della giustizia amministrativa, prevedendo un aumento totale di 53 unità di personale, da assumere con contratto a tempo indeterminato mediante concorso pubblico L'articolo 10 disciplina la proroga degli effetti del trattenimento in servizio dei magistrati amministrativi e contabili e avvocati dello Stato negli stessi termini enunciati per i magistrati ordinari. Infine, il Capo III, composto dagli articoli 11 e 12, reca le disposizioni finanziarie e finali. Nella seduta del 12 ottobre la 1ᵃ Commissione affari costituzionali ha espresso parere non ostativo, con rilievi riferiti agli articoli 5 e 10, che si riporta in allegato. Il dibattito in Commissione giustizia - si è svolto nelle sedute pomeridiana e notturna dell'11 ottobre, nella seduta del 12 ottobre e in quelle pomeridiana e notturna del 17 ottobre - si è incentrato prevalentemente sugli articoli 1, 1- bis, 3, 7, comma 7, e 10. La Commissione ha approvato il testo senza modifiche nella seduta notturna del 17 ottobre. Chiedo l'autorizzazione alla Presidenza di allegare il testo della relazione, che ho sintetizzato.
2016-10-20	FI	PelinoPaola	PELINO (FI-PdL XVII). Signor Ministro, vorrei porre alla sua attenzione un aspetto specifico legato al reclutamento dei docenti, questione che sta creando molte difficoltà al corretto inizio dell'anno scolastico. Mi riferisco ai 45.000 docenti delle liste graduatorie ad esaurimento (GAE) che hanno deciso di non aderire al piano di assunzioni previsto dalla buona scuola, a causa della cosiddetta disponibilità nazionale, che imponeva di accettare qualunque sede di lavoro proposta, e dell'impossibilità di richiedere l'assegnazione provvisoria vicino casa nell'ipotesi di trasferimento in una sede lontana, con rischio di cancellazione dalle graduatorie in caso di rifiuto. Queste ragioni sono state successivamente accolte nella legge n. 42 del 29 marzo di quest'anno, purtroppo però quando i termini per aderire al piano delle assunzioni erano già scaduti, con danno evidente per i docenti della graduatoria in questione. Ministro, le chiediamo, pertanto, se sia previsto un futuro e prossimo piano di svuotamento delle liste delle graduatorie ad esaurimento e una qualche forma di tutela o graduatoria preferenziale per i docenti storici delle GAE e se sia previsto il ripristino delle ore soppresse negli istituti tecnici e commerciali a seguito delle ripetute sentenze del TAR.
2016-10-20	LN	CentinaioGianMarco	Signor Ministro, la buona scuola è un disastro, le scuole belle invocate dal senatore Barani altrettanto, visto che quasi settimanalmente abbiamo un soffitto che crolla o una scuola messa in condizioni pessime, e soprattutto abbiamo i genitori che quasi devono portare anche la carta igienica per i propri figli. Ma ricordiamo alcune cose. Signor Ministro, la transumanza da Sud a Nord c'è sempre stata, noi vogliamo evitare che ci sia anche la transumanza da Est a Ovest o da Ovest a Est. Il nostro obiettivo e il nostro sogno è che un insegnante possa insegnare non sotto casa, ma almeno nella propria Provincia, come accade a qualcuno che abita a Firenze ed insegna sotto casa. Sapevamo che la mobilità straordinaria prevista questa estate avrebbe modificato pesantemente la situazione, quindi, secondo noi, non aveva senso varare un concorso prima della mobilità. Poi lei, signor Ministro, continua a darci dei numeri stratosferici. Il problema di fatto è che i numeri non coprono nemmeno il turnover. Quest'anno, l'anno scolastico è iniziato con 40.000 insegnanti di sostegno in meno: se questa è la buona scuola, se queste sono le promesse che ci avete fatto l'anno scorso, l'estate scorsa, quando ci avevate detto che sarebbe stato tutto bello e che avremmo risolto tutti i problemi, andate in giro per le scuole italiane e vedete che cosa sta succedendo. Andate, ma non a farvi cantare le canzoncine dai bambini, come faceva Renzi: andate a vedere che cosa sta succedendo.
2016-10-20	LN	CentinaioGianMarco	Signora Presidente, qui veniamo al dunque, perché la scuola è l'esempio del fallimento del Governo Renzi, dal momento che la prima volta che è venuto in quest'Aula, seduto due posti più in là rispetto al Ministro, il presidente Renzi ci aveva detto che la scuola sarebbe stata la priorità di questo Governo. Come lo scorso anno, signor Ministro, le scuole hanno riaperto senza decine di migliaia di insegnanti titolari, solo in parte sostituiti da figure provvisorie con docenti che in molte classi sono cambiati rispetto all'anno precedente, a tutto discapito della continuità didattica, e con un istituto su sei senza dirigente scolastico. Se per tanti insegnanti del Sud, dove storicamente un elevato numero di persone punta su questo tipo di impiego, finora il trasferimento in un'altra Regione era comunque una scelta sofferta e non un obbligo, dopo la legge n. 107 del 2015, meglio nota come la buona scuola - ahimè - il trasferimento è diventato un'imposizione. I neoimmessi in ruolo nella fase C, infatti, hanno dovuto esprimere tante preferenze quante sono le Province, scegliendole magari in base al parente che poteva ospitarli per poter risparmiare. Conseguentemente, non si verificano più solo trasferimenti dal Sud al Nord ma anche spostamenti fuori dalla propria Regione per migliaia di docenti del Centro-Nord dove ci sono più posti da coprire che insegnanti a cui assegnarli. Questa disaffezione nella scelta delle sedi al Nord è generata principalmente dal costo della vita che, a parità di emolumenti, al Nord è superiore del 30 per cento. Stiamo ricevendo, anche sulle nostre mail istituzionali, migliaia di proteste da parte di docenti, che si ritrovano letteralmente deportati da una parte all'altra della Penisola, con familiari e figli anche piccoli al seguito o che sono costretti a lasciare nelle zone d'origine, con il rischio di lavorare in perdita, vista l'esiguità dello stipendio degli insegnanti italiani. Quindi, signor Ministro, le chiediamo se alla luce della situazione sopra descritta, che sicuramente è ben nota al Ministro, il Governo non stia seriamente valutando la possibilità di modificare l'attuale meccanismo di reclutamento degli insegnanti, attraverso concorsi nazionali a gestione regionale, ai fini di risolvere le situazioni negative sopra descritte, nelle quali perdono tutti i soggetti in gioco, a danno della qualità dell'insegnamento nel nostro Paese.
2016-10-20	M5S	BlundoRosettaEnza	Signora Ministra, meno delle 500.000 firme valide, su 2 milioni di firme raccolte, per avere un referendum sulle criticità della legge n. 107 non sono bastate. Tuttavia, non possono essere ignorate perché testimoniano il disaccordo con una legge che snatura il valore costituzionale della scuola pubblica. Ministra, nonostante le sue insistite e ingiustificate rassicurazioni, l'anno scolastico, ancor più del precedente, ha evidenziato tutti gli aspetti negativi della buona scuola ed è iniziato con moltissimi problemi, a cominciare dai circa 60.000 bambini senza sostegno per mancanza di nomina dell'insegnante. Fino alla metà di ottobre sono rimaste 10.500 cattedre vuote e c'è una sostanziale mancanza di chiarezza sulle assunzioni e sugli aventi diritto. Non possiamo continuare a ignorare docenti precari abilitati con un serio e costoso percorso SSIS e vincitori di concorso che hanno deciso di non partecipare al piano di assunzioni previsto dalla legge non volendo affidare il proprio destino al misterioso algoritmo che li avrebbe costretti a trasferirsi lontani con uno stipendio medio di 1.300 euro. Le scelte che avete voluto fare per risolvere la differenza quantitativa del precariato tra Nord e Sud, inventando le assunzioni sul potenziamento in classi di concorso diverse e senza rispondenza alle cattedre vacanti, si sono rivelate fallimentari. Ancor più si è rivelato ingiusto e dannoso il successivo emendamento della collega Puglisi, che ha introdotto la mobilità anche per i neoassunti, permettendo loro di tornare nelle Province di appartenenza. Alla precedente disgregazione delle famiglie si è sostituita un'emergenza sociale del Centro-Sud: ci sono lavoratori fuori dal mondo della scuola. Signora Ministra, gli insegnanti precari storici delle GAE con più di trentasei mesi di servizio vorrebbero sapere se esiste la concreta possibilità di vedere riconosciuto il diritto all'assunzione diretta... PRESIDENTE. Deve concludere, senatrice. BLUNDO (M5S). ...o almeno giuridica, senza dover ricorrere alle vie legali. Saranno trasformate le cattedre attualmente in organico di fatto in organico di diritto? Sono previsti corsi per l'abilitazione di chi ha lavorato per anni nelle scuole? Per le insegnanti della scuola dell'infanzia, che non hanno visto riconosciuti fino ad oggi i propri diritti? PRESIDENTE. Deve concludere, altrimenti toglie la parola agli altri. BLUNDO (M5S). Sono previste assunzioni di potenziamento, che in queste scuole potrebbero essere utili?
2016-10-20	PD	DiGiorgiRosaMaria	Signor Ministro, la ringrazio per la sua disponibilità. Il sistema dell'istruzione universitaria e della ricerca rappresenta un investimento importante per il nostro Paese. Dalle sue anticipazioni, a seguito dell'approvazione da parte del Consiglio dei ministri del disegno di legge di bilancio 2017, sono annunciate misure per il rafforzamento del settore, interventi molto rilevanti per sostenere il diritto allo studio nell'università, la ricerca di base per gli atenei che l'hanno incrementata e per le eccellenze dei singoli dipartimenti. Parte di queste ultime sono obbligatoriamente destinate all'assunzione di ricercatori, nonché ad un completo recupero dei tagli fatti negli ultimi anni alle università. Questi sono segnali che certamente vanno nella giusta direzione. Si devono, inoltre, aggiungere le risorse previste per la scuola dal disegno di legge sul cinema, approvato in quest'Aula e che, immaginiamo, verrà approvato rapidamente anche alla Camera. È stanziato per il 2017 un finanziamento di 12 milioni di euro per l'educazione all'immagine e la formazione dei docenti nelle scuole di ogni ordine e grado e per l'incremento delle attività all'interno delle scuole di alta formazione per le professioni del cinema. Dall'analisi delle sue prime dichiarazioni non emerge quali siano le misure a sostegno degli enti di ricerca anche con riferimento alla particolare situazione contingente connessa allo schema di decreto legislativo per la semplificazione, attualmente in fase di esame parlamentare per l'acquisizione del prescritto parere. Le chiedo, pertanto, se e quali interventi siano previsti nella manovra a sostegno di tali enti e se si intenda incrementare, come per le università, anche per gli enti di ricerca il finanziamento ordinario, cioè il Fondo ordinario per il finanziamento degli enti e istituzioni di ricerca (FOE), e se vi siano risorse premiali aggiuntive rispetto alle risorse ordinarie. Le chiedo, inoltre, se sia previsto un sostegno per il reclutamento, considerata la centralità del capitale umano nel sistema ricerca.
2016-10-20	PD	DiGiorgiRosaMaria	Signora Ministra, sono soddisfatta delle sue risposte. Sono soddisfatta, colleghi, perché dobbiamo concordare sul fatto che mai la scuola era stata oggetto di un intervento così significativo. È un sistema complesso, articolato e con enormi differenziazioni a livello locale, quindi anche l'applicazione degli interventi è molto delicata. Applicare una legge così complessa - voglio ricordare che sono 120.000 i docenti assunti e che la stabilizzazione ha riguardato un precariato pluriennale e, in alcuni casi, pluridecennale - indubbiamente comporta uno sforzo immane. Trovo quindi molto poco generose - lo dico qui - le accuse generalizzate che vengono lanciate. Vi sono sicuramente situazioni particolari e criticità. La collega Ferrara ne aveva poste alcune rispetto a situazioni di effettiva difficoltà che vengono a definirsi. Comunque, molte di esse sono in via di soluzione, come il Ministro diceva. C'è la necessità continua di un sostegno, anche e soprattutto in questa fase transitoria, da parte del Governo e del mondo della scuola. PRESIDENTE. Concluda, senatrice Di Giorgi. DI GIORGI (PD). Servono ancora moltissime risorse. Voglio ricordare quelle messe a disposizione nel disegno di legge di stabilità, come il progetto 0-6, una delega importantissima che consentirà a tanti bambini di frequentare finalmente la scuola materna. Si tratta, quindi, di una grande impresa, che merita ancora una grande attenzione da parte del Ministero e credo che la Ministra questo lo debba assicurare.
2016-10-20	PD	FerraraElena	Signora Presidente, signora Ministra, l'attuazione della riforma della scuola comporta maggiori oneri in termini di qualità dei servizi offerti all'utenza e quindi richiede un'implementazione di dotazione di personale docente e ATA. È evidente che una riforma profonda e strutturale, quale quella approvata lo scorso anno, necessita tempo per esplicare i suoi effetti a regime. Sono però innegabili i problemi di gestione derivanti dalla mobilità straordinaria che ha coinvolto 200.000 lavoratori e le criticità, relative a procedure, tempistiche e contenziosi in gran parte eredità di un precariato stratificato in troppi anni. L'importante operazione del concorso, un punto qualitativamente rilevante della riforma, ha incontrato ostacoli in grado di rallentarne le procedure. Pur con le dovute differenze tra Regioni - personalmente ho presente la situazione del Piemonte - nelle prossime settimane nelle scuole si stabilizzerà la situazione dei docenti con il reclutamento dalle GAE e, in seguito, dalle graduatorie di istituto, ma saremo a quasi due mesi dall'inizio dell'anno scolastico. Non si può, inoltre, negare quanto sia strategico per l'attuazione della legge e per la valorizzazione dell'autonomia il ruolo dei dirigenti scolastici, che devono fronteggiare mansioni sempre più articolate e complesse, a tutt'oggi gravati dalle molte reggenze e dall'attuale situazione del personale amministrativo, in particolare in relazione ai direttori dei servizi generali e amministrativi (DSGA). Certa e consapevole del fatto che queste difficoltà non devono ledere l'efficacia della riforma, ma altrettanto consapevoli che è indifferibile il superamento delle stesse per dare una risposta efficace al mondo della scuola, le chiedo, signora Ministra, di conoscere quali sono i motivi che hanno portato alla criticità dell'avvio dell'anno scolastico e che rischiano di ostacolare il regolare svolgimento delle lezioni con una conseguente riduzione dell'offerta formativa. Le chiedo altresì di sapere in che modo la gestione della mobilità ha influito su questa situazione e quali notizie ci può dare sull'emanando corso-concorso dei dirigenti scolastici e dei DSGA al fine di garantire un regolare avvio del prossimo anno scolastico.
2016-10-20	PD	GianniniStefania	Credo comunque che non sia corretto immaginare, in un Paese unico, unitario e sostanzialmente unito nella sua identità culturale, linguistica e nel suo assetto istituzionale, che sia un male assoluto essere oggetto di trasferimento, per una fase della vita e della propria carriera nel settore pubblico, che sia la scuola o qualcos'altro, in un'altra parte del Paese. Quello che è importante è che questo diventi un processo governato e governabile e che non sia frutto di un'obbligatorietà. Non lo è stato con la legge n. 107, lo voglio ricordare, perché il piano assunzionale ha prospettato l'opzione di trasformare, per chi aveva un ruolo precario, quel posto in un ruolo stabile e negli anni precedenti lo spostamento avveniva, sì, ma per fare supplenze, sempre con la stessa traiettoria: dal Sud verso il Nord. Credo che anche in questo senso sia stato fatto un gigantesco passo in avanti, quantitativo e qualitativo.
2016-10-20	PD	GianniniStefania	Gli insegnanti di sostegno, richiamati dal senatore Pepe e dalla senatrice Ferrara, sono stati un obiettivo fondamentale nel potenziamento quantitativo e nella loro valorizzazione qualitativa. È il primo concorso che introduce, non dimentichiamolo, classi specifiche per il sostegno; sono aumentati complessivamente del cinque per cento sull'organico generale (sono 97.000 nel nostro Paese) e credo che non esista altro Paese europeo che abbia questi numeri per questa importantissima categoria di personale qualificato del mondo della scuola. Abbiamo una delega che riguarda la disabilità e che potenzierà ulteriormente questo segmento.
2016-10-20	PD	GianniniStefania	I dirigenti scolastici costituiscono un altro punto cruciale di questo provvedimento. Hanno le responsabilità rinnovate che tutti conosciamo. Mi si chiede quando e come sarà potenziata questa categoria professionale del mondo della scuola. Ricordo che è stata garantita e autorizzata l'immissione in ruolo di 285 nuove figure di dirigente scolastico. Ricordo che, a questo punto, è il Ministero dell'istruzione, dopo una prima fase in cui era stata assegnata la gestione alla Scuola della pubblica amministrazione, che sarà gestore in prima persona del concorso: ciò consentirà di limitare le reggenze in maniera drastica (oggi sono 1.400 a fronte di un totale di 7.200 dirigenti scolastici), secondo un calcolo molto preciso, alle sole 335 scuole sottodimensionate. Quindi, nell'arco di un anno e mezzo, il fenomeno della reggenza avrà una drastica riduzione, determinata da questo fatto.
2016-10-20	PD	GianniniStefania	Il tema fondamentale che non era stato ancora risolto e che in questa legge di stabilità avrà un'opportunità di essere risolto, perché è il convitato di pietra di tutti questi temi che abbiamo discusso (e che in altre occasioni sono stati commentati con i dati precisi che vi ho riferito e che continuerò nel dettaglio a citare), è quello della discrasia tra un organico di fatto e uno di diritto. Questo è il vero tema della scuola ed è quello che nel corso degli anni ha creato le complessità di base nell'assegnazione dell'organico.
2016-10-20	PD	GianniniStefania	Mi riferisco alla complessità o alle criticità che hanno riguardato l'avvio dell'anno scolastico in relazione a due fondamentali processi, che hanno carattere di straordinarietà e che, francamente, mi permetto di valutare come la risposta (con questa legge) al fallimento sulla scuola di una discreta quantità di Governi che ci hanno preceduto. Tale risposta si è concentrata su un'azione fondamentale: un piano assunzionale che lo scorso anno ha portato all'immissione di 120.000 docenti, di cui 47.000 per potenziamento. Potenziamento significa dare più insegnanti alle scuole, qualificarne le specializzazioni e quindi avere una ricaduta importante sulla didattica e sull'offerta formativa delle scuole medesime; significa anche assegnare - cosa che non era stata fatta nei precedenti decenni - un diritto alla stabilità di vita e di posizione nello Stato, ai sensi della Costituzione italiana.
2016-10-20	PD	GianniniStefania	Naturalmente, da questo momento in poi, il concorso resta - consentitemi, ne sono particolarmente orgogliosa - l'unico strumento, senatrice Petraglia, per poter accedere al mondo della scuola. Non è un concorso straordinario, è stato straordinario per numeri (63.700 cattedre, come ricorderete, messe a concorso), ma diventerà il meccanismo che, con cadenza triennale, con gestione nazionale ma su base regionale - senatore Centinaio, rispondo anche alla sua sollecitazione - potrà consentire a chi si laurea di entrare nel mondo della scuola attraverso la porta principale, riformando anche - c'è una delega specifica che riguarda questo capitolo, come ricorderete - il sistema di formazione iniziale dei docenti, e quindi l'accesso al concorso: altro obiettivo della legge n. 107.
2016-10-20	PD	GianniniStefania	Non do rassicurazioni né insistenti né immotivate, senatrice Blundo, fornisco dati molto precisi quando mi vengono richiesti e ovviamente lo faccio in questa sede come già avvenuto in altre occasioni. Le assegnazioni e le situazioni critiche che in queste recenti settimane sono state collegate alle assegnazioni provvisorie, all'intreccio di questo piano straordinario di mobilità e del contratto di mobilità, che ha cambiato il sistema dei trasferimenti rendendoli anche interprovinciali, all'introduzione della novità rilevante dei cosiddetti ambiti rispetto a quanto era prima, cioè la semplice elencazione per punteggio e per graduatoria. Tutto questo ha creato un sistema che in questi giorni si sta aggiustando, naturalmente con un fenomeno che in qualche caso è irrisolvibile. Cito il caso delle cattedre di matematica, evocato da ultimo dal senatore Liuzzi, che in qualche frangente sono anche rimaste scoperte nella messa a concorso della stessa classe di concorso. Purtroppo questo lo si risolve soltanto lavorando dal basso e facendo sì che aumentino gli iscritti nelle facoltà scientifiche, in particolare di matematica, e che i laureati in tale materia possano avere un avvio regolare della loro carriera di insegnante, con una procedura regolare che non sia il decennio o il ventennio di precariato, ma un concorso nazionale che possa dare giovani preparati e motivati alla scuola italiana.
2016-10-20	PD	GianniniStefania	Per quanto riguarda il tema della mobilità lo affronto per ultimo, sebbene non ci sfugge sia uno dei temi che ha sollevato maggiori complessità e sia un dato strutturale della scuola italiana. È un dato che, in questa circostanza, è emerso con maggiore forza per i numeri che ho citato, riferiti al piano assunzionale, alla mobilità straordinaria e al concorso in atto. Ricordo al senatore Centinaio che l'80 per cento degli insegnanti - l'ho già detto in molte occasioni, ma il dato resta quello - ha una residenza e una provenienza dalle Regioni centromeridionali, mentre il 65 per cento delle cattedre disponibili si trovano nelle Regioni centrosettentrionali. Il meccanismo concorsuale che ho indicato, con la modalità che citavo, sarà, nella prospettiva, una risposta molto precisa anche a questo tipo di fenomeno.
2016-10-20	PD	GianniniStefania	Per quanto riguarda l'altro tema, che diversi senatori hanno sollevato, e cioè cosa succede alle graduatorie ad esaurimento, ricordo che sono state un obiettivo specifico di questo Governo perché ritenute, e non solo da questo Governo, un'anomalia del sistema. È insito nella definizione stessa di graduatoria ad esaurimento l'idea che si accumulino centinaia di migliaia di persone con una prospettiva di stabilità impossibile e che queste persone debbano aspettare un altrettanto utopistico orizzonte di assunzione. Con le operazioni massicce che ho citato e con dati quantitativi oggettivi, noi abbiamo iniziato a risolvere questo problema; naturalmente, è necessaria una fase transitoria per arrivare alla soppressione definitiva delle graduatorie ad esaurimento. La legge lo dice con chiarezza, quindi non faccio altro che ricordare ai senatori l'applicazione della legge n. 107 e il riferimento che essa fa al testo unico sull'istruzione per quanto concerne questo capitolo, che è l'articolo 399, comma 1. Questo significa che, fino al momento in cui non ci sarà l'esaurimento definitivo di queste graduatorie, l'assunzione avverrà per il 50 per cento per concorso e per l'altro 50 per cento per graduatoria. Questo è un principio non solo di rispetto e di ripristino della Costituzione, ma anche di garanzia di qualità per il mondo della scuola.
2016-10-20	PD	GianniniStefania	Signora Presidente, in questo caso alla complessità e all'articolazione dei numerosi quesiti posti dagli onorevoli senatori e dalle onorevoli senatrici corrisponde un'omogeneità maggiore rispetto alla complessità dei precedenti quesiti, riguardanti l'università e la ricerca, in quanto sono concentrati essenzialmente sui problemi e i temi riguardanti il personale della scuola. C'è dunque una legittima e, dal mio punto di vista, anche doverosa indicazione di risposta a tutte le singole questioni.
2016-10-20	PD	GianniniStefania	Voglio ricordare che la legge n. 107 del 2015 ha mirato a introdurre importanti e cruciali innovazioni, che riguardano anche e soprattutto gli studenti, che sono il centro dell'attività didattica della scuola. Probabilmente, signora Presidente, avremo un'altra occasione per discuterne. In questo caso mi concentrerò su tre o quattro blocchi di domande, cercando anche di far riferimento ai singoli quesiti.
2016-10-25	LN	DivinaSergio	Il Ministero della salute e quello dell'istruzione, dell'università e della ricerca hanno già costituito un Comitato paritetico nazionale, che studi proprio la somministrazione dei farmaci all'interno della scuola.
2016-10-25	LN	DivinaSergio	Il problema è noto: non tutti i bambini hanno accesso alla scolarità, in quanto determinate patologie necessitano, purtroppo, di somministrazione di farmaci anche in orario scolastico. Pertanto, esiste questa difficoltà di inserimento per i bambini che hanno determinate patologie. Il risultato cui si vorrebbe arrivare è che tutti questi ragazzi possano andare a scuola senza alcuna difficoltà e, allo stesso tempo, senza mettere in croce gli insegnanti, che potrebbero anche non essere preparati a un compito che non è curricolare né rientra nella didattica.
2016-10-25	PD	DeBiasiEmiliaGrazia	Credo che l'articolo 32 della Costituzione sia molto importante, ma è ancora più importante l'articolo 3, che parla dell'uguaglianza dei cittadini. In questo caso questo piccolo cittadino, naturalmente è cittadino anche lui, si vede negato un diritto e si vede sottoposto ad uno stress - mi permetta - che mai avrei pensato che in una scuola civile pubblica potesse essere causato.
2016-10-25	PD	DeBiasiEmiliaGrazia	Signora Presidente, voglio innanzitutto ringraziare i senatori D'Ambrosio Lettieri e Granaiola per questo lavoro, che è molto più importante di quel che si pensi, come abbiamo sentito dagli interventi. Di solito non si discute di simili aspetti perché si ritiene che debbano essere legati ai regolamenti. Però il problema - mi rivolgo alla Sottosegretaria - è terribile. Io ho ricevuto, solo in questa settimana, un documento sconvolgente che riguarda un bambino - non faccio nomi naturalmente - di Milano, della mia città. Tralascio di raccontarvi la storia penosissima di questo bambino che aveva crisi epilettiche, a cui hanno dato un farmaco che però la scuola si rifiutava di utilizzare. Pertanto questo bambino è stato mandato in ospedale; gli è stato dato un farmaco per bocca, ma i medici hanno detto che non andava bene. Ma non c'era nessuno che si sarebbe mai preso la responsabilità di curarlo. Alla fine è arrivata una deliberazione del consiglio di classe, di cui voglio leggere un piccolo pezzo, perché è sconvolgente, così almeno anche i colleghi hanno la percezione di cosa significhi: «I docenti e il dirigente ritengono che in questo momento da parte della scuola non sia possibile garantire la somministrazione del farmaco salvavita nei tempi e nelle modalità richieste dal protocollo. Si concorda pertanto che, non essendo possibile, nelle condizioni attuali, firmare un protocollo d'intesa per la somministrazione di un farmaco» - come se stessimo parlando della legge di stabilità, non di una persona e di un essere umano - «in caso di emergenza si farà ricorso al pronto soccorso». Cioè, quando uno ha una crisi epilettica, notoriamente si telefona e si aspetta che arrivi il pronto soccorso; nel frattempo, hanno detto ai genitori del bambino di tenere un cuscino nell'armadietto. Questo è quanto. Ma quello che è peggio è che si dice: «Il consiglio di classe si rende disponibile ad attivare un progetto di scuola a domicilio, qualora la famiglia lo ritenesse preferibile ed opportuno».
2016-10-25	PD	DeBiasiEmiliaGrazia	Vede, signora Sottosegretaria, io sono certa che lei inoltrerà al Ministro questa che non è una protesta, ma è l'espressione di una vergogna, in una scuola dell'obbligo dove il diritto alla salute viene negato.
2016-10-26	M5S	GaettiLuigi	Signora Presidente, desidero anche io ringraziare il collega D'Ambrosio Lettieri per averci sottoposto la sua proposta di mozione in Commissione, che ho subito sottoscritto, perché ritengo che quello al nostro esame sia un problema davvero importante, non solo per il numero degli allievi, ma anche per il numero delle scuole coinvolte. Credo dunque che un buon lavoro sia già stato fatto, tanto che le linee guida per la somministrazione dei farmaci a scuola sono già state condivise dall'Autorità garante per l'infanzia e l'adolescenza. Un buon lavoro è già stato fatto e quindi chiedo che il Governo si faccia davvero carico della soluzione del problema, ovviamente anche diversificandola in base al tipo di strutture scolastiche coinvolte. Nel nostro Paese ci sono infatti sia delle piccole scuole, che hanno un numero limitato di ragazzi, così come ci sono dei grandi centri scolastici: il trattamento che si potrà fare in una grande scuola, dotata di un presidio interno, potrà essere di un certo tipo e anche comprensivo di tutta la parte relativa all'educazione sanitaria, mentre nelle piccole scuole ciò non sarà possibile. Voglio anche fare presente che i nostri insegnanti hanno già potuto frequentare diversi corsi di formazione, come quelli di primo soccorso del 118 e per l'utilizzo di strumentazioni abbastanza complesse, come i defibrillatori. Credo che il personale sia qualificato e che andrebbe ulteriormente qualificato, anche in virtù del fatto che oggi ci sono dei dispositivi un po' costosi, ma che sono anche particolarmente sicuri. Ci sono infatti strumenti preconfezionati, contenenti già l'esatta quantità di insulina necessaria, per cui l'insegnante non dovrà valutare la quantità da inserire, ma dovrà solo fare un'iniezione sottocute. Quindi, con un'opportuna educazione, a mio avviso si riusciranno a superare anche questi problemi. Annuncio dunque il voto favorevole del Gruppo su entrambe le mozioni, perché trattano un problema importante, che deve certamente trovare una soluzione.
2016-10-26	PD	GranaiolaManuela	Grazie, signora Presidente. Si tratta di un problema che interessa tanti bambini e, quindi, di un problema che interessa a monte anche le loro famiglie, già provate da una diagnosi di esordio di diabete, che all'inizio porta a nascondere il proprio figlio dietro ad un muro di numeri (quelli delle misurazioni della glicemia), che non ti fa dormire la notte, anche per pensare a come poter gestire il figlio anche durante l'affidamento alla scuola, districandosi con il lavoro, per chi ha la fortuna ancora di averne uno. Il ruolo della scuola è fondamentale per consegnare alla società un bambino o una bambina che diventano ogni giorno che passa un uomo o una donna; è fondamentale anche per rompere quel muro di ignoranza, di disinformazione e di paura che impedisce un sereno inserimento a scuola.
2016-10-26	PD	GranaiolaManuela	Immaginiamo come possa sentirti un bambino se al momento della ricreazione, mentre tutti escono dalla classe, debba attendere l'infermiere per fare merenda. Immaginiamo come possa sentirsi un bambino a mensa se, mentre gli altri mangiano, ridono e scherzano, lui, dopo magari avere atteso sulla porta della scuola che si materializzasse all'orizzonte l'auto medica, vincitrice degli ingorghi dell'ora di punta, debba poi sedersi a tavola accanto ad un infermiere con la bilancina pesa-alimenti. Cosa gli resta di quel pasto al bambino? Il sistema sanitario ha a disposizione 10.000 infermieri che ogni giorno possano espletare questo servizio? Ma è questo quello che i genitori vogliono? È questo quello che ai bambini serve? Signora Presidente, nel chiederle di poter allegare il testo integrale della mia dichiarazione di voto al Resoconto della seduta odierna, vorrei ringraziare il sottosegretario D'Onghia per aver recepito le istanze contenute nelle due mozioni, che noi voteremo convintamente a seguito delle riformulazioni proposte dal Governo. Credo davvero che sia importante, per i motivi già esposti da tanti colleghi molto compiutamente, perché credo che non possiamo attendere un minuto di più. Le famiglie ce lo chiedono, le famiglie lo attendono e i bambini ne hanno assolutamente diritto.
2016-10-26	PD	GranaiolaManuela	Signora Presidente, sono state presentate e discusse due mozioni che prendono lo spunto da uno stesso problema: entrambe pongono all'attenzione un grande problema che si trascina da anni, che molte Regioni hanno saputo risolvere da tempo, con ottimi risultati, ma per il quale in altre Regioni ancora tutto è lasciato indefinito. Si tratta dell'inserimento a scuola del bambino con il diabete di tipo 1 e della relativa gestione durante l'orario scolastico, problema che tocca aspetti come la somministrazione del farmaco indispensabile (ovvero l'insulina) e la somministrazione al bisogno del farmaco salvavita (il glucagone): evento, quest'ultimo, che in realtà si verifica molto raramente, in particolare durante l'orario scolastico. Non dimentichiamo poi che tale questione tocca anche aspetti psicologici, quelli propri di una patologia come il diabete di tipo 1 che, tipicamente, non si vede, se non nel momento della misurazione della glicemia e nella somministrazione dell'insulina. Si tratta di un problema, dunque, che non si esaurisce individuando tout court chi debba somministrare un farmaco, ma che richiede l'elaborazione di un percorso che tenga conto anche dei risvolti psicologici propri dei bambini, indipendentemente dalla patologia di cui sono portatori. (
2016-11-02	PD	RicchiutiLucrezia	Signora Presidente, con questo intervento di fine seduta continua oggi al Senato una staffetta con cui, insieme a tante senatrici e a tanti senatori, ricordiamo ogni donna che viene uccisa per mano di un uomo a cui è stata legata da relazione amorosa o è stata legata. Lo faremo fino a che sarà necessario ricordare al Parlamento e al nostro Paese l'urgenza di arginare la violenza nei confronti delle donne. Questa notte a Cornigliano, un quartiere di Genova, una donna, Rosanna Prete, di quarantanove anni, è stata uccisa dal marito, che ha sparato a lei e alle due figlie di dieci e quattordici anni, per poi suicidarsi. Salgono così a 22 le donne che ricordiamo in questa staffetta, iniziata solo il 30 giugno. La diagnosi che ormai in molte e in molti facciamo di fronte ai femminicidi è che questo tipo di reato scaturisce da un fattore culturale ed educativo. Ci sono uomini che non sono alfabetizzati al rapporto con le donne, che non riescono a concepire la donna come una persona. Abbiamo fenomeni di incomprensione radicale, di atteggiamenti maniacali che derivano dall'ignoranza che l'altra persona ha una dignità e che il corpo della donna è suo e non dell'uomo. Purtroppo, anche se non ancora indagato a fondo, negli ultimi dieci anni risulta aumentato drammaticamente anche il fenomeno dei bambini che assistono alla violenza sulla propria madre, generando ulteriori traumi che possono compromettere sensibilmente il loro futuro. Per cercare di rimediare a questa mentalità, purtroppo assai diffusa, è stato avviato alla Camera l'esame di diverse proposte di legge in materia di educazione di genere socio-affettiva (proposta di legge Tentori e Braga e disegni di legge abbinati) che, mirano, a vario titolo e grado, a inserire nella scuola l'insegnamento dell'educazione di genere che costituisce, in alcune proposte, materia curriculare a sé stante, in altre, invece, parte integrante delle attività didattiche già previste. Le relative misure educative devono essere inserite nei piani dell'offerta formativa delle scuole di ogni ordine e grado, compresa, dunque, la scuola dell'infanzia. Tuttavia, sorprende che dopo il fervore che ha accompagnato l'inizio della discussione di questi disegni di legge, tutto è fermo alla Camera dei deputati, con un rinvio davvero inspiegabile. Per questo motivo, auspico che l' iter di esame dei provvedimenti riprenda velocemente. Ricordo che con la legge 15 ottobre 2013, n. 119, di contrasto alla violenza di genere, che il Parlamento ha approvato in attuazione della Convenzione di Istanbul, il nostro Paese ha riconosciuto la violenza sulle donne come violazione dei diritti umani e discriminazione di genere e come un fenomeno sociale che ha le proprie radici nella relazione asimmetrica di potere tra uomini e donne. Per questo motivo, si può prevenire la violenza sulle donne, intervenendo sui fattori che la determinano. Per tale ragione, è stato proposto e approvato un piano contro la violenza sulle donne e, nel frattempo, sono stati rafforzati strumenti di protezione per garantire maggiore sicurezza alle donne minacciate. Bisogna però monitorare e verificare che queste misure funzionino e che il piano sia attuato. In conclusione, riproponiamo con convinzione il nostro appello.
2016-11-03	M5S	MorraNicola	Signora Presidente, in questi ultimi giorni la Calabria dell'istruzione negata, del diritto alla scuola etereo e metafisico, grazie a quanto ci ha fatto sapere «Report», sta vivendo un altro dramma in un piccolo paese: Serra d'Aiello. È un dramma che impedisce a 16 bambini della scuola primaria di poter esercitare il diritto all'istruzione. Questi ragazzini, a causa di problemi - di cui la prefettura stessa è a conoscenza - insorti tra le amministrazioni comunali di Serra d'Aiello e di Amantea, non riescono a sfruttare, come è nel loro diritto, un trasporto scolastico pubblico gratuito. Pertanto, a questi 16 bambini viene negata la possibilità di non diventare NEET, di non diventare manovalanza per la criminalità organizzata, di non diventare bacino potenziale per tutti quei fenomeni di devianza e perversione per cui, alla fine, noi ci indigniamo. Se uno Stato vuole investire in istruzione e cultura attraverso gli enti territoriali deve far fronte a queste emergenze. L'anno scolastico è cominciato da tanto, tanto tempo. Aggiungo un ultimo dato di riflessione. Serra d'Aiello vanta 450 residenti. Negare la possibilità di frequentare la scuola a 16 bambini in età di scuola primaria è un assoluto crimine. Guarda caso, a Serra d'Aiello si pensa però di investire tanto denaro pubblico perché si vuol realizzare - così si apprende da fonti di stampa - un centro di accoglienza straordinaria per richiedenti asilo e, addirittura, a fronte di 450 residenti, si prevede l'arrivo di forse anche 1.000 extracomunitari e richiedenti asilo. Sulla struttura in questione, che un tempo ha occupato tanto spazio sui giornali locali e che è stata definita una struttura lager (perché purtroppo ci sono stati anche casi di cronaca nera), ci sarebbe tanto da indagare. Vorremmo che il soldo pubblico venisse dedicato innanzitutto a mettere in sicurezza i cittadini e i bambini di Serra d'Aiello, perché hanno gli stessi diritti che hanno tutti quanti in Italia e anche noi in quest'Aula.
2016-11-09	FI	DAliAntonio	L'articolo 17 ripropone invece sanzioni che arrivano addirittura fino all'arresto e comunque raddoppiano le cifre esistenti, pur considerando che sono passati alcuni anni dall'introduzione della riforma. In un clima in cui, complessivamente, il Parlamento è stato più volte impegnato a depenalizzare e a diminuire sanzioni anche per reati assai lesivi del sentimento dell'opinione pubblica, continuiamo a insistere su alcuni reati che finiscono per colpire i pescatori e alcuni operatori economici che vivono ai margini delle aree protette e che, alle volte, possono, anche incolpevolmente, incappare in alcune infrazioni che dovrebbero essere di carattere solamente amministrativo. Per questo motivo abbiamo presentato una serie di emendamenti e, in ordine a questi, attendiamo un chiarimento del Governo per quanto riguarda la gestione di questi episodi da parte delle aree protette. Se ci dovesse essere un chiarimento in grado di fugare alcune nostre preoccupazioni, anticipo al relatore che, per quanto riguarda l'emendamento 17.109, potremmo anche prendere in considerazione l'ipotesi di trasformarlo in ordine del giorno. Dico questo perché molto spesso - e in questa legge la tentazione è in tal senso - andiamo a conferire rango di norma penale a provvedimenti di enti amministrativi, sovente emanati con semplici circolari. È un problema di struttura giuridica, non solo del provvedimento ma del nostro ordinamento. Da troppo tempo, purtroppo, siamo abituati, come cittadini, a subire conseguenze anche penali derivanti da circolari: per quel poco che ho appreso sui banchi di scuola e di università, nella nostra legislazione una norma penale dovrebbe essere solo norma emanata dal Parlamento e non certo norma decisa da enti di gestione amministrativa. Al riguardo vorremmo una parola di chiarezza e soprattutto vorremmo che le cifre riportate tornassero a essere l'equivalente della trasformazione delle lire in euro, senza aggravi, pur comprendendo il trascorrere del tempo. Come ho detto infatti, ci sono già termini molto elevati di sanzioni, peraltro nei confronti di categorie deboli, come quella dei pescatori, che vivono proprio ai margini della sopravvivenza e dell'equilibrio del bilancio economico delle loro attività.
2016-11-15	M5S	LucidiStefano	I dati relativi all'interscambio culturale segnalano infatti un considerevole aumento del numero di accordi interuniversitari tra atenei italiani e controparti ceche, a testimonianza del crescente interesse reciproco a livello accademico. Numerose sono, in tutto il territorio della Repubblica ceca, le attività di promozione della lingua e della cultura Italiana, a partire da quelle promosse dall'Istituto italiano di cultura di Praga e dalla «Dante Alighieri». La lingua italiana viene insegnata anche presso sette università ceche, mentre a livello di insegnamento secondario si segnalano il liceo italo-ceco Ustavni, che ha attiva sin dal 1991 un'apposita sezione bilingue, e alcuni altri istituti, tra cui il liceo linguistico Sazavska, che, tra le varie lingue straniere oggetto dei propri corsi di studio, sta ampliando e diversificando la propria offerta formativa in lingua italiana. L'italiano è inoltre presente anche a livello di insegnamento primario e di scuola secondaria di primo grado e a livello prescolare.
2016-11-17	PD	BiancoAmedeo	Rispetto agli emendamenti che fanno riferimento al caso concreto - su cui c'è un invito al ritiro, perché è già previsto nella norma - è ormai un fatto consolidato, dal punto di vista tecnico-scientifico (ma devo dire prontamente anche sotto quello giuridico), che le linee guida sono delle raccomandazioni e che, in ogni caso, vanno applicate e possono costituire esimenti solo se coerenti e adeguate al caso concreto. Questo lo ha già detto anche la magistratura: ci sono sentenze che condannano professionisti per un rispetto acritico - come dice la magistratura - delle linee guida. È una materia molto complessa. L'importante però - vi chiedo di apprezzare questo - è che, anche nell'ambito delle perizie di qualità, che diventano i momenti fondamentali in cui si fonda la prova, si possono avere dei riferimenti molto chiari, precisi e inequivocabili. Per fortuna sono casi rari, ma ci sono perizie che fanno riferimento - credo - alla Scuola medica salernitana.
2016-11-17	M5S	EndrizziGiovanni	Gentile Ministro, i dati e i fatti ad oggi noti ci consegnano un quadro a tinte fosche per quanto attiene il rinnovo dei contratti degli statali. La legge di bilancio vede il Fondo per la pubblica amministrazione ammontare complessivamente a 1,92 miliardi di euro, in cui però sono ricompresi anche i 300 milioni dell'ultima legge di stabilità, mai utilizzati perché le trattative per i rinnovi non sono nemmeno partite. Restano 1,62 miliardi di euro, da cui vanno decurtati 140 milioni riservati alle assunzioni nella scuola, per cui la dote prevista dalla legge di bilancio per il cuore degli interventi sul pubblico impiego scende a 1,48 miliardi. Solo il rinnovo del bonus degli 80 euro, però, costa 510 milioni, si arriva così a 970 milioni, che serviranno anche a finanziare nuove assunzioni e a coprire gli oneri riflessi, cioè i costi contributivi prodotti dai ritocchi alle buste paga. La quota scende così a 450 milioni di euro. Anche sommando i 300 milioni dell'anno scorso, al netto degli oneri analoghi anche su questi, si arriva a meno di 700 milioni. Fatti i dovuti calcoli, gli aumenti retributivi degli statali varierebbero così da un minimo di 20 euro mensili lordi ad un massimo di circa 60 euro lordi al mese. Se confermate, queste cifre ripagherebbero meno di un terzo di quanto perduto dagli statali negli ultimi sette anni per effetto del blocco del contratto. Signor Ministro, è in grado di confermare o smentire tali cifre? Quali concrete iniziative intende mettere in campo il Governo affinché i dipendenti pubblici possano recuperare quanto perso con il blocco dei contratti, sanzionato, come noto, dalla Corte costituzionale, garantendo quindi a tutti i dipendenti della pubblica amministrazione interessati dal blocco procedure per il progressivo riallineamento e adeguamento degli stipendi agli standard costituzionali?
2016-11-17	M5S	EndrizziGiovanni	Signor Ministro, non riconoscere i diritti e non garantire livelli retributivi adeguati ai lavoratori della scuola, della sanità, alle Forze dell'ordine, ai dipendenti del fisco, dei servizi essenziali, dell'università e della ricerca, riduce la qualità della vita dei cittadini più deboli, ma dequalifica anche l'attività della pubblica amministrazione ostacolando la crescita del Paese. Ora, lei stessa conferma che i dati che abbiamo dato sono corretti: nella legge di bilancio si parla di 1,92 miliardi e di tutte le decurtazioni relative. Lei stessa ha parlato degli 80 euro, che sono inclusi. Ne deduco che non ci sono le misure necessarie per arrivare a un contratto dignitoso degli statali: manca la volontà politica di riconoscere ciò che è giusto e utile anche per il Paese. A Roma, la giunta del sindaco Raggi in quattro mesi ha sbloccato la «quota B» del salario accessorio, sanando una ferita inferta dalle precedenti amministrazioni, che non avevano saputo bloccare i veri sprechi. Su questo duplice fronte, in tre anni, il suo Governo non ha prodotto alcun risultato; anzi, incentiva l'evasione totale con puntuali e ulteriori condoni.
2016-11-17	PD	AngioniIgnazio	Signor Ministro, il quesito che intendo sottoporle verte sulle carriere dei ricercatori italiani, in una fase di riorganizzazione dei contratti di lavoro nelle pubbliche amministrazioni. Infatti, con la recente riduzione dei comparti di contrattazione pubblica, in applicazione del decreto legislativo n. 150 del 2009, la cosiddetta legge Brunetta, è stato creato un comparto unico, che mette insieme la scuola con l'università e la ricerca. È evidente la sproporzione in termini numerici dei settori accorpati, che rischia di produrre regole contrattuali che non riescono a tenere conto della specificità del settore della ricerca, con riflessi sulle carriere dei ricercatori, che devono sempre di più competere, come sappiamo, in un quadro di scenario europeo e internazionale. Tra l'altro, le Commissioni parlamentari che recentemente si sono espresse sullo schema di decreto legislativo di semplificazione degli enti pubblici di ricerca, che è uno strumento volto a creare un sistema di regole più consone alle peculiarità degli enti pubblici di ricerca, non hanno mancato di sottolineare, nei pareri, l'esigenza di dare applicazione alla richiesta di valorizzazione del modello contrattuale del sistema degli enti di ricerca, principio contenuto nella delega, che a mio parere non ha trovato, ad ora, un puntuale attuazione nello schema proposto. Concludendo, per questo, signor Ministro, le chiedo quali strategie intenda porre in essere in vista del rinnovo del contratto degli statali, nel nuovo quadro di riduzione dei comparti, al fine di ottenere i risultati auspicati anche dal Parlamento, assicurando un sistema di regole in grado di valorizzare le caratteristiche professionali dei ricercatori italiani e favorire le condizioni di attrattività del sistema italiano e di mobilità, in entrata e in uscita, nello spazio europeo della ricerca.
2016-11-22	M5S	BulgarelliElisa	Mentre la ricostruzione in Emilia-Romagna per il terremoto del 2012 procede più spedita per quel che riguarda le case private, per quanto riguarda il patrimonio pubblico e monumentale viaggia su un binario sempre più lento. Progetti di complessità maggiore sicuramente, ma edifici di pregio architettonico e piccoli Comuni con minore disponibilità di tecnici hanno fatto sì che tutto marciasse a questa velocità più bassa. Il punto debole, soprattutto per quanto riguarda la ricostruzione dei beni architettonici, sembra la dotazione di personale della sovrintendenza regionale, che è troppo scarso per smaltire l'enorme mole di lavoro maturato in questi mesi con il vaglio dei progetti e le verifiche sulla loro attuazione. Si tratta di personale essenziale, ma il Governo crea un'ulteriore difficoltà su questo iter perché nella riorganizzazione delle sovrintendenze tutto il personale è stato diminuito. Visto tutto questo, in questi decreti-legge è comunque stato previsto un aumento di personale per i Comuni, ovviamente per ovviare ai ritardi, e speriamo che questo personale basti per fare una ricostruzione più veloce. Ma il faro che deve rimanere acceso non è tanto sulle questioni burocratiche, che sono quasi state risolte all'interno del decreto-legge con l'aumento, appunto, del personale: deve rimanere acceso soprattutto per quanto riguarda le associazioni malavitose. Non possiamo dimenticare che a L'Aquila la ricerca della verità è stata affidata alla Commissione d'inchiesta votata proprio in questa Assemblea di recente, che potrà indagare con gli stessi poteri della magistratura sulle criticità emerse nel corso della ricostruzione (soprattutto sui problemi di puntellamento degli immobili dissestati) e verificare la regolarità delle procedure di assegnazione degli appalti e subappalti pubblici. Accertare la responsabilità non è semplice e non è stato semplice; infatti, a causa di perizie anche contrastanti, ci sono state svariate inchieste, ma pochi condannati (solo una manciata di imputati) e, poi, alla fine, la prescrizione, problema tuttora non risolto da questo Governo. In tal senso, non è meno critica la situazione nelle aree della Bassa emiliana colpite dal terremoto del 2012. Il tanto decantato modello Emilia, che, secondo la narrazione ufficiale del partito di maggioranza nazionale e regionale, è stato un modello di gestione da imitare con zero infiltrazioni mafiose e illegalità arginata, in realtà ha mostrato non poche carenze e criticità. Nonostante questo, sono state utilizzate altrettante parole trionfali quando si è appresa la notizia che l'ex governatore dell'Emilia-Romagna, Vasco Errani, sarebbe stato nominato commissario. Forse qualcuno si è dimenticato di tutto le inchieste giudiziarie che raccontano ben altra cosa sulla ricostruzione dell'Emilia, diversa da quella osannata, anche in queste Aule, e nella quale ci sono molte zone d'ombra e molte cose che lo stesso Governo centrale e quello regionale continuano a non dire, soprattutto in tema di illegalità e inquinamento mafioso. In tal senso, negli ultimi mesi la prefettura emiliana ha bloccato 75 aziende implicate alla ricostruzione. Dietro molte di esse ci sono le 'ndrine calabresi radicate nella Regione emiliana. Come non ricordare quanto accaduto a Finale Emilia, paese vicino a San Felice sul Panaro, epicentro del sisma, in cui si è consumato un fatto di ordinaria furbizia imprenditoriale. Al centro dello scandalo la scuola media «Frassoni», da cinque milioni di euro, nuova di zecca e pronta per essere inaugurata. A distanza di quattro anni esatti, però, qualcosa nella ricostruzione non ha funzionato. Chi ha realizzato l'opera, per limare sui costi, avrebbe utilizzato il cosiddetto cemento depotenziato, materiale fragile e molto pericoloso. Così, per inquirenti e investigatori la struttura della scuola media non sarebbe sicura, tanto che ne è stato disposto il sequestro. Voglio ricordare che l'inchiesta Cubetto, dal nome che indica i campioni di calcestruzzo da sottoporre ad analisi di resistenza, è ancora in corso. Bisognerà attendere i risultati delle analisi del materiale sequestrato e poi l'incidente probatorio. Sono rimaste coinvolte due importanti aziende, entrambe con un ruolo in Confindustria. Si tratta della Betonrossi SpA, attiva in tutta Italia e leader del settore, e la A&C di Mirandola, il cui proprietario, Stefano Zaccarelli, presidente dell'Associazione nazionale costruttori edili di Modena, che aderisce alla Confindustria, ha lasciato dopo la notizia dell'indagine a suo carico. Ma questa non è la prima ombra che si addensa sulla ricostruzione post- sisma in Emilia, anzi, è solo l'ultima di una lunga serie di anomalie. La prima, come documentato anche da «l'Espresso» ormai tre anni fa, è l'intromissione della 'ndrangheta nella filiera dello smaltimento delle macerie, con un meccanismo molto semplice: in piena urgenza, con la catena del subappalto, le strade dei paesi terremotati sono state battute dai camion dei clan. Hanno smaltito una quantità importante di detriti, stando a quanto scritto dagli investigatori del gruppo interforze guidato dal poliziotto Cono Incognito. Un team, questo, costituito ad hoc per vigilare sulle opere da realizzare nella ricostruzione e che ha lavorato sodo, prodotto decine di misure interdittive, escluso numerose aziende dalla white list, alcune delle quali già attive nei cantieri emiliani. Ricordo che seppure è vero che la white list è stata veramente un'innovazione rispetto a quello che si faceva prima, ancora non risolve, a quanto pare, tutti i problemi. Abbiamo anche il caso della Bianchini costruzioni - e mi dispiace che non vi sia il senatore Giovanardi, che di questa azienda ha parlato innumerevoli volte in quest'Assemblea - leader nel territorio della bassa emiliana, raggiunta comunque da interdittiva antimafia quando la procura antimafia di Bologna e i carabinieri di Modena hanno scoperto la sua vicinanza alla 'ndrangheta emiliana. Così due anni dopo, i proprietari sono finiti nella maxi indagine "Aemilia" (oltre 200 indagati, ora imputati) sui clan calabresi emigrati nelle Province di Modena, Reggio, Parma e Piacenza. Signora Presidente, non riesco a finire di pronunciare il mio intervento, quindi chiedo di poter depositare il testo scritto agli atti, aggiungendo solo alcune considerazioni. PRESIDENTE. La Presidenza l'autorizza in tal senso. Prego, concluda. BULGARELLI (M5S). Era per questo che avrei preferito intervenire domani mattina. PRESIDENTE. Ma lei ha già raggiunto i suoi dieci minuti. BULGARELLI (M5S). Pensavo di essere stata più veloce. Arrivo allora al punto e poi deposito l'intervento. Abbiamo sicuramente accolto favorevolmente l'aumento delle risorse, pari a un milione di euro, per l'unità che dovrà effettuare tutti i controlli, proposto dal relatore. Rimaniamo tuttavia profondamente dispiaciuti per la totale deroga alle disposizioni vigenti in materia di gestione delle terre e delle rocce da scavo, argomento in cui si infilano immediatamente le mafie (ormai lo sanno le stesse rocce da scavo). Chiediamo che vi siano grandi e attenti controlli su questo. La vera sfida dei territori colpiti dal sisma rimane comunque la ricostruzione sociale delle zone delle Centro Italia; speriamo che non diventi l'ennesimo terremoto di nessuno.
2016-11-22	PD	GinettiNadia	La priorità è prestare soccorso e garantire un sistema di gestione dell'emergenza e della ricostruzione, a partire dal ripristino della quotidianità di vita in comune, ripristinare servizi di base a partire dalla scuola, ma anche la ripresa di attività lavorative e di supporto ad una popolazione stremata. Popolazione parte della quale ha trovato accoglienza temporanea lungo le coste e, nella mia Umbria, nella zona del lago Trasimeno.
2016-11-22	PD	GinettiNadia	Quella comunità di vita di relazione che parte dal suono della campanella di una scuola o dai rintocchi dei campanili delle torri civiche che scandiscono la quotidianità, ora da ricomporre.
2016-11-22	PD	MorgoniMario	Il passaggio dall'emergenza alla ricostruzione evidenzia complessità e difficoltà che dobbiamo affrontare, a partire da una tempestiva attivazione e corretta distribuzione sul territorio degli uffici speciali per la ricostruzione. Non mancano segnali incoraggianti di una forte volontà di rinascita coerenti con la tempra di un popolo abituato a misurarsi con grandi fatiche e difficoltà quotidiane. A Bolognola, il Comune che si trova alla massima altitudine nella Regione Marche - circa 1.000 metri sul livello del mare - nei giorni scorsi è stato riaperto il bar. A Gualdo, lo scorso fine settimana, è stata inaugurata una nuova scuola costruita a tempo di record, in tre settimane. A Visso ha ripreso l'attività, proprio in questi giorni, la Svila, una importante azienda leader nella produzione di pizze surgelate. La vera spinta propulsiva di questi segnali di risveglio sono i sindaci, la più alta espressione della tenace volontà di difendere e garantire un futuro alle comunità rappresentate: il loro infaticabile e generoso operato serve a riscattare non solo le sorti della propria gente, ma anche quelle di una politica troppo spesso oggetto di scherno. Occorre comunque dire che tutti i livelli istituzionali coinvolti nella fase emergenziale hanno garantito, insieme al volontariato, alla Protezione civile, ai Vigili del fuoco e alle Forze dell'ordine, un impegno all' altezza della situazione. E voglio dirlo sottolineando in particolare l'impegno e il ruolo del commissario Errani. In conclusione, riprendendo l'appello «Non lasciateci soli», non possiamo trascurare che i valori ambientali, culturali, artistici e i saperi locali, di cui quei territori sono custodi, ci impongono di riconoscere che il loro destino non solo è interesse di chi ci vive, ma riguarda anche la vita stessa di ciascuno di noi.
2016-11-22	PD	PezzopaneStefania	Importanti sono le misure per il rilancio delle attività economiche, la significativa una tantum di 5.000 euro - che non va svilita, perché si tratta di una cifra importante - estesa ai lavoratori autonomi: nel 2009 fu previsto un indennizzo di 800 euro per soli tre mesi. Importanti sono anche gli ammortizzatori sociali in deroga, la sospensione delle tasse e dei mutui, le positive misure per l'agricoltura, la specifica previsione di un progetto turistico sotto la guida del Ministero competente e l'individuazione delle aree di crisi complessa. Tra l'altro, sono prima firmataria di un disegno di legge che propone nelle aree colpite dal sisma una Zona economica speciale (ZES), perché queste aree sono anche attraversate dalla presenza di due importanti parchi nazionali, il Parco nazionale del Gran Sasso e Monti della Laga e il Parco nazionale dei Monti Sibillini. Sono aree di grande interesse paesaggistico, sorgenti di straordinaria qualità dei prodotti alimentari, borghi di impianto medievale, tutto ciò costituisce ricchezza e un brand turistico-economico a cui non possiamo e non dobbiamo rinunciare. Sono positive le misure per la scuola. Mi riferisco non solo alla scelta dei moduli a uso scolastico provvisori (MUSP) in Abruzzo e poi in Emilia, ma anche alle misure per il personale, per il tempo pieno e per l'idea delle scuole aperte, che in un momento di disgregazione sociale costituiscono invece un punto di riferimento per tanti bambini, per tanti ragazzi e le loro famiglie. Sono numerose le previsioni ed efficaci le risposte perché c'è stata un'attenta selezione delle scelte di successo del passato, scartando quelle non positive. Il cratere o, meglio, i crateri, includono numerosi Comuni in Abruzzo, quattordici, ivi compresa la grande città di Teramo, e poi Campotosto, Montereale e Capitignano, nella Provincia di L'Aquila, e Rocca Santa Maria, Valle Castellana, Cortino, Crognaleto e altri Comuni nella Provincia di Teramo. Sono tutti borghi, intesi come Comuni, arroccati sul Gran Sasso. Non nascondo che avrei auspicato l'inserimento anche di altri Comuni della provincia di Teramo, ma mi fido di quanto detto dal Governo, che ha sostenuto che, qualora dovessero emergere dati scientifici tali da indurre il Governo e i commissari a fare una proposta, la stessa sarà puntualmente esaminata. L'individuazione, tra l'altro, è stata giustamente fatta di concerto tra Stato e Regione, con un ruolo importante dei vice commissari. Anche questo è da segnalare rispetto alle esperienze passate. È da segnalare anche il fatto che i Comuni e i sindaci hanno poteri diretti e immediati, financo nella scelta delle aree: lontani sono i tempi dei commissari che si sostituivano complessivamente ai poteri locali. Accolgo, quindi, positivamente le tante previsioni. L'Abruzzo però, in questo terremoto, ha subito danni importanti, così come le altre zone, e siamo purtroppo di fronte alla complessa situazione di aver aree importanti in cui si sovrappone il terremoto del 2009 con quello di quest'anno mentre le procedure di ricostruzione sono ancora in itinere. Positivo, quindi, è stato l'accoglimento dell'emendamento che ho proposto all'articolo 13, che risolve possibili contenziosi e armonizza la legislazione del 2009 con quella del 2016, almeno sulla scelta di quali regole si debbano adottare per la ricostruzione. Ci sono però questioni in sospeso. In uno stesso Comune in Abruzzo, a volte su immobili l'uno a fianco all'altro, si applicano procedure diverse. Ciò che era addirittura reato nel 2009, qui è previsto e, in taluni casi, giustamente incentivato. Allora, dovremo armonizzare. Lo faremo in un altro momento, sono certa che ci sarà disponibilità in tal senso. Voglio esprimere apprezzamento per l'operato del commissario Errani, dei Vigili del fuoco e della Protezione civile e raccomandare al relatore Lai di risolvere il problema ancora in sospeso della ricostruzione di L'Aquila. Abbiamo dato disponibilità a mettere a disposizione le energie degli uffici speciali, che oggi si occupano delle pratiche di ricostruzione del terremoto 2009, ma la formula individuata inizialmente nel provvedimento è eccessiva (non ci possiamo permettere di allontanare venti persone dalla ricostruzione del cratere 2009); la formula individuata come mediazione la trovo molto ponderata ed equilibrata e mi auguro che domani venga sottoposta all'Assemblea, altrimenti la conseguenza sarebbe quella di non affrontare alcune questioni in sospeso e, contemporaneamente, deprivare il lavoro così faticosamente raggiunto, grazie a questo Governo e a questo Parlamento. Sono fiduciosa, perché è troppo importante il lavoro che abbiamo fatto ed è troppo di successo questo strumento, per lasciare in sospeso una piccola cosa per noi però enormemente importante. Ringrazio tutti coloro che hanno dato il proprio contributo. Permettetemi di rivolgere un pensiero alle famiglie delle vittime e a chi ha perso casa e lavoro. Tutti noi sappiamo quanto è doloroso. Desidero altresì rivolgere un ringraziamento speciale ai sindaci: io ci sono passata e so cosa significa, si tratta di un lavoro senza respiro portato avanti per mesi e mesi. Infine, un riconoscimento al lavoro di quegli uomini e quelle donne che, senza alcuna gratifica materiale, stanno svolgendo un ruolo di guida per popolazioni spaesate e disorientate va sicuramente fatto in quest'Assemblea.
2016-11-23	FI	DAliAntonio	(ore 18,21) ( Segue D'ALÌ). Noi, invece, contavamo molto sul decreto fiscale affinché si affrontassero punti a noi molto cari e assolutamente congeniali: il primo era la cosiddetta rottamazione - è un termine assolutamente deprecabile - delle cartelle; il secondo era l'abolizione di Equitalia; il terzo era una riapertura dei tempi del volontario rientro dei capitali, con le conseguenze penali, che portano soldi nelle casse dello Stato. Sono stati affrontati questi tre argomenti dal Governo, ma in che modo? In modo assolutamente sciatto - mi sia consentito - perché l'abolizione di Equitalia è solo una norma manifesto. Sono state trasferite tutte le competenze all'Agenzia delle entrate e forse, durante la prossima legge di stabilità, ci si inventerà ancora un aggiustamento di questo trasferimento. Ma non è stato colpito il cuore del problema: nel sentimento negativo degli italiani, Equitalia doveva essere abolita non perché si chiama Equitalia - è una cosa a cavallo tra l'Italia e le attività equestri - ma perché doveva essere eliminato il suo modo di operare e dovevano essere ridotti le sanzioni, gli interessi, gli aggi esattoriali e le modalità d'esecuzione, che privilegiano gli incassi da parte di Equitalia sulle ipoteche, sulle procedure forzate, su tutto quello che è strumento di vessazione nei confronti dei cittadini. Invece, si rottamano le cartelle, nel senso che si può pagare la sola sorte capitale, ma si mantengono le condizioni affinché da qui a qualche anno il monte di impagato, dovuto all'eccesso delle sanzioni, degli interessi e degli aggi, si ripresenti e si debba fare lo stesso provvedimento; e si ripresenti con tutte le negatività che in corso d'opera si registrano circa il disagio dei contribuenti e la loro assoluta preoccupazione, in un Paese che continua ad avere la più alta pressione fiscale. Peccato che il Presidente del Consiglio se ne sia accorto solo questa mattina: ha fatto una dichiarazione alla scuola della Guardia di finanza dicendo che è intollerabile che il nostro Paese ha la più alta pressione fiscale d'Europa. Ma lui è in campagna elettorale, come qualcuno che non ha mai messo piede in Parlamento - questo è vero - o è Presidente del Consiglio da tre anni? E questa considerazione non se l'è mai posta? Soprattutto nulla ha mai fatto per cui fare una tale considerazione dopo tre anni del suo Governo. Noi avevamo pensato che questo decreto-legge potesse essere l'occasione per svolgere un sereno dibattito sui tre punti. E, invece, il Governo ha infilato all'interno del provvedimento, sia nel testo originario del decreto-legge che durante discussione alla Camera, un'altra serie di questioni che ancora una volta lo rendono assolutamente incostituzionale per disomogeneità di materia e addirittura configurano degli scambi elettorali con pezzi del proprio stesso partito (vedi il caso Campania) o con fasce di popolazione, le quali insorgono perché poi questo Governo non è neanche capace di fare le cose buone che vorrebbe magari fare (diamogli il beneficio della buona volontà). Organizza una semplificazione burocratica che è, invece, una complicazione, tant'è che tutti gli ordini professionali che devono provvedere alle dichiarazioni IVA e a tutti gli adempimenti previsti dal decreto-legge sono sul piede di guerra e dicono chiaramente che si avrà un enorme aggravio di costi sia per i professionisti che per le imprese. Sono sul piede di guerra gli spedizionieri doganali, che si sono visti cambiare le norme sull'Intrastat e denunciano che nel cambiamento di norme si annida una clamorosa evasione fiscale dell'IVA infracomunitaria. Non so se si tratta di cattiva volontà o del fatto di essere maldestri. Certo è che tutti questi provvedimenti continuano a suscitare la reazione degli addetti ai lavori. Ci sono poi dei provvedimenti spiccioli. Il Governo e la maggioranza, soprattutto la grande maggioranza della sinistra che ha i suoi principi inattaccabili, ci hanno sempre detto che non avrebbero mai fatto condoni. A parte il fatto che questo è un condono: anche se non incide sul quantum del capitale, certamente crea una profonda disparità tra chi ha pagato anche con un minimo di interessi e chi domani pagherà senza neanche un centesimo di interessi. Ma lasciamo perdere, e su questo noi potremmo anche convenire. Tuttavia l'articolo 5- bis, introdotto alla Camera, consente un condono solo alle grandi società petrolifere. I colleghi sanno bene quali sono i rapporti tra il Governo e le società petrolifere. Sanno bene che basta scorrere - ove mai dovessero essere pubblici - gli elenchi dei partecipanti alle cene di finanziamento del Partito Democratico per sapere chi sono i facoltosi depositari dei 30.000 euro a posto per potervi partecipare. Guarda caso: spunta un clamoroso condono (nel senso tecnico della parola) per le grandi società petrolifere, che possono chiudere le loro vertenze con il fisco pagando il 20 per cento del capitale. E perché questo avviene solamente nei confronti di alcuni e di un settore e non nei confronti di quei cittadini che non hanno pagato per motivi di necessità, per motivi dovuti al loro stato economico personale? E in questi ultimi casi non si trattava di un'evasione, ma di un non pagamento per stato di necessità. Certo, qualcuno utilizzerà sicuramente la rottamazione, perché una cosa è trovare i soldi per pagare 40 e una cosa è trovarli per pagare 10; questa è normalmente la differenza, sulle cartelle esattoriali, tra il capitale e tutto il cumulo delle sanzioni, degli interessi e degli aggi. Ma noi - lo ripeto - avremmo preferito e sperato evitare il ricorso al voto di fiducia, che non abbiamo certamente causato noi. Noi abbiamo presentato dieci emendamenti in Commissione, signor Presidente, e qualcosa in più hanno presentato le altre forze di opposizione. La discussione poteva svolgersi serenamente sia in Commissione che in Aula e poteva portare a un voto ponderato su una parte importante del decreto-legge in esame, se non ci fossero state le aggiunte della Camera - ripeto - e se il provvedimento si fosse concentrato sull'aspetto meramente fiscale, per il quale immaginavamo fosse nato (cartelle, rientro dei capitali e abolizione di Equitalia). Ma tutto è stato stravolto; ancora una volta tutto è stato condizionato e piegato alle strategie ormai machiavelliche del Governo per cercare di ottenere un minimo di consenso al referendum. Ma, io, invece penso che gli italiani sapranno con molta saggezza rifiutare una proposta di modifica della Costituzione che peggiore di questa non poteva essere immaginata. Allora tutto questo ci porta naturalmente a votare contro. Avremmo voluto, in un dibattito sereno, convenire con il Governo su alcuni punti. Ma ciò ci è impedito, nonostante qualche buona dichiarazione di intenti, e sappiamo che di buoni propositi è lastricata la via dell'inferno. Il Premier ogni tanto dice che vuole collaborare con l'opposizione, per assumere determinati provvedimenti. In questo caso è stato ancora una volta smentito dai fatti, e siamo convinti che sarà smentito, dai fatti e dalle urne, il prossimo 4 dicembre.
2016-11-23	M5S	MangiliGiovanna	Signor Presidente, i terremoti degli ultimi anni hanno portato in sé delle grandi tragedie, con un elevato numero di vittime, ma purtroppo la terra ci sta dando degli avvertimenti. In Italia i geologi si aspettano terremoti con energia trenta volte più forte di quella di Amatrice. Non si può sapere quando, né dove di preciso, ma di sicuro avverranno. A fronte di queste evenienze «bisogna essere preparati adeguatamente in termini di qualità dell'edificato». Ma in Italia si perde facilmente la memoria e manca la cultura della manutenzione che sarebbe, invece, ragionevole e di buon senso. La scarsa attenzione, l'inadeguatezza del patrimonio esistente e la mancanza di investimenti per la messa in sicurezza di edifici pubblici e privati sono, infatti, emerse in tutta la loro drammaticità. Intervenire significa prendersi carico dell'emergenza sì, ma anche del post emergenza, ovvero della fase della ricostruzione. È nostro preciso obbligo intraprendere azioni che consentano di ricostruire in sicurezza gli edifici andati distrutti; e quando parliamo di edifici ci riferiamo non solo a quelli privati, ma anche a quelli pubblici, fra i quali rientra tutto il patrimonio artistico, architettonico e culturale che costituisce il cuore pulsante dell'economia di quei territori. Spetta a noi contribuire a salvaguardare e conservare quel patrimonio. Spetta a noi ridare un volto a quei paesi rasi al suolo, garantendo l'identità territoriale e la cultura del luogo. Ricostruire significa garantire la conservazione e la valorizzazione del tessuto socio-economico delle località colpite, ricche di storia e tradizioni locali. Ricostruire significa agire attraverso interventi generalizzati di messa in sicurezza delle infrastrutture, ma soprattutto degli abitanti; abitanti che hanno sinora dimostrato di avere un ammirevole coraggio. Sappiamo che la forza degli italiani è straordinaria e sa andare oltre alle risorse economiche che verranno stanziate sia con questo provvedimento sia con altri che dovranno venire. Saranno forza e solidarietà unite al sostegno economico, che ciascuna istituzione non dovrà fare mancare, a consentire la ripresa. Ciò che importa in questo momento è dare la possibilità ai cittadini di Abruzzo, Marche, Umbria e Lazio di avere un luogo sicuro dove poter vendere i prodotti tipici locali; significa dare un luogo sicuro dove far riprendere l'attività scolastica dei bambini; significa consentire di ricevere assistenza sanitaria in sicurezza; significa permettere il transito viario attraverso infrastrutture sicure. Se è vero che tutta l'Italia ha bisogno di un piano che metta al sicuro le case degli italiani, è anche vero che questa Italia lacerata dai drammi di agosto e ottobre non può essere lasciata sola. Non può essere lasciata sola nemmeno dall'Europa: l'Europa, pertanto, non si tiri indietro. È sconcertante accorgersi come essa sia così fredda e come chieda delucidazioni sulle spese eccezionali dovute al sisma e ai migranti, senza però dare cenni di solidarietà. Le vite e la dignità umana contano più dei vincoli di bilancio. Inutile dire che la politica non può muoversi solo a seguito di eventi eccezionali come possono essere i terremoti, non può agire solo in stato di emergenza. Eppure, ormai si sa che il 75 per cento degli immobili in Italia non rispetta alcun criterio antisismico. E non rispettare le norme antisismiche significa lasciare la vita degli uomini nelle mani della natura, che non fa sconti a nessuno quando trema così impetuosamente come nei mesi scorsi. Come disse Sandro Pertini in occasione del terremoto dell'Irpinia del 1980, «il miglior modo di ricordare i morti è quello di pensare ai vivi». Per questo motivo bisogna ricostruire celermente e con efficacia, ma nel rispetto dei principi di legalità, trasparenza e imparzialità. Non deve più succedere quello che è accaduto a L'Aquila, dove le case ricostruite dopo il terremoto del 2009 sono state progettate e costruite male e con materiali scadenti. La ricostruzione deve essere sicura e, in caso di ulteriori scosse, non deve far sprofondare nella paura gli abitanti dei paesi già duramente colpiti. Purtroppo siamo di fronte a eventi spesso imprevedibili e, per questo, è importante trovare soluzioni adeguate per mettere in sicurezza il territorio prima che determinate tragedie accadano. Ormai lo sanno tutti che gran parte del territorio italiano è in situazione di estrema criticità. Non possiamo permetterci di attendere puntualmente il disastro di turno. Lo dobbiamo ai cittadini che vivono in quei luoghi. Significherebbe sradicarli dalle loro origini, imporgli una vita che non sarebbe la loro. Ha più senso investire i soldi in prevenzione, anziché attendere gli eventi catastrofici per ricostruire. Oggi più che mai siamo chiamati ad agire per la messa in sicurezza del territorio, che significa non consumo di suolo, ma indirizzare gli investimenti per la protezione di ciò che di più prezioso abbiamo. Il Movimento chiede con forza e vigore al Governo di attivarsi, affinché non solo si indaghi per capire quali siano i reali rischi di ciascun territorio, ma anche per trovare le soluzioni pratiche per contrastarli. In conclusione, oggi a ciascuno di noi viene chiesto uno sforzo che va oltre le singole ideologie politiche. È il momento di essere tutti uniti di fronte a questa tragedia. È il momento della collaborazione costruttiva: siamo chiamati a farlo in nome di una visione del nostro Paese come unica comunità. E le collettività dei territori colpiti dal sisma del 24 agosto e dei successivi del 26 e del 30 ottobre, giustamente, non vogliono né scuse né retoriche, ma soprattutto non vogliono, non possono e non devono più aspettare. Intervenire tempestivamente è un dovere per noi istituzioni e un diritto per i cittadini che non hanno più una casa, una scuola dove mandare i loro figli, la bottega o il capannone dove esercitavano le loro attività commerciali e lavorative. Saremo sempre e ovunque al fianco di tutti i cittadini in sofferenza economica e sociale. Per questo annuncio il voto favorevole del Gruppo Movimento 5 Stelle.
2016-11-24	LN	TosatoPaolo	Si tratta di un decreto ingannevole, come lo è la riforma costituzionale, a partire dal titolo del quesito referendario; e i cittadini ne hanno molti esempi, a partire dalla buona scuola. Con questo decreto-legge, approvato tra Camera e Senato in soli trentuno giorni con la fiducia, dimostrate che il Governo non ha bisogno di poteri speciali per approvare le leggi e che il bicameralismo non è un problema, ma è un alibi. Già ora usate e abusate della Costituzione per fare ciò che volete. Chissà poi, se venisse approvata la vostra riforma, cosa accadrebbe in queste Aule.
2016-12-07	FI	RomaniPaolo	ROMANI Paolo (FI-PdL XVII). Signor Presidente, «spero che questo sia l'ultimo Governo a chiedere la fiducia al Senato»: queste sono le parole con cui Matteo Renzi presentava il suo Governo in quest'Aula il 24 febbraio 2014. Oggi, dopo 61 voti di fiducia nelle due Assemblee, siamo arrivati, grazie alla volontà degli italiani, al capitolo finale: finale per il Governo Renzi, non certamente per il Senato. Voglio soffermarmi brevemente su questo disegno di legge di bilancio su cui avete posto la questione di fiducia tecnica, visto che alcuni colleghi non hanno nemmeno fatto la dichiarazione di voto, malgrado siate stati sfiduciati dal Paese e il vostro sia un Governo presumo dimissionario. Poi le dimissioni non si sa se saranno date oggi, domani o dopodomani: secondo le notizie delle ultime ore, sembra che verranno date venerdì. Vorremmo sapere nel frattempo che cosa dovrebbe accadere. Nonostante questo, avete deciso ancora una volta di non affrontare serenamente il giudizio della Commissione bilancio prima e dell'Assemblea poi. Il perché è abbastanza evidente: avete composto un disegno di legge di bilancio quasi esclusivamente elettorale, impegnati a cercare di raggranellare i consensi più disparati in vista del referendum piuttosto che per fare il bene dell'Italia. Oltre alla scontata eliminazione della clausola di salvaguardia sull'IVA per 15 miliardi, non si riesce a vedere alcuna strategia, alcuna priorità, alcun ragionamento sul sistema Paese. Altri prima di me hanno già smontato nel merito questo pessimo disegno di legge di bilancio ed io voglio aggiungere solo una cosa. La stessa maggioranza sa benissimo che occorreva rimetterci le mani: solo ieri, in Commissione bilancio, il vice ministro Morando citava le norme sull'ecobonus e sulle ristrutturazioni, i problemi legati all'ILVA, agli sgravi per i terremotati, alla ripartizione del Fondo unico per gli enti locali come argomenti che avrebbero avuto bisogno di una soluzione in questo passaggio al Senato e che invece si risolverà con l'ennesimo voto di fiducia. Il nostro giudizio su questa legge di bilancio non può quindi che essere di netto dissenso, per il metodo e ancora di più per i contenuti. Ma mi preme anche fare qualche considerazione sulla fine dell'esperienza di questo Governo. Nelle prossime ore, auspicabilmente, il Primo Ministro consegnerà nelle mani del presidente Mattarella le sue dimissioni (riteniamo irrevocabili). Lo farà perché il giudizio che gli italiani hanno dato sugli oltre mille giorni del suo Governo è chiaro e inappellabile: più del 59 per cento dei nostri concittadini, con una partecipazione del 70 per cento, ha detto un forte no ad una riforma pasticciata, che ha via via perso per strada le ragioni di condivisione e di discussione comune; un progetto di revisione che doveva essere condiviso e che è riuscito solo a spaccare il Paese. Una riforma imposta dal Governo, quando un Governo dovrebbe astenersi anche solo dal partecipare, come ricordava Piero Calamandrei: «Nel campo del potere costituente il Governo non può avere alcuna iniziativa, neanche preparatoria»; e ancora: «Quando l'Assemblea discuterà pubblicamente la nuova Costituzione, i banchi del Governo dovranno essere vuoti». Il popolo italiano ha detto no anche al tentativo, attuato con il combinato di Italicum, dell'eliminazione delle Province (una finta eliminazione, che ha eliminato il voto popolare e creato una marea di nuovi problemi di competenze), della nomina governativa della dirigenza RAI e dell'impianto complessivo della riforma, con cui si è cercato di imporre una forte e pericolosa diminuzione degli spazi di democrazia nel nostro Paese. Ma io credo che il popolo italiano abbia detto «no» anche e soprattutto ad un Governo ricco di slide e povero di idee, che non ha saputo far ripartire il nostro Paese e non è stato in grado di dare speranza per il futuro dei nostri concittadini. Un Governo che ha fallito in ognuna delle grandi riforme che ha voluto affrontare. Ad esempio, il jobs act, le cui buone intenzioni iniziali sono state subito annullate dalle resistenze interne al Partito Democratico, rendendolo un provvedimento debole e contradditorio, che ha portato risultati discutibili in termine di nuova occupazione, comunque inferiori alla media europea e drogati dagli incentivi temporanei. Poi la buona scuola, che di buono ha ben poco, e che si è risolta in una assunzione di massa, senza alcun progetto e senza riuscire a cambiare la qualità della scuola italiana. Ancora, la riforma della pubblica amministrazione, miseramente arenata sugli errori evidenziati dalla Consulta, e la riforma della Giustizia, che stiamo ancora aspettando. Un Governo che non ha avuto né il coraggio né la capacità di affrontare il problema del debito pubblico italiano, nascondendosi dietro la riduzione del costo del servizio del debito, che è stato generato, non certo per merito del Governo, dalla diminuzione dei tassi. Un Governo che ha dimostrato pochissima capacità in politica estera, indeciso su tutto, incapace di affrontare alla radice il problema dell'immigrazione e della tratta degli esseri umani, che non ha saputo incidere sulle aree di crisi, neanche quelle che sono di riconosciuta competenza italiana come la Libia. Un Governo che ha passivamente seguito la politica suicida europea della contrapposizione con la Russia, che infine ha dato un inopportuno e plateale appoggio alla candidata Clinton, rischiando di mettere in discussione i nostri consolidati rapporti con il più importante degli alleati.
2016-12-07	M5S	LezziBarbara	Avremo un nuovo Governo e una nuova maggioranza e tutto questo verrà messo a posto. Basta fare una legge anticorruzione e smetterla di fare i favori agli amici degli amici; eliminare veramente gli sprechi e non operare tagli feroci alla sanità come quelli che sono stati operati; fare una buona scuola che guardi al futuro abrogando immediatamente quello schifo di riforma. Fare tutto questo significa dare aria al Paese, togliendolo da questa cappa del cosiddetto giglio magico sotto la quale ci ha messo negli ultimi tre anni.
2016-12-07	M5S	MontevecchiMichela	Parto dal tema della scuola, perché in questo disegno di legge di bilancio troviamo l'ennesima pezza per tentare di riparare ai danni causati dalla buona scuola: fondi stanziati per il potenziamento dell'organico dell'autonomia, senza però che sia possibile capire esattamente come saranno utilizzati. Soprattutto, il Governo si dimentica, ancora una volta, dei docenti delle graduatorie ad esaurimento della scuola dell'infanzia, che già sono stati penalizzati con il decreto-legge del maggio 2016 sul programma scuole belle: so che da parte del Governo c'era stata la promessa di impegnarsi a sanare la loro situazione, ma questa categoria di docenti dovrà attendere, come dovrà attendere l'intera categoria dei docenti del comparto dell'alta formazione artistica e musicale. Infatti, nonostante le forze di maggioranza abbiano sbandierato la volontà di sanare lo stato di precarietà di questo corpo docente, nel disegno di legge di bilancio non vediamo alcunché.
2016-12-07	M5S	MontevecchiMichela	Quanto ai settori dell'università e della ricerca, si accentua la tendenza a lanciare e proteggere solo poche università, da Roma in su e il controllo è ancora in mano a un ente valutatore che, guarda caso, in questo disegno di legge di bilancio viene ingrandito con rispettivo stanziamento di fondi, mentre alla ricerca rimangono gli spiccioli. È infatti chiaro, ormai, che l'intento di questo Governo fosse quello di introdurre in Italia il modello americano con il potere in mano alla Presidenza del Consiglio e un chiaro esempio è quello dello Human Technopole, un progetto che è stato portato avanti senza bando di concorso e senza una valutazione trasparente: tutto è nelle mani di una fondazione futura, non si sa come saranno reclutati i ricercatori e non si sa se il progetto resterà di utilità pubblica o se, gradualmente, finirà nelle mani e tra le fauci delle multinazionali del farmaco. Nulla si sa di come saranno gestiti i dati genetici - i cosiddetti dati genomici - che sono un big affair, oltre che un big data da gestire. Concludo soffermandomi sul settore della cultura. Attenzione: nel disegno di legge di bilancio il Governo, con un'abile mossa, scippa i ricavi derivanti dalla bigliettazione delle aree del Colosseo e di Pompei. Parliamo, insieme, di 80 milioni di euro, che il Ministero dei beni e delle attività culturali e del turismo (MIBACT) scippa, arrogando a sé il diritto di utilizzare i ricavi della bigliettazione e sottraendo queste risorse, preziose per la tutela e la valorizzazione non solo del Colosseo e dell'area di Pompei ma anche dell'area archeologica centrale di Roma, del Palatino e di tutte le aree circostanti. Ciò significa di fatto cancellare, con un emendamento, le Sovrintendenze speciali, mettere in serio pericolo l'autonomia di questi siti, ai quali giustamente era stata riconosciuta per gestire autonomamente e con risorse proprie la tutela e la valorizzazione di queste aree archeologiche e di questi siti culturali importantissimi. Si tratta di uno scippo bello e buono da parte del Ministero. Infine, ricordo che Ales - Arte Lavoro e Servizi SpA, una partecipata del Ministero dei beni e delle attività culturali, con una normativa ad hoc sarà esclusa dai vincoli di contenimento della spesa, diversamente da quanto accade ad altre società inserite nell'elenco dell'ISTAT. È quindi legittimo pensare che questa norma ad hoc, che sottrarrà Ales ai vincoli di contenimento della spesa, non farà altro che dare linfa ad una procedura che vede Ales come un parcheggio e un luogo per soddisfare gli appetiti clientelari, piuttosto che soddisfare la sua mission, ovvero la missione di tutelare e valorizzare il nostro patrimonio artistico. Questa è la legge di bilancio che ci lascia in eredità il Governo Renzi, fatta non solo di "marchette", ma anche di "scippi" ai danni della scuola, dell'università e della nostra amata cultura.
2016-12-07	M5S	MontevecchiMichela	Signor Presidente, spenderò poche parole sui temi della scuola, dell'università, della ricerca e della cultura.
2016-12-14	LN	ArrigoniPaolo	Signor Presidente, colleghi, signor Presidente del Consiglio, con la riforma costituzionale pasticciata, pessima e pericolosa imposta al Parlamento dalla coppia Renzi-Boschi, coppia ancora ben inchiodata sulla tolda di comando, si è tentato di perpetrare un imbroglio agli italiani, ben nascosto da un quesito ingannevole che sbandierava tagli di poltrone e risparmi inesistenti, ma 20 milioni di italiani, accorsi in massa alle urne, hanno sventato la trappola e vi hanno sonoramente bocciati. Bocciati perché volevate togliere il diritto di voto, con l'obiettivo di allontanare ancora di più i cittadini dalle istituzioni. Bocciati perché volevate togliere competenze, poteri e risorse alle Regioni ordinarie e passarli all'inefficiente Stato centrale. Bocciati perché milioni di italiani non hanno voluto vendere la propria libertà per un bonus o per una manciata di euro promessi da Renzi, perché questi italiani hanno voluto continuare ad essere donne e uomini liberi e padroni del proprio futuro e hanno capito il rischio di cedere sovranità del Paese all'Europa, alle banche e alla grande finanza. Bocciati soprattutto perché hanno voluto liberarsi di Renzi e del renzismo, che hanno già fatto troppi danni, oltre alla spaccatura del Paese che ha creato la campagna referendaria. Il Governo Renzi e Renzi, nonostante ciò che lui dica nei vari saluti di arrivederci e non di addio (come aveva promesso), lascia in eredità risultati pessimi. Segnalo l'alta disoccupazione, soprattutto tra i giovani, nonostante i 20 miliardi spesi in incentivi per le assunzioni che hanno drogato il mercato del lavoro. Segnalo la fuga di italiani all'estero (107.000 nel 2005), tra cui e soprattutto molti giovani qualificati. Segnalo il record storico di italiani in povertà assoluta: 4,6 milioni è il dato degli ultimi giorni confortato e ulteriormente irrobustito dall'aggiornamento che il 30 per cento degli italiani sono sulla soglia della povertà e, in particolare, le famiglie numerose monoreddito, con tre o più figli, che stanno aspettando ancora gli 80 euro promessi da Renzi nel 2014. Segnalo le tasse che non sono assolutamente diminuite. Segnalo l'aumento del debito pubblico di 105 miliardi, in media 105 milioni al giorno, solo per la spesa corrente. Magari, infatti, fosse aumentato il debito pubblico per gli investimenti: no, sono diminuiti sensibilmente ed anche la nuova legge di bilancio, approvata in fretta e furia, segnala per il 2017 un'ulteriore diminuzione dell'8 per cento. Che dire poi delle varie riforme pessime e devastanti come il jobs act, la buona scuola, la cosiddetta legge Delrio e il salva banche? Le faccio alcune domande, primo ministro Gentiloni. Pensando a Trump, che negli ultimi giorni ha assunto decisioni importanti sugli F35 o sul nuovo Air Force One, ordinato da Obama, di cui pare voglia cancellare ovvero ridimensionare l'ordine, lei cosa intende fare dell'aereo blu, il giocattolino acquistato in leasing da Renzi per 170 milioni, alla faccia degli italiani che tirano la cinghia?
2016-12-14	LN	CandianiStefano	La colpa è del senatore Compagna. CANDIANI (LN-Aut). La discontinuità, Presidente, ce la saremmo aspettata, perché se una lezione doveva essere colta dall'esito del referendum è quella dei 20 milioni di cittadini che hanno detto no. Hanno detto di no all'arroganza del presidente del Consiglio dei ministri Renzi, ma hanno detto no in maniera esplicita alle politiche del Governo Renzi, alla compagine dei Ministri che ha costituito quel Governo e che ha condotto gli italiani a perdere fiducia e a dire no in maniera secca a politiche che hanno illuso sul lavoro, creando invece sudditanza dei lavoratori con i voucher, a politiche che hanno illuso sulla scuola creando semplicemente una grande confusione, a politiche che avrebbero avuto la pretesa di riformare la pubblica amministrazione, producendo, in effetti, solamente forse una pagina - dico male, senatore Calderoli? - perché, forse, solo il codice digitale è rimasto vivo di quella riforma, visto che è stata dichiarata incostituzionale. Sotto la scure della Corte costituzionale c'è anche la cosiddetta riforma delle banche popolari, perché quando avete messo mano al sistema bancario, lo avete fatto per tutelare gli amici e i finanziatori o lo avete fatto per disfare, là dove funzionava, il credito ai piccoli risparmiatori. Oggi la Corte costituzionale giudicherà il vostro lavoro e anche questa volta, purtroppo, sappiamo di aver perso un'ennesima occasione di serietà. L'avete persa. Chiedo a lei dov'è la serietà, nell'andare a nominare come ministro degli affari esteri Alfano, un ministro che all'estero non so come possa rappresentare degnamente un Paese che non ha saputo difendere all'interno. Ecco il ministro Alfano che arriva, è arrivato al momento giusto. Ministro Alfano, si accomodi, ce n'è anche per lei, non stia in pena. E magari prenda qualche lezione di inglese, perché l'ultima volta che ha dato qualche esempio, non è andato sulle cronache con gli applausi, ma con molta ironia, purtroppo.
2016-12-14	LN	CentinaioGianMarco	Le ricordo la buona scuola: una riforma devastante che ha creato precari, che non ha creato nuovi posti di lavoro. Penso agli insegnanti precari, gente con più lauree che si dovrà confrontare con il Ministro dell'istruzione.
2016-12-14	M5S	MontevecchiMichela	E c'è da essere orgogliosi della riforma della "buona scuola", che ha gettato nel caos il mondo della scuola, che ha stravolto le vite degli insegnanti, che ha dato vita a dei contenziosi che costeranno soldi allo Stato, perché li sta perdendo, e i cui effetti nefasti stanno ricadendo sulle spalle dei nostri studenti? C'è bisogno di essere orgogliosi di questo? Io non ci trovo nulla di cui essere orgogliosi.
2016-12-14	PD	ZandaLuigi	Non è questo il momento di tracciare il bilancio del Governo Renzi, bilancio che però sarà necessario fare, anche per rispondere a tanta smemoratezza che sta segnando il dibattito politico e che è emersa sgradevolmente anche oggi in quest'Aula. Consentitemi solo di formulare a Matteo Renzi i miei più sinceri auguri per il suo futuro personale e politico in una nuova stagione di riforme utili all'Italia. Osservo che senza le sue politiche e le innumerevoli misure sull'economia, il lavoro, la scuola, la giustizia e la cultura non avremmo i tanti dati che testimoniano in modo inequivoco una stabile inversione di tendenza, l'uscita dalla recessione e la ripresa dell'occupazione. Venivamo da una situazione molto negativa e i risultati sono ancora insufficienti, ma oggi, senza quelle misure, saremmo a commentare dati molto diversi, se non opposti.
2016-12-20	PD	VaccariStefano	Signor Presidente, onorevoli colleghi, rubo qualche minuto, anche a nome della collega Maria Cecilia Guerra, per ricordare la figura del senatore Silvio Miana, scomparso nei giorni scorsi all'età di novant'anni. In questa ricostruzione mi ha aiutato un altro senatore modenese, Giuliano Barbolini, che più a lungo di me ha condiviso con Silvio Miana esperienze di governo locale e di partito. La storia personale della passione politica e civile di Miana è ricca di aspetti ed intrecci molteplici, fra esperienze di partito nella cooperazione ed esperienze istituzionali, e con attività di rilievo a dimensione locale ed in ambito nazionale: una vicenda assolutamente originale ed individuale, per lo spessore della sua persona e insieme, però, anche fortemente intrecciata, in una dimensione corale, con le grandi trasformazioni e i protagonismi che hanno scandito l'evoluzione della società modenese e del Paese nell'arco di tanti anni. Silvio Miana diventa partigiano nella brigata Modena, divisione Modena Armando, prende parte alla Resistenza a Piumazzo di Castelfranco Emilia, nel Fronte della gioventù. Dopo la Liberazione, approda alla Lega dei mezzadri e coloni, diviene capo Lega, poi segretario della camera del lavoro di Castelfranco Emilia, e successivamente segretario provinciale del sindacato dei mezzadri. Dopo la scuola di partito, alle Frattocchie, all'età di ventinove anni è eletto segretario provinciale della federazione del Partito Comunista di Modena, succedendo a Giuseppe D'Alema. Resta in carica fino al 1962, in un periodo denso di criticità, perché sono gli anni del passaggio nella realtà modenese dalla "ricostruzione" alla fase della promozione dello sviluppo. Nel 1959 Silvio Miana è eletto segretario regionale del Partito Comunista e contribuisce ad una ristrutturazione della forma partito nel segno di una maggiore autonomia delle espressioni territoriali, facendo poi nel 1962 il suo ingresso nella direzione nazionale, unitamente ad un consistente gruppo di nuovi dirigenti regionali. Dal 1967 assume l'incarico di presidente nazionale della Lega delle cooperative, che manterrà fino al 1976, quando viene eletto alla Camera dei deputati. Lì Miana ricopre l'incarico di vice presidente della Commissione industria. In quella veste, uno degli impegni principali sarà quello di seguire l'inchiesta sulle risorse energetiche e sulle strategie per individuare nuove fonti oltre che sull'utilizzo del nucleare. Il suo lavoro sarà poi approvato da una mozione in Assemblea. Molto impegnato su diversi disegni di legge sulle politiche industriali, e sempre attento ad interloquire fattivamente soprattutto con le esigenze del mondo delle piccole e medie imprese, Miana ha sempre rivolto attenzione ai problemi della politica industriale dei comparti siderurgici modenesi. Dopo la Camera, fu eletto in Senato per due legislature, e tra il 1983 e il 1987 ricoprì la carica di Questore, oltre che membro della Commissione lavoro. Da Questore, Miana si adoperò per rendere più efficiente il lavoro dei parlamentari, con idonei spazi per lo svolgimento dei compiti di studio e approfondimento, oltre che di relazione, e per impostare azioni di sobrietà che, pur non avendo potuto trovare il necessario sostegno, hanno precorso misure di efficientamento e riduzione dei costi impropri, che sono comunque serviti come riferimento per interventi adottati successivamente. L'ultima volta che ci eravamo visti, qualche mese fa, mi aveva detto ancora una volta: «Mi raccomando, Stefano, fate a modo a Roma, che non è un bel tempo per la politica». È stato per noi, "figiciotti" degli anni Ottanta, un uomo politico tutto d'un pezzo, di quelli che si ascoltavano con piacere e soggezione quando interveniva alle riunioni di partito o in pubblico. Con lui era sempre arricchente discutere, anche se la pensava diversamente, perché lui aveva sempre tempo per noi e gli piaceva sempre insegnarci la politica, il dialogo ed il confronto con chi aveva idee diverse. A lui la mia generazione deve molto e ci mancherà tanto, per la capacità che ha avuto di trasmettere memoria e conoscenza, per stimolarci a essere lungimiranti e innovatori come lo fu lui. Anche negli ultimi anni, ci si incontrava alla feste del Partito Democratico ed era sempre un piacere fermarsi a parlare e a scambiarci le opinioni sull'attualità modenese o nazionale. Ai suoi figli e cari amici Marco e Carla, il nostro cordoglio, il cordoglio di tutto il Gruppo del Partito Democratico, con la consapevolezza che saranno tante le azioni ed i progetti che si potranno realizzare per valorizzare la sua eredità, ciò che Silvio ha dato e fatto come testimone del cambiamento della politica e della sinistra in questo Paese e nel suo territorio.
2016-12-21	LN	TosatoPaolo	Si parlava di buona scuola, della riforma costituzionale più bella del mondo. Dietro le parole, voi avete sempre nascosto delle fregature e anche questo provvedimento rappresenta una fregatura. Avete affermato che si tratta di un intervento precauzionale: vedremo se sarà necessario attuarlo. Ma perché tutta questa ipocrisia? Ormai è evidente a tutti che è fallito il tentativo di aumento di capitale di MPS con risorse private ed è evidente a tutti che si concretizzerà questa necessità.
