2016-01-12	LN	ConsiglioNunziante	Signora Presidente, mi onoro di interpretare il pensiero di tutto il Gruppo della Lega, nella commemorazione di Valerio Zanone. I cinquant'anni di politica di Valerio Zanone hanno attraversato la storia d'Italia, durante la prima e la seconda Repubblica. È stato consigliere regionale del Piemonte dal 1970, segretario del Partito Liberale Italiano dal 1976 al 1985, dopo Giovanni Malagodi, negli anni della lotta al terrorismo, dell'alleanza dei liberali con i socialisti di Bettino Craxi e nel referendum contro l'abolizione della scala mobile. Infatti, visto che alle elezioni politiche del 1976 il Partito liberale ebbe un forte calo, la guida del partito passò alla corrente di sinistra, favorevole alla collaborazione con i socialisti e, in generale, al dialogo con le formazioni di sinistra. Zanone è stato più volte ministro, tra il 1985 e il 1989, nei Governi presieduti da Craxi, De Mita e Goria. Egli è stato Ministro dell'ecologia e l'anno dopo ha firmato la legge istitutiva del Ministero dell'ambiente, una tra le prime in Europa. Passato al Ministero dell'industria nel 1986, ha organizzato la Conferenza nazionale dell'energia sulla questione del nucleare. Dal 1987 è stato per due anni Ministro della difesa, affrontando, tra l'altro, la prima missione militare italiana nel Golfo Persico. Nel 1990 è stato eletto sindaco di Torino, incarico che ha lasciato dopo due anni per tornare in Parlamento. Zanone è stato infatti deputato dal 1976 al 1994. Dopo dodici anni fuori dall'impegno parlamentare, ma non dalla politica, è poi stato eletto senatore della Margherita, fino al 2008. Egli fu un liberale nel sangue e nell'anima, come solo un torinese duro e puro come lui avrebbe saputo essere. Ad una personalità così calma e mite, si affiancava un'incredibile voglia di fare e uno straordinario dinamismo, che metteva puntualmente in tutte le attività politiche che gli venivano affidate. Fu liberale della tradizione piemontese, da sempre legato a Cavour e a Einaudi, e dedicò il suo impegno all'ideale liberale, cercando di promuoverlo anche nell'ambito culturale, oltre che politico. Amava essere ricordato come liberale, democratico, laico, europeista e sociale. Fu anche persona troppo per bene e troppo sensibile per non rischiare di essere messo politicamente in un angolo da troppi soggetti senza scrupoli. Quello che se ne è andato è un galantuomo, un sopravvissuto di una specie che sembra essere persa. Più volte è stato ricordato, in questi giorni, come intelligente e moderno custode della grande tradizione liberale italiana. In tutti i numerosi incarichi rivestiti ha sempre portato il suo alto senso dello Stato, la sua rettitudine, la sua lungimiranza e il suo peculiare tratto personale, improntato a garbo e umanità. Giova anche ricordare il fatto che sia riuscito a restare fuori da tutte le indagini svolte durante l'inchiesta Mani pulite. A nome del Gruppo, credendo di interpretare il pensiero di tutti, chiedo che giunga a lui e ai suoi cari il ricordo e il cordoglio del Gruppo Lega Nord. Vorrei aggiungere che nel 1992 ammise la sua iscrizione alla massoneria, uno dei pochi politici ad averlo fatto, fedele ai suoi ideali fino alla fine, tanto da chiedere di essere ricordato sulla lapide del cimitero monumentale di Torino con una sola parola: liberale.
2016-01-12	LN	CrosioJonny	Ricordo che è stata nostra premura sottolineare come il nostro sia da sempre stato l'unico Paese in Europa che riusciva a fare appalti per grandi opere infrastrutturali, utilizzando il sistema dell' appalto integrato. È una cosa che, a nostro giudizio, non è funzionale alla buona riuscita di un'opera nella sua complessità. Abbiamo più volte sottolineato il fatto che, a nostro parere, ciò dovrebbe e deve essere cambiato, perché al centro di un appalto e di un' opera infrastrutturale importante per il Paese deve essere messa, oltre alla sua efficacia e alla sua strategicità, anche la qualità del progetto.
2016-01-12	M5S	CioffiAndrea	Questo siete capaci di fare: siete capaci di montare casi mediatici ma - si sa - un bagno di umiltà non è certamente la prassi per colui che si definisce il Premier. Bisognerebbe poi capire cosa vorrebbe dire Premier, personificato in quell'uomo. In ogni caso, dobbiamo ricordare - e ve lo ricordiamo - che i cittadini non sono fessi. I cittadini guardano e capiscono bene quello che voi volete fare. Noi siamo una forza di opposizione ad un sistema e non ci abbatterete mai! Torniamo per un attimo sul codice. Nei vari passaggi si è dato un forte potere all'ANAC. Noi pensiamo che il Ministero debba scrivere le regole. ANAC ha una funzione di controllo, perché questo deve fare. Se noi diciamo ad ANAC di scrivere le regole, facciamo sì che il controllore scrive le regole che esso stesso, controllore, poi deve controllare. Guardate che scioglilingua viene fuori da questo, che è quanto facciamo con ANAC. Poi, all'inizio del testo, è previsto il divieto di introduzione di livelli di regolazione superiori a quelli minimi previsti dalle direttive. Ma in Europa non ci sono né la mafia, né la camorra, né la 'ndrangheta, né la sacra corona unita. Forse bisognerebbe pensare che, a volte, potrebbero essere necessarie regole diverse per Stati diversi e qui noi avremmo chiesto di superare quel punto, e invece non l'abbiamo voluto fare perché siamo bravi e puliti. Torniamo poi al tema dei concessionari. La pressione che è stata fatta per ridurre dal 100 per cento all'80 per cento cos'è? Un cedimento ad una lobby ? A proposito delle concessionarie autostradali, abbiamo anche approvato - se non ricordo male - nel decreto sblocca Italia, una proroga di convenzione che riportava esplicitamente che devono pagare il 2,4 per cento degli utili. Ma noi sappiamo che allo Stato arriva un terzo dell'utile della concessione autostradale. Allora forse sarebbe stato il caso di intervenire. Voi dovete avere il giusto utile, come è previsto anche dalla Costituzione, ma il grosso dell'utile lo devono avere i cittadini. Forse bisognerebbe intervenire su queste cose. Non parliamo poi dell'unica grande opera che noi riteniamo indispensabile per questo Paese: portare la fibra ottica in tutti i Comuni. Ma, a questo proposito, il Governo parlicchia, dice qualcosa, non agisce. Anche in tal caso esiste un'altra lobby forte: Telecom. Diciamolo! Quando sono stati eseguiti gli appalti nella zona C (per chi conosce la storia i cluster C sono quelli a parziale fallimento di mercato), sono stati fatti sette bandi da Infratel e - guarda caso - l'unico concorrente era Telecom e l'unico vincitore è stata Telecom, che ha incassato 390 milioni di euro e la rete rimane di sua proprietà, quando i due terzi dei soldi sono stati messi dai cittadini e solo un terzo da Telecom. Poi dovremmo vedere se le fatture sono reali o se no, ma questo è un altro discorso su cui indagherà la procura e appureremo. Adesso parliamo di Infratel che diventa il soggetto che attua e dobbiamo stare attenti a cosa è accaduto, perché il vulnus è il modo in cui si scrivono i bandi. Io posso scrivere benissimo un bando o un capitolato d'appalto in modo che sembri pulito ma che ha sotto il nome e il cognome. E, quindi, torniamo sempre allo stesso problema dei regali alle lobby, cari grigi compagni del PD - per dirla alla Giorgio Gaber - ora che siete così indignados e fate parte del grande movimento degli indignados. Poi cosa vogliamo dire dell'offerta economicamente più vantaggiosa? Parliamo sempre dell'offerta economicamente più vantaggiosa. Bene, vogliamo superare il massimo ribasso? Questo ha un senso. In Campania i ribassi sono altissimi e ci sono gare che si aggiudicano con il 50 per cento di ribasso; probabilmente non si possono eseguire bene i lavori se si fa il 50 per cento di ribasso. Andiamo allora sull'offerta economicamente più vantaggiosa. Che succede con quell'offerta? Se non la si scrive bene, l'offerta economicamente più vantaggiosa è il mezzo con il quale girano le tangenti. Anche quello è un mezzo. Dobbiamo stare molto attenti a come scriviamo quell'offerta, dobbiamo vigilare, dobbiamo garantire la trasparenza. Per non parlare di tutto ciò che riguarda l'incentivo del 2 per cento che continuiamo a dare ai dipendenti pubblici, sollevandoli però dalla fase progettuale. Gli lasciamo gli stessi soldi per lavorare di meno? Stiamo attenti, perché la norma diceva che quel 2 per cento dell'importo posto a base di gara si dava loro se svolgevano delle attività tecniche e se svolgevano questo lavoro al di fuori dell'orario di lavoro. Non è andata così; forse quel 2 per cento andrebbe modulato. Abbiamo realizzato il superamento della legge obiettivo. Bene, ma quand'è che inizieremo a vedere i piani economici e finanziari di quelle opere? Non noi, ma i cittadini devono poterli vedere, perché, quando lo Stato programma un'opera, quell'opera serve o non serve alla collettività? Vogliamo vedere se quell'opera ha un equilibrio finanziario, parlando nel vostro gergo e parlando con il vostro metodo, al di là di tutti gli aspetti ambientali? Quand'è che ce le fate vedere queste cose? Quand'è che iniziamo a pensare ad un'Italia diversa? Non so se siamo in grado, anzi, se siete in grado di pensare ad un'Italia diversa; penso di no, perché alla fine siete dei conservatori e morirete conservatori, cari grigi compagni del PD.
2016-01-12	PD	EspositoStefano	C'è poi la questione che per alcune concessioni in scadenza - ne cito due che conosco direttamente: l'autostrada Torino-Piacenza (A21) e la tangenziale di Torino - si è in ritardo rispetto alla predisposizione del bando di gara, ma noi avevamo previsto una norma specifica di proroga, ma non della concessione tout court, bensì una proroga con tempi certi e funzionali alla predisposizione del bando europeo. Voglio dire con chiarezza, perché rimanga agli atti, che con questo testo del codice degli appalti abbiamo definitivamente superato il tema delle proroghe ed assunto pienamente la direttiva europea che prevede le gare, fatte salve quelle poche eccezioni (il Brennero, nella fattispecie) sulle quali, credo anche giustamente, si è lavorato per l'affidamento diretto con le caratteristiche previste dall'Europa. Un'ultima considerazione desidero indirizzarla alla senatrice De Petris. Non è la Camera ad aver inserito la clausola sociale: questa era presentissima nel testo ed era uno dei punti cardine che quest'Assemblea ha votato all'unanimità. Alla Camera dei deputati si è fatta la scelta di ampliare la clausola sociale anche al settore dei call center. Ovviamente, non posso che essere d'accordo, va solo tenuto conto del fatto che l'ampliamento della casistica di applicazione della clausola sociale al 100 per cento nel caso di trasferimento di appalto rischia di essere una norma che verrà impugnata. Noi ci siamo attenuti in maniera puntualissima alla normativa ed alle direttive europee, che prevedono che in un cambio tra un operatore e l'altro vada riconosciuta la possibilità di una diversa organizzazione, e, tra l'altro, a sentenze del TAR e del Consiglio di Stato di questo Paese. Quindi, nessuno di noi è contrario alla clausola sociale estesa in maniera ampia e nessuno ha intenzione di toccarla; si tenga soltanto conto del fatto che direttive europee e sentenze hanno dato riscontri diversi rispetto alle aspettative e quindi spetterà adesso al Governo, in sede di emanazione dei decreti tener conto di tali elementi. PRESIDENTE. Ha facoltà di parlare il rappresentante del Governo.
2016-01-12	PD	ZandaLuigi	Signora Presidente, rivolgo anch'io, a nome di tutte le senatrici e i senatori del Partito Democratico, un saluto di amicizia e di grande vicinanza ai familiari del senatore Zanone. Valerio Zanone non è stato soltanto un importante dirigente politico, segretario del suo partito, sindaco, autorevole parlamentare e ministro; è stato tutto questo, ma è stato anche un grande conoscitore dei problemi dell'Italia e dell'Europa.
2016-01-12	PD	ZandaLuigi	Valerio Zanone è stato tutto questo, ma è stato anche un grande conoscitore dei problemi dell'Italia e dell'Europa, un intellettuale che ha messo la sua cultura e la sua visione liberale al servizio della politica del suo Paese. Diceva spesso: «I politici mi considerano un intellettuale e gli intellettuali mi considerano un politico». Ed aveva ragione: apparteneva alla rara specie dei politici intellettuali. Zanone non avrebbe mai potuto avere una vita così ricca e così impegnata, se non fosse stato prima di tutto una persona di forte spessore morale e civile, un grande italiano, figlio di quel Piemonte - come lei ricordava, presidente Lanzillotta - che lui ha sempre avuto nel cuore e da cui ha ereditato gran parte delle sue doti di carattere e di intelletto. Piemontese con un forte senso dello Stato, piemontese per la laicità repubblicana, piemontese per il rapporto intellettuale con figure dell'autorevolezza di Luigi Einaudi, di Norberto Bobbio e di Luigi Pareyson, che Valerio considerava il suo maestro. Nella mia vita professionale e poi politica ho incontrato Valerio Zanone molte volte; negli ultimi dieci anni l'ho visto spesso. Ho lavorato con lui fianco a fianco, ma non l'ho mai considerato soltanto un importante collega parlamentare o solo un autorevole compagno di partito. Era prima di tutto un mio amico personale, come è stato amico di tantissimi senatori del Partito Democratico, un amico intelligente e simpatico, cui potevamo rivolgerci in ogni momento, sapendo che da lui ci sarebbe venuta un'opinione franca e leale, senza forzature di parte, senza parole oblique, senza riserve mentali. Perché Valerio Zanone era così, era aperto e riflessivo, diretto sino ad apparire burbero e persino rude, ma nel fondo sempre allegro, ironico, con uno humor inglese acuto come un raggio laser. Ricordo innumerevoli incontri politici, sempre illuminati dai suoi argomenti e dalle sue battute fulminanti. Valerio Zanone amava approfondire le grandi questioni e i grandi nodi del nostro tempo: l'assetto dello Stato, la giustizia, la sicurezza, la politica estera, la politica industriale, la difesa, la questione ambientale. Illustrano bene la profondità e l'attualità del suo pensiero l'interesse e il rigore con cui ha trattato più volte il tema della pace e della guerra, con riflessioni molto lungimiranti, di un uomo con la vista lunga, capace di anticipare i tempi e di capire i segni del futuro. Gli era chiaro che la nostra generazione, di figli di un secolo che aveva sofferto il prezzo altissimo di due guerre mondiali, aveva il dovere di costruire la pace. Ma sapeva anche che costruire la pace non è impresa facile. Aveva compreso che per noi europei l'apporto più serio e più consistente alla pace non poteva che venire da una visione alta ed illuminata della costruzione dell'Europa. Zanone è stato un uomo refrattario alle utopie e conseguentemente non si è mai unito alle tante forme di pacifismo declamatorio che anche l'Italia ha conosciuto. Da qui la sua convinzione che la pace dovesse necessariamente passare dalla crescita dell'Europa, dai processi di cooperazione economica e sociale, dalla creazione di una comunità europea di difesa, dalla riduzione degli strumenti di guerra e da un'autentica politica di disarmo, sino al conseguimento dell'obiettivo più alto, l'unità politica dell'Europa. Il laico, l'irriducibile laico Zanone nutriva una grande considerazione per il contenuto e i valori dell'enciclica Pacem in Terris di Giovanni XXIII e delle Gaudium et Spes e Populorum Progressio di Paolo VI. Non c'era alcuna contraddizione nell'attenzione del laico Valerio verso il pensiero di quei due grandi papi; anzi, c'era la prova che la sua laicità era autentica, non un atteggiamento dozzinale e retorico. Zanone era consapevole che nel nostro tempo la proliferazione degli armamenti nucleari obbliga le Nazioni ad affrontare il tema della guerra con atteggiamenti completamente nuovi rispetto al passato, non solo rendendo effettivo il divieto di proliferazione, ma anche attraverso il controllo del traffico delle armi, la messa al bando delle mine antiuomo, la proibizione delle armi biologiche. In tempi come i nostri, nei quali sembra che la ferocia del terrorismo internazionale non abbia limiti (penso anche alla strage di stamattina a Istanbul) e nei quali nella lontana Corea del Nord si ripetono nuovi esperimenti di armi nucleari, l'insegnamento di Zanone deve ancora orientare la politica in direzione della pace e della sicurezza. In un suo scritto Valerio Zanone ha indicato l'11 settembre 2001 come l'inizio della Quarta guerra mondiale. Quarta dopo la Prima e la Seconda e dopo la Guerra fredda, che è stata pur sempre una guerra. Ancora una volta Zanone aveva visto giusto. Registriamo quotidianamente i segni di una violenza sanguinaria che, purtroppo, sta marchiando col sangue l'inizio di questo nostro terzo millennio. In fondo, parlando di quarta guerra mondiale, Zanone anticipava le parole più esplicite di Papa Francesco sulla nuova guerra mondiale a pezzi. È in questo quadro che Valerio Zanone ricordava come per prevenire la guerra il metodo più efficace che sia mai stato sperimentato si chiami democrazia; e infatti, ha scritto, nella storia contemporanea non si conoscono casi di guerra tra due stati liberali. Valerio Zanone conosceva tutti i punti deboli della tesi di chi ha voluto esportare la democrazia con le armi. Ma sapeva anche che «vi è una connessione di fatto tra la mancanza di libertà e il pericolo di guerra». Ho terminato, signora Presidente. Una sola ultima considerazione sulla coerenza che ha sempre guidato le scelte politiche di Valerio Zanone. Valerio è stato un liberale, ha vissuto da liberale, ha scritto da liberale ed è rimasto liberale per tutta la vita. In nessuno dei suoi interventi politici, in nessun intervento pubblico, in nessuno dei testi dei suoi scritti, Zanone ha mai sostenuto opinioni diverse dalla cultura e dallo spirito liberale. Negli ultimi anni della sua attività parlamentare Zanone ha trovato nel centrosinistra italiano una coerenza con le sue idee. Per Valerio questo passo non è stato certo facile, e ne parlava spesso. A me è sempre sembrata una decisione naturale, di fronte al fallimento di quella rivoluzione liberale che era stata così fortemente promessa e altrettanto evidentemente non realizzata. Valerio ha sempre scelto tenendo fermi i suoi grandi principi, che altro non erano che i principi fondanti di tutte le democrazie: la separazione dei poteri, lo Stato di diritto e la libera concorrenza. Ha sempre cercato di stare in uno schieramento politico dove gli fosse possibile ritrovare questi suoi valori.
2016-01-14	LN	CrosioJonny	Signora Presidente, come mi suggeriscono, vorrei essere rapido. (Il senatore Giovanardi conversa con il ministro Delrio). Se il collega Giovanardi me lo consente, vorrei rivolgermi direttamente al Governo, perché credo che quello di oggi sia un passaggio molto importante, anche se c'è poca attenzione in Aula. Tramite questo provvedimento conferiamo una delega al Governo, con la speranza che in questo Paese si possa veramente cambiare bordo e cambiare rotta. Questa speranza ha ispirato la nostra azione in Commissione al Senato in prima lettura, perché tutti i Gruppi chiedevano che finalmente in questo Paese si potessero fare opere pubbliche con la stessa dignità con cui vengono fatte nel resto d'Europa. Abbiamo già la stessa dignità nel costruire queste opere materialmente, perché abbiamo delle imprese che fuori dai nostri confini riescono a lavorare molto bene, mentre all'interno dei nostri confini non riescono a lavorare. Questo è gravissimo. Ci sono imprese che in altri Paesi europei - ve lo dico per esperienza personale - riescono ad accumulare i bonus che vengono assegnati quando le opere vengono terminate prima e vengono fatte bene. Invece nel nostro Paese sono campioni nell'arte della riserva, che è unica nel nostro Paese e che ha creato le condizioni per cui nel nostro Paese le imprese, ed anche una parte degli uffici di progettazione, hanno a disposizione dei legali piuttosto che dei tecnici; questa è un'anomalia. Questo spirito ha accomunato la Commissione lavori pubblici del Senato al fine di migliorare il testo presentato dal Governo. Tanti passi sono stati fatti. In particolare, il Governo ha fatto un passo, che a nostro giudizio è molto forte, con il superamento della legge obiettivo, che ci lascia qualche perplessità, ma che può essere un buon inizio. Dopo aver detto alla mia parte politica che vogliamo superare a pie' pari la legge obiettivo, per qualcuno vecchio del mestiere nel mio movimento c'è stato un attimo di impasse. Però io condivido un pensiero che è abbastanza comune nel Paese: è ora di finirla di fare una lista di opere solamente per accontentare quella parte politica che ha bisogno di andare sui territori a dare delle garanzie (che verranno sempre disattese) in occasione delle campagne elettorali. Dobbiamo scrivere nome e cognome di opere che abbiano la certezza della condivisione, partendo da un dibattito sul territorio e quindi senza i soliti ricorsi, che abbiano la certezza dei finanziamenti e che abbiano la certezza della loro esecuzione e consegna. Siamo stufi di vedere il cinema fin qui visto nel nostro Paese, con opere incompiute o che hanno subito dei ricorsi. In questi giorni, signor Ministro, le ho fatto diversi esempi, che lei conosce bene. Magari li ho fatti con un po' di enfasi (io sto all'opposizione, quindi cerco sempre di fare il mio lavoro); però, giudiziosamente e consapevolmente, dobbiamo pensare che la nostra mission è cercare di dare una prospettiva positiva al Paese. In Commissione abbiamo svolto un ottimo lavoro. Abbiamo consegnato alla Camera un testo per il quale, in prima battuta, abbiamo votato a favore e che presentava le condizioni affinché il Governo potesse recepire questa linea di pensiero ed elaborarla. Poi, in un secondo dibattito, avremmo valutato se questo testo era pronto a raccogliere le nostre istanze e le nostre speranze su tale questione. Dalla Camera, come spesso avviene (non so perché), è tornato un testo che non è esattamente quello che dovrebbe darci le garanzie che il Governo possa lavorare serenamente. Sinceramente, signor Ministro, quando ci è stato consegnato, l'idea del nostro Gruppo era addirittura quella di esprimere un voto contrario su tale questione. Devo darle atto che in questi giorni, in cui abbiamo avuto il piacere di averla in Aula - anche se con lei in Commissione stiamo trattando anche la questione della privatizzazione delle ferrovie - lei sta affrontando certi temi (contrariamente ad altri suoi colleghi del Governo e anche al Primo Ministro) con la mentalità forse del sindaco e con un approccio che non ci dispiace. Tale approccio è stato dimostrato anche nell'accogliere, per quanto riguarda le infrastrutture, ma non solo e ne parlerò dopo, degli ordini del giorno che ho presentato ieri e che, seppure un po' annacquati, bene o male sintetizzano quella che dovrebbe essere la volontà che esprimevo prima, anche per quanto riguarda una lista di opere pubbliche e infrastrutture strategiche importanti che un presidente di Provincia, o presunto tale, e gli amministratori locali gradiscono vedere scritta in una carta. Essi gradiscono vedere scritto che l'opera A, piuttosto che l'opera B, viene presa in considerazione nel Paese, a tutti i livelli, e non solo inserita dal punto di vista economico (cosa che potrebbe anche andar bene, al limite), ma soprattutto dal punto di vista programmatorio. La volontà è quella di vedere scritte le opere che si vuole veramente realizzare. E questo è ciò che chiedono tutti i politici seri e tutti gli amministratori e i territori. Ed è legittimo. In questo ordine del giorno infatti chiediamo proprio questo. Visto che parliamo della riforma del codice degli appalti, anche per quanto riguarda i concorsi, c'è anche il caso dell'idroelettrico, che però è un'altra questione. Si tratta di un passaggio molto importante, ma non voglio addentrarmi su di esso questa mattina, perché è una materia molto tecnica. Il passaggio comunque è importante. Confrontandomi anche con i miei colleghi, abbiamo deciso, a questo punto in simbiosi, come hanno fatto i nostri colleghi della Camera, di astenerci sul provvedimento in esame. Lasciamo aperta al Governo ancora una linea di credito. In realtà la lasciamo aperta a lei, più che altro alla sua persona che riteniamo responsabile, affinché su questa legge delega si possa arrivare a scrivere qualcosa che sia veramente a favore del Paese. Non vogliamo ritrovarci, signor Ministro, in una situazione imbarazzante, per lei, per noi e per tutto il sistema politico e amministrativo del Paese, a dovere tutte le volte sottolineare che un'opera è in ritardo, che ci sono state più riserve, che addirittura superano l'importo a base d'asta e che abbiamo dei ribassi d'asta. Lei ha fatto il sindaco e io sono stato amministratore locale. Ma le sembra possibile che siamo l'unico Paese al mondo dove si deve andare in appalto per un'opera, avendo la copertura finanziaria di un milione di euro per realizzarla, e sapendo già che quell'opera al massimo costerà 600.000 euro perché si avrà un ribasso del 40 per cento? Ma non è possibile! Le posso garantire che un soggetto che lavora in giro per Europa, qualora succeda una cosa del genere, viene chiamato a rispondere su dove ha sbagliato, su dov'è l'errore. Arrivo al punto, alla cosa che ci sta più a cuore, prima di terminare il mio intervento. Signor Ministro in questo benedetto Paese, come succede nel resto dell'Europa (visto che voi siete così europeisti), dobbiamo imparare a mettere al centro dell'opera pubblica la qualità del progetto. Abbiamo il fior fiore di politecnici e università nelle quali formiamo veramente dei professionisti seri (e lo dico per esperienza diretta, quella poca esperienza accademica che ho potuto fare): abbiamo elementi di qualità, che purtroppo se ne stanno andando. È ora di finirla con situazioni come l'appalto integrato, che è ignobile perché pone i professionisti sotto il giogo delle imprese che guardano esclusivamente alla questione economica e la progettazione diventa l'ultima delle priorità. In audizione ho ascoltato dei rappresentanti delle Ferrovie dire che vorrebbero fare un appalto integrato addirittura sul progetto preliminare: su questo è meglio che non mi esprimo altrimenti la Presidente mi butta fuori dall'Aula, ma è una cosa che non sta né in cielo né in terra. Abbiamo dei professionisti seri, facciamo dei progetti e facciamo in modo che tali professionisti, come succede nel resto d'Europa (dove loro vanno facendo bella figura e ne rispondono perché sanno progettare e fare le opere come le imprese), ne siano responsabili, pagandoli ovviamente per quello che è giusto, e non lo dico per difendere la categoria perché succede così in tutto il mondo. Lasciamo perdere la solita trattativa fatta dagli avvocati, con tutto il bene che posso volere ai colleghi che esercitano questa nobile professione, che forse è un po' fuori dalle imprese e dai lavori pubblici; lasciamo tali lavori ai tecnici e agli amministratori seri, visto che ce ne sono e ce ne devono essere sempre più. In funzione di questa visione che vogliamo mantenere viva, signor Ministro, noi esprimeremo un voto di astensione, che al Senato significa voto contrario ma il principio è quello politico, nella speranza che lei sappia veramente correggere il tiro e scrivere una legge, attraverso la delega, degna di questo Paese, di questo Parlamento e soprattutto di chi in Italia sa ancora fare le cose serie, con trasparenza, con giudizio e con metodo.
2016-01-19	LN	ArrigoniPaolo	Questa riforma, purtroppo, va diametralmente e pericolosamente in senso opposto. Bisogna fermarla e noi, come Lega Nord, contribuiremo con forza per raggiungere questo obiettivo. Il che significa che Renzi andrà a casa e, a quel punto, chi governerà si potrà dedicare a ciò che interessa ai cittadini: meno tasse, meno Fornero, meno studi di settore, meno clandestini, meno Europa, ma più lavoro e più sviluppo.
2016-01-19	LN	CrosioJonny	(ore 00,09) ( Segue CROSIO). Una cosa bella che è stata fatta in questo Paese è quando finalmente abbiamo fatto sì che i sindaci fossero scelti nella cabina elettorale dalla gente. L'elezione diretta del sindaco è stata, a mio giudizio, una delle più belle conquiste di questo Paese. Ricordo le sceneggiate che abbiamo visto nei vari Comuni, quando si trovava una sintesi o una sorta di pseudoalchimia politico-istituzionale per mettere troppo spesso lo scemotto di turno, eterodiretto, a fare il sindaco. Con la legge Delrio (ma questa è una volontà molto chiara nel vostro DNA politico), voi ci avete fatto tornare un po' a quei tempi. In questo momento abbiamo dei Presidenti delle Province e delle Province a mezzo servizio e quelle che funzionavano non le avete cancellate, ma non funzionano più; inoltre sono stati creati grossi problemi politico-istituzionali. Questa però è la vostra maniera di concepire il nuovo Stato, quella cioè di centralizzare tutto, ed è diametralmente opposta a quello che noi abbiamo sempre cercato di fare. Tra l'altro, sulla riforma costituzionale siamo stati proprio noi a proporre qualche anno fa a questo Paese una riforma che anticipava i tempi e la cosa più bizzarra è poter parlare in questo periodo a telecamere spente con qualche collega del PD il quale maledice il giorno in cui ha dato ascolto a qualcuno e ha votato contro la riforma costituzionale sulla devolution, rispetto alla quale potrei anche ammettere che forse c'era qualche infarcitura in salsa padana un po' eccessiva, ma come tutte le cose si poteva eventualmente correggere se c'era qualche eccesso, ma era sicuramente meglio di questa schifezza che oggi volete far mangiare a questo Parlamento e di conseguenza agli italiani. Questo, però, fa parte di un disegno molto chiaro. Ciò che lascia l'amaro in bocca ai cittadini credo sia il fatto che in questo Paese, comunque vada, a prescindere da chi abbia ragione o torto, arriveremo a dire che i conti andremo a regolarli in cabina elettorale con il referendum. Secondo me, affrontare le riforme costituzionali e arrivare a regolare i conti con un referendum sperando, dalla parte dell'opposizione, di annientare una riforma che non piace, vuol dire che qualcosa non funziona ed è un fallimento del Paese. Tra l'altro, in questo momento è terribilmente difficile parlare al popolo di riforme costituzionali, perché la gente vuol sentire altro. Probabilmente tutti noi siamo sui territori; a me difficilmente viene chiesto come procede la riforma costituzionale e come sarà il nuovo assetto dello Stato; chiedono altre cose, come probabilmente a tutti i parlamentari. Se poi, alle difficoltà di ordine economico, uniamo le difficoltà palesi ed evidenti dell'Europa che arranca, l'Europa fallita sotto ogni punto di vista, ciò è molto preoccupante. Io penso di avere la presunzione di rappresentare all'interno di quest'Aula un pensiero e un territorio che vi posso garantire non apprezzerà questa riforma costituzionale, come non ha apprezzato la legge Delrio. Questo ve lo posso sottoscrivere, perché potrei avere tanti difetti, ma conosco molto bene il territorio e la mia gente e, tolto qualche vecchio nostalgico, sicuramente stereotipato su certe questioni, vi posso dare una garanzia per un territorio marginale come il mio, che per anni ha fondato la propria politica socioeconomica sulla volontà di essere protagonista essendo decentrato, non solo geograficamente ma in una ricerca dal punto di vista politico-istituzionale. Mi riferisco a questa forzata ricerca da parte nostra di poter collaborare anche in maniera fattiva con gli Stati confinanti, che per noi è molto importante. Ma voi siete talmente arroganti nel vostro sistema di gestire questo Paese, addirittura quando si dovrebbe avere la delicatezza, la sensibilità, nell'affrontare determinate tematiche di certi territori, di fare valutazioni che probabilmente allo Stato centrale sono molto distanti, non solo per una questione geografica ma anche proprio di pensiero. Lo vedremo a breve in quest'Aula quando vi deciderete ad esaminare l'accordo predisposto da tecnici, che comunque deve essere ratificato dal Parlamento, tra il nostro Paese e la Confederazione elvetica: sul legittimo accordo relativo alle banche, con riferimento alla black list e all'emersione dei capitali esportati all'estero in maniera illegale, è stata fatta un'operazione corretta, ma la tragedia è stata che la merce di scambio e il sacrificio sono stati chiesti ai territori e alla gente di quei territori, ovverosia ai frontalieri e ai Comuni di confine, perché l'unica incertezza in tutta questa operazione sarà - e questo lo vedremo in Aula - che i frontalieri saranno penalizzati e pagheranno più tasse e i territori non avranno più la garanzia di un ristorno, come è sempre avvenuto. Questo vuol dire che si ragiona ad un altro livello: si fanno accordi e poi si scrive una sorta di road map che qualcuno poi andrà a perfezionare, non voluta dalla politica ma dai tecnici che si sono incontrati e che da tecnici hanno ragionato; la politica non è stata protagonista. Probabilmente è anche un errore nostro, e io qui sono critico anche con chi - magari molto vicino a me politicamente - non è stato capace di affrontare queste tematiche. Abbiamo sbagliato! È ora di capire - e lo dico senza alcun timore - che, se vogliamo essere protagonisti del nostro futuro, a questo punto dobbiamo essere capaci di proporre qualcosa che consenta, ad esempio, a due Paesi confinanti, una Regione e un Cantone, di sedersi ad un tavolo, immaginare una visione comune, politica ma anche sociale ed economica, e portarla ai rispettivi Paesi per vedere quali saranno le reazioni. In questo caso noi siamo stati fermi e abbiamo sbagliato. Cercheremo di recuperare, ma credo che dovremo entrare in quest'ottica in questi territori, se questa visione sarà propria del nostro Paese nei prossimi anni. Dovremo fare così perché la gente ci chiede di reagire. Presidente, fino a qualche anno fa la mia Provincia era considerata ricca, diciamo così, benestante; insomma, la gente si dava da fare: nel turismo, nel commercio e, grazie alla vicinanza con la Confederazione elvetica, negli interscambi. Tutto andava abbastanza bene, con infrastrutture fatte bene; siamo arrivati addirittura a cofinanziare un'opera che doveva fare lo Stato. Pensi, Presidente, con riferimento all'unico capoluogo di Provincia non collegato ad una strada a percorrenza veloce, siamo stati capaci di convincere 78 sindaci ad autotassarsi per mettere a disposizione 50 milioni di euro per realizzare un'opera importante e strategica che avrebbe dovuto fare lo Stato centrale. Oggi posso garantirvi che tira tutta un'altra aria, e lo dico con grande convinzione, serietà e preoccupazione: tira una brutta aria. Tira una brutta aria perché la mia Provincia è economicamente in ginocchio. Nel turismo, poi, quest'anno abbiamo ricevuto dal Padre eterno una mazzata incredibile con perdite fino al 60 per cento, in una Provincia in cui gli scambi dal punto di vista economico sono inesistenti. Non si vede più una gru e questo mi preoccupa molto. L'edilizia è ferma e la gente non mi chiede notizie sulla riforma costituzionale, mi chiede altro per cui in questo momento è difficile affrontare in maniera serena una riforma costituzionale. Era necessaria? Probabilmente sì ma non in questi termini. Non consegneremo sicuramente alla storia un esempio di come affrontare seriamente, in entrambe le Camere, l' iter di una riforma costituzionale. Sicuramente il percorso legato alla devolution sarà stato possibile per fortuna, non lo so, ma ha avuto un altro iter. Io non avevo esperienza in tal senso, ma un percorso di riforma costituzionale come questo sicuramente non entrerà nei libri di storia in termini di concordia, condivisione, dibattito o di tentativo di fare il meglio per il Paese. Questi, probabilmente, da ambo le parti, forse sono riflessi condizionati dovuti al momento, alla situazione, ma si va a creare un mostro a livello istituzionale. Un Senato che risulterà incasinato, mettiamola così: questa sera è stato fatto un lungo elenco delle criticità che avrà il Senato, ma alla fine in questo Paese vi sarà una criticità unica dal punto di vista istituzionale, il che sommato comunque allo scenario economico, mi preoccupa seriamente di come saranno i prossimi mesi e i prossimi anni nel nostro Paese. E allora qual è la vostra filosofia politica? Andare ad annientare il buono che c'era. Io sono veramente mortificato di ritrovarmi oggi con una Provincia in cui opera un bravo Presidente a mezzo servizio perché fa il sindaco in un altro Comune, senza una Giunta, e che si trova a dover gestire, perché alla fine deve gestirle ancora lui, 420 chilometri di strade provinciali di cui il 40 per cento sopra i 1.600 metri, con strade che arrivano oltre i 2.500 metri di quota, come il passo del Gavia, con strade provinciali che deve gestire con meno risorse, con meno personale, senza il supporto di una Giunta. Avete messo in crisi un sistema che funzionava. Non lo dico per esperienza personale ma perché chi l'ha fatto prima di me, e con un altro colore politico, aveva agito con criterio e con giudizio perché è una Provincia seria. Prima c'è stato Monti che voleva ridisegnare le Province, ma l'ha fatto su una carta e non ha capito bene cosa doveva fare. È arrivato Delrio ed è riuscito a fare peggio. Era l'occasione, forse, per rimettere assieme delle Province, anche in Lombardia, Province che erano state create così, per un'alchimia politica. Era l'occasione per fare qualcosa e di avere anche una risposta seria da parte del territorio, ma siete riusciti a fare un disastro perché siete fatti così, non c'è niente da fare. Io sono profondamente contrario ad una delle scelte più miopi che sono state fatte nel nostro Paese: pensare di inserire le spese standard in Costituzione per evitare sprechi. Credo che sia concettualmente sbagliato. Penso che l'autogoverno e la competizione istituzionale possano spingere i politici locali ad amministrare con economia. Questo dovrebbe essere lo spirito che li dovrebbe animare. È chiaro che non possiamo pensare di parlare di formula magica, come si fa in Paesi molto più evoluti del nostro, dove si riesce addirittura ad indire un referendum per capire se si deve pagare il canone; noi non lo faremo. Questa è una battuta, ma è la realtà dei fatti. Per concludere, signora Presidente, dal momento che il microfono lampeggia, mi premeva solo sottolineare sommessamente un aspetto, come ho già fatto in Commissione non perché sono un cultore, per mia formazione personale, della Costituzione, ma in qualità di amministratore e per una certa sensibilità nel cercare di capire le reali esigenze della gente e dei territori. Anche se la riforma costituzionale è una parte, credo che il vostro atteggiamento, il vostro credo politico, il vostro pensiero politico, la vostra azione politica siano contro questo Paese e contro i cittadini. Questo è il mio pensiero, un pensiero che contraddistingue noi della Lega, perché vogliamo altro. PRESIDENTE. Deve concludere, senatore. CROSIO (LN-Aut). Noi siamo convinti - concludo, signora Presidente - che il disegno di questo Paese debba essere diverso. Noi crediamo nel federalismo, io sono federalista convinto come i miei colleghi; voi avete un'altra visione, a mio avviso completamente sbagliata. Se veramente si volesse fare qualcosa di diverso dal federalismo si potrebbe fare - e io non lo condividerei - ma quello che fate voi è proprio sbagliatissimo. Credo che purtroppo alla fine ne pagheranno le conseguenze i nostri cittadini
2016-01-19	M5S	AirolaAlberto	Voi oggi siete assenti in Assemblea, siete a bervi il caffè e fate finta di niente, ma dieci anni fa sareste stati sulle barricate. Questa giravolta è schifosa e denota il fatto che siete tutti sulla stessa barca a difendere gli interessi di lobby e di partiti e non certo a fare gli interessi dei cittadini. Cominciamo dal chiederci perché c'è tanta fretta di approvare questa legge, perché si è arrivati oggi qua, in questo misero ultimo passaggio in Parlamento di una riforma costituzionale, che se fosse stata davvero la chiave di volta del Paese, avreste votato già nel 2006, con Berlusconi. Invece non lo avete fatto e oggi ce la riproponete ancora peggiore e, anzi - come si dice nei corridoi, fuori da questa Assemblea - Berlusconi forse è anche stato più bravo di voi, che non siete riusciti neanche a rispettare minimamente le regole democratiche del Parlamento. Lo dimostra il fatto che in questo testo di legge non è passato un solo emendamento delle opposizioni e in particolare del Movimento 5 Stelle, non è passata una sola richiesta di avvicinare lo Stato ai cittadini, ma, anzi, si è andati in direzione diametralmente opposta. Nel 2011, con l'esperienza del Governo Monti, l'Europa e l'ex Presidente Napolitano hanno cominciato a definire un sistema di governo sicuro, solido e antidemocratico, prevedendo le larghe intese, con tutti dentro, ed è stato nominato alla Presidenza del Consiglio un signore, che nessuno aveva votato, ovvero Mario Monti. Lì è iniziato il tracollo della democrazia vera e propria, o almeno la sua ultima fase, perché nei vent'anni precedenti non c'è stata lo stesso. Da lì è cominciato il tracollo ed è cominciato proprio toccando la nostra Costituzione, quando è stato inserito in Costituzione il pareggio di bilancio: una scelta che ai cittadini non avete mai avuto il coraggio di spiegare. Non avete mai avuto il coraggio di spiegare che i soldi prima vanno alle banche e poi forse si possono spendere per la sanità, per la scuola, per i servizi e per il bene del Paese. Questo non l'avete fatto! Poi, nel 2013, c'è stato un colpo di scena: è arrivato il Movimento 5 Stelle. Ecco perché c'è il bisogno urgente per questo Governo e per questa maggioranza delle baracche di correre ai ripari e di eseguire i dettati e i comandamenti dell'Europa. Questa riforma è credit positive: lo sapevate? Sapete chi lo ha detto? Lo hanno detto i consulenti della JP Morgan e di Moody's. Sono queste le persone da cui prendete gli ordini.
2016-01-19	M5S	BotticiLaura	Assieme ad alcuni amici, tra cui mister Mario Draghi, attuale Presidente della Banca centrale europea, con i quali si incontrava fraternamente al Bar Three Eyes, convinti che la democrazia potesse ostacolare i loro piani per un nuovo ordine mondiale fondato su interessi bancari e finanziari, Re Giorgio decise di spodestare il Presidente del Consiglio in carica e incoronarne un altro. Non uno qualsiasi... serviva uno che potesse continuare la loro opera. Organizzarono quindi, tutti molto felici e entusiasti per il progetto da concludere, la nuova incoronazione. Il prescelto era mister Mario Monti, anche lui molto amico di quei poteri forti che in Europa fanno il buono e il cattivo tempo e quindi disponibile ad ascoltare e portare a termine il progetto.
2016-01-19	M5S	BuccarellaMaurizio	Se dobbiamo fidarci - cosa che evitiamo di fare - di ciò che ci dice il Presidente del Consiglio, ci pare di capire che questa riforma va fatta perché non è mai stata fatta, perché è una prova di forza che vuole imporre al Paese e magari in Europa per spendersi la carta di essere riuscito a fare ciò che nessuno è riuscito a compiere prima.
2016-01-19	M5S	FattoriElena	Noi, come ha ricordato il senatore Puglia, abbiamo avanzato tante belle proposte. Un'altra scusa per togliere questa Camera è infatti quella della riduzione del numero dei parlamentari. Facciamo allora due conti: abbiamo più di 600 deputati, qua ci saranno 100 senatori e, con più di 700 parlamentari, rimaniamo comunque il Parlamento con il più alto numero di parlamentari di tutta Europa. Quindi, dal punto di vista numerico, non cambierà assolutamente nulla. Il Movimento 5 Stelle aveva proposto di dimezzare il numero di parlamentari, che da circa 1.000 sarebbero diventati 500, e di dimezzare i loro stipendi. Quindi in un solo colpo, accettando la nostra proposta, avreste ridotto di un quarto i costi per i parlamentari. Così sfatiamo le due grandi bugie del nostro Premier, che si fa già chiamare Premier, perché sa che questa riforma non è altro che una falsa abolizione del bicameralismo perfetto, che si trasformerà in un premierato di fatto. Quindi che cos'è? Non è neanche un federalismo, perché in realtà avremo una Camera delle Regioni che non si capisce bene cosa dovrà fare. I consiglieri regionali dovranno infatti continuare a fare i consiglieri regionali e poi, paradossalmente, dovrebbero anche occuparsi di cose europee e seguire il processo legislativo ordinario. Non si capisce bene cosa farà la nuova Camera alta, né che obiettivi avrà. Ricordiamo che il 70 per cento delle nuove leggi ormai viene dall'Unione europea. Questi poveri 100 consiglieri regionali avranno l'immunità parlamentare e quindi, presumibilmente, saranno tutti indagati o condannati in primo, in secondo o in qualunque grado possiamo immaginare, perché nei Consigli regionali questo tipo di gente abbiamo. Avremo pertanto 100 consiglieri regionali di dubbia moralità, che dovranno occuparsi di questioni regionali e di questioni europee. Qui veniamo al grande punto e alla grande bugia di questa riforma. Si dice che viene fatta per velocizzare l' iter delle leggi. Ma ci siamo detti tante volte che le leggi, quando volete, vanno molto veloci. Ricordo che la Boccadutri, quando è venuta in quest'Aula, è stata più veloce della luce. Ha fatto la navetta tra Camera e Senato ed avete rinunciato tutti ad intervenire per intascarvi i soldi. Quindi, quando volete, le leggi sono molto veloci, non sono lente, non è questo il problema. Secondo punto: se il 70 per cento delle leggi viene dall'Unione europea, la logica avrebbe suggerito di potenziare il recepimento delle norme europee, per le quali siamo spessissimo in infrazione, perché non siamo capaci a recepirle. Quindi, perché vogliamo velocizzare l' iter delle leggi ordinarie quando, in realtà, dovremmo velocizzare quelle europee? Non solo, non siamo neanche capaci di partecipare alla formazione delle leggi europee perché il nostro Parlamento, in realtà, poco si occupa di questioni europee. Abbiamo visto com'è finita la questione del bail-in. Forse, però, lì ve ne siete occupati e vi siete aggiustati i cavoli vostri recependo la legge europea come faceva più comodo al papà della "mamma costituente", chiamiamolo il "nonno costituente". Un'altra grossa pecca di questa riforma è che - lo abbiamo detto - rappresenta uno stravolgimento della forma di Governo e di equilibrio tra potere legislativo ed esecutivo. Addirittura, questo stravolgimento è avvenuto prima perché è una riforma tutta di origine governativa con cui il Governo ha imposto al Parlamento modalità e tempi. Il premier Renzi, addirittura, ci viene a dire in televisione che «concede» ai cittadini italiani il referendum; si vede che la Costituzione non l'ha neanche letta, oltre a volerla modificare, perché ai cittadini italiani spetta il referendum. È un loro diritto esprimersi su questa riforma costituzionale. Si introduce semplicità nella navetta tra Camera e Senato? No, perché, se la leggiamo, l'approvazione delle leggi ordinarie e costituzionali diventa molto più farraginosa e complessa. Quindi, è un'immensa confusione. Cos'è allora questa riforma? Lo abbiamo detto più volte: è il combinato disposto tra riforma costituzionale e Italicum; è un premierato assoluto dove chi avrà il partito di minoranza, che avrà un quarto dei voti, avrà il premio di maggioranza e potrà governare e legiferare in maniera ordinaria e costituzionale. Attenzione: noi stiamo modificando la seconda parte della Costituzione, ma avrà influenza anche sulla prima perché questo Parlamento di nominati e illegittimi poi avrà tutta la capacità di modificare la prima parte della Costituzione, come ci chiedono da tempo i grandi poteri di JP Morgan, che ci hanno detto che questa Costituzione non va bene perché è antifascista. Dico allora che se a qualcuno non va bene questa Costituzione perché è antifascista, vuol dire che è un fascista. Su questo non ci sono dubbi.
2016-01-20	FI	RomaniPaolo	E come si possono interpretare le parole di Juncker di venerdì scorso? Juncker ha detto: «Ritengo che il Primo Ministro italiano abbia torto a vilipendere la Commissione ad ogni occasione. Non capisco perché lo faccia». Quell'insinuazione, quasi un insulto, per cui l'Unione europea non trova interlocutori a Roma cosa è se non un'ulteriore dimostrazione di quanto poco siano considerati in Europa il nostro Governo e il nostro Primo Ministro? Gli italiani hanno imparato sulla loro pelle a distinguere le promesse e gli annunci dai fatti. È inutile annunciare 500.000 nuovi contratti a tempo indeterminato se ciò non significa che la disoccupazione è calata. È inutile annunciare sgravi fiscali se il livello della fiscalità complessiva rimane immutato o continua a crescere. È inutile che vi riempiate la bocca con la spending review, che non avete nemmeno iniziato, tant'è vero che il debito pubblico continua a salire.
2016-01-20	FI	RomaniPaolo	E infatti l'Italia non riparte, nonostante le condizioni internazionali non siano mai state da molti anni a questa parte così favorevoli. Prezzo del barile ai minimi storici, euro deprezzato, quantitative easing ottenuto da Mario Draghi: tre formidabili leve per lo sviluppo che il resto dell'Europa ha colto, mentre l'Italia le sta sprecando. Vuole un referendum sulla sua persona, Presidente del Consiglio? In democrazia non sono consentiti plebisciti su Governi e su Primi Ministri, e lei sta introducendo anche in questa occasione un'altra pericolosa forzatura. Noi siamo comunque pronti a raccogliere la sfida. Oggi in quest'Aula non possiamo che ribadire con forza il nostro no convinto, ma oggi nel Paese inizia la nostra battaglia referendaria. Poche ore fa, insieme ad altri Gruppi di opposizione, abbiamo presentato alla stampa i comitati per il no. Siamo convinti di avere la maggioranza del Paese e lo dimostreremo la sera del risultato per il referendum. Buona fortuna, Governo Renzi. Buona fortuna, presidente Renzi.
2016-01-20	FI	RomaniPaolo	Un altro indizio di questa sindrome da bunker è la frettolosa ed improvvisa sostituzione dell'ambasciatore Sannino con il vice ministro Calenda, come rappresentante del nostro Paese in Europa. Non voglio entrare nel merito delle scelte, ma vorrei sapere se il presidente Renzi si rende conto che sta aprendo un conflitto con l'intero corpo diplomatico della Farnesina.
2016-01-20	LN	CalderoliRoberto	Questo è il paradosso e tutti abbiamo dato in questo senso. Non ce l'ho solo con i colleghi del Nuovo Centrodestra, perché casi del genere sono avvenuti nel PdL, in Forza Italia, nel Movimento 5 Stelle, in SEL, nel Gruppo Misto e anche nella Lega Nord. Ciò che devo sottolineare come curiosità è che quelli che erano stati eletti nel centrodestra votano per la sinistra, ma abbiamo un Presidente del Consiglio e segretario di un partito di sinistra che fa o finge di fare politiche di destra. Egli, infatti, finge di litigare con l'Europa
2016-01-20	LN	CandianiStefano	Allora, forse la questione è che occorre al Presidente del Consiglio nutrirsi costantemente e dare in pasto all'opinione pubblica inganni. Lo abbiamo visto con il jobs act e con le altre cosiddette pseudoriforme e modifiche di legge come la buona scuola, le tasse e tutte le altre sue dichiarazioni che dovevano andare ad incidere fortemente sull'economia del Paese e che, invece, nulla hanno cambiato. Anche in questo caso cosa viene fatto? Viene lasciato credere che, con questa modifica costituzionale, il Paese avrà le carte in regola per ingranare una ripresa forte, così, senza colpo ferire, si chiude una riforma costituzionale che stravolge i pesi e i contrappesi democratici nell'indifferenza totale della gente, dando in pasto a chi se ne interessa la convinzione che questo sia nell'utilità della democrazia e dei cittadini. Ma qual è lo scenario all'interno del quale si incardina questa modifica costituzionale? Vedo che è comparso da qualche ora il sottosegretario Scalfarotto, invece della ministra Boschi, che comparirà ragionevolmente insieme al presidente del Consiglio dei Ministri Renzi negli attimi finali. Presidente, i momenti in cui stiamo concludendo questa riforma costituzionale sono accompagnati da titoli sui giornali che ci parlano dello scandalo di Banca Etruria: «Parla l'uomo dei misteri: i miei favori a Boschi»; «Un'associazione segreta dietro Etruria e papà Boschi»; «Se esce la verità su Boschi, salta per aria il Governo». Sono titoli del 16 gennaio. Stiamo parlando dello stesso Governo che ha presentato alle Camere la riforma e che vuole modificare la Costituzione democratica. Questi sono i presupposti che stanno alla base di quelli che saranno i futuri Padri costituenti, con l'aggiunta della mano sempre molto accorta che sta dietro le quinte del senatore Verdini. Questo è il Paese libero nel quale questo Parlamento e questo Senato cercano di alzare la voce per fare comprendere il rischio di deriva autoritaria che sta dietro a questa modifica della Costituzione. E quanti cambi di casacca hanno caratterizzato questa legislatura? Quanta gente, che si era fieramente opposta nelle prime letture alla modifica costituzionale improvvisamente, folgorata come san Paolo sulla strada di Damasco, si è convertita alla modifica costituzionale per il bene del Paese? Se si parla di corruzione, non c'è da stupirsene. Se si parla di senatori che cambiano opinione per attendere uno strapuntino in qualche Commissione non c'è da stupirsene. Ma domando ancora una volta retoricamente a lei, Presidente, per domandarlo a tutti i senatori: è questo uno spirito costituente? È questo uno spirito che dovrebbe dare al Paese nuovo slancio democratico e fiducia in se stesso? Oppure sono le manovre molto ben architettate di un autocrate che, sfruttando questi coni d'ombra, costruisce per se stesso e per i propri accoliti un sistema di gestione del potere autocratico? Questo è quello che sta avvenendo. Non ci saranno più i pesi e i contrappesi; non ci sarà più la capacità dei cittadini di scegliere chi siederà in questo Senato, con buona pace del senatore Fornaro e di tutta quella parte della minoranza del Partito Democratico che inizialmente lasciava credere che ci fosse ancora qualcosa di reale nella dicitura democratica del partito. Perché vi siete piegati? Che vi siete piegati lo rende evidente il fatto che alcuni tra di voi (il senatore Tocci e altri) non hanno modificato la propria posizione rimanendo indefessi e fermi in una linea di difesa di quei valori di Costituzione democratica che oggi caratterizzano ancora questo Paese. Vede Presidente, nei giorni passati mi è capitato di sentirmi chiedere come mai, da senatore leghista, difendessi la Costituzione della Repubblica italiana. Per contro, domando come sia possibile che, sulla stessa linea, si trovino contemporaneamente la Lega, il Movimento 5 Stelle, SEL, Forza Italia e altre parti del Gruppo Misto. Come è possibile? Ciò significa che quello che viene messo in discussione non è qualcosa di superficiale rispetto alla Costituzione, ma è qualcosa di essenziale, ovvero i caratteri democratici e di partecipazione popolare, i caratteri di distinzione tra democrazia e autocrazia, tra democrazia espressa e oligarchia. Questo è quello che stiamo combattendo e, se sono qui dentro insieme ad altri colleghi, è perché una parte dei cittadini è contraria all'opinione del Governo e desidero e voglio continuare a dare a questi cittadini il diritto di tribuna, che sarà compromesso dall'approvazione di questa modifica costituzionale, insieme all'Italicum. Questo è quello che stiamo facendo qua dentro, soffocati da una regia che vuole mettere una sordina - come ha fatto - a questo dibattito. Ma questa regia non riuscirà a mettere la sordina al referendum democratico, che si svolgerà il prossimo autunno. Fa male - anzi fa bene! - il Presidente del Consiglio a caricare su se stesso la responsabilità di questo referendum, togliendo il dibattito dal merito e portandolo su di sé. Chi voterà dovrà esprimersi a favore o contro Matteo Renzi. Allora mi rivolgo a tutti quei cittadini che fino ad ora sono stati ingannati, perché hanno perso la pensione, perché hanno fatto anni di attesa a scuola e oggi si trovano senza avere alcun dritto, perché hanno detto loro che sarebbero state ridotte le tasse e oggi non riescono ad arrivare a fine mese, perché si sta facendo credere loro che il Paese ha ingranato una ripresa quando ancora, purtroppo, siamo in attesa di politiche economiche a sostegno della ripresa. Dico a tutti questi i cittadini che quello sarà il momento per dare una svolta al Paese, per riprendersi, con voce democratica, il Governo. Questo autocrate non è stato eletto: è lì dentro, dopo essersi autoincoronato. Si è messo a capo del Governo, sostituendo e facendo fuori un collega del suo stesso partito. Questa è la credibilità della persona, che diceva al sua collega «stai sereno» e il giorno dopo lo pugnalava alle spalle. Questa è la credibilità, caro senatore Fornaro, che vi lascia credere oggi che prima della modifica e del referendum ci sarà una legge, che dirà che i cittadini possono scegliere, senza scegliere, chi siederà in Senato. Ne abbiamo discusso anche poche ore fa ed era così semplice aderire alle proposte di emendamento che abbiamo presentato in questa sede, prevedendo che il Senato e la Camera dei deputati, ridotti nel numero, siano scelti a suffragio universale dai cittadini e non dalla segreteria del PD. Questa è la differenza tra quello che state facendo e quello che vogliamo per il popolo, affinché il popolo possa scegliere. Se è così facile, perché non avete scritto che sarà eletto a suffragio universale? Signor Presidente, ci sono parecchie cose che non tornano in questa modifica costituzionale. Proprio leggendo qualche giorno fa un discorso tenuto da Dossetti, nel 1994, a Bologna, ho trovato alcune domande, che desidero rinnovare a questa Assemblea. Dossetti si domandava: «(...) donde è nata la Costituzione italiana entrata in vigore il 10 gennaio 1948? Qual è la sua radice più profonda? Alcuni pensano che la Costituzione sia un fiore pungente nato quasi per caso da un arido terreno di sbandamenti postbellici e da risentimenti faziosi volti al passato. Altri pensano che essa nasca da una ideologia antifascista di fatto coltivata da certe minoranze, che avevano vissuto soprattutto da esuli gli anni del fascismo. Altri (...) si richiamano alla resistenza, con cui l'Italia può aver ritrovato il suo onore e in un certo modo si è omologata a una certa cultura nazionale. E così si potrebbe continuare a lungo nella rassegna delle opinioni o sbagliate o insufficienti. In realtà la Costituzione italiana è nata ed è stata ispirata - come e più di altre pochissime costituzioni - da un grande fatto globale, cioè i sei anni della seconda guerra mondiale.». Per questo oggi chiedo, signor Presidente, dove nasce la riforma costituzionale che stiamo esaminando, chi ne sono gli ispiratori? Sono gli stessi che stanno nascondendo i disastri di Banca Etruria? Sono gli stessi che stanno ingannando i cittadini in merito allo stato reale del Paese? È lo stesso Presidente del Consiglio dei ministri che manda il suo amico Calenda in Europa, pensando così di poter compensare la sua totale assenza di forza contrattuale nei confronti di un'Europa che sta schiacciando questo Paese? Oppure, signor Presidente, l'ispirazione l'hanno trovata nelle 17 pagine che ho in mano, quelle che sono state sequestrate nel 1981 e che raccontano del piano di rinascita democratica. L'ispirazione l'hanno trovata in queste pagine in cui è scritto chiaramente l'ordinamento del Parlamento, che devono essere riviste le leggi elettorali e, per il Senato, che deve essere di rappresentanza di secondo grado e regionale; inoltre è scritto che devono essere rivisti la Corte costituzionale, il Presidente della Repubblica e le Regioni, con una modifica della Costituzione per ridurne il numero e determinarne i confini secondo criteri geoeconomici più che storici. È in queste pagine che hanno trovato l'ispirazione? È questo il piano di rinascita democratica a cui vi state ispirando? È questa l'ispirazione che ha informato la sua mano, senatore Cociancich? Lo dico perché è stato molto bravo a dare il suo contributo di idee (cito le sue parole); un contributo che si è sostanziato nel prestare il suo nome a una mano provvidenziale giunta da Palazzo Chigi, che ha firmato al suo posto un documento che in seconda lettura ha tolto alle opposizioni qualsiasi possibilità di interlocuzione in questa Camera e di cui aspettiamo ancora oggi, signor Presidente, l'originale. Infatti, di questa Costituzione si potrà dire una cosa per certo: è stata scritta basandosi sui falsi, sulle menzogne, sugli inganni.
2016-01-20	M5S	CioffiAndrea	Ma siamo sicuri che questo sia il bene dei cittadini? Forse in Italia - l'abbiamo detto diverse volte in quest'Aula, sempre parlando della riforma costituzionale - abbiamo il problema di avere troppe leggi, probabilmente le facciamo male e sono anche scritte male. Anche un normale cittadino che deve leggere la Costituzione si troverebbe in difficoltà. Sappiamo che la Costituzione dovrebbe essere scritta in maniera abbastanza semplice in modo da essere comprensibile a tutti. Chi legge il testo di una Costituzione deve poterlo capire immediatamente, perché deve essere scritto come se fosse rivolto ad un bambino di 10 anni. Sarebbe bello che la Costituzione fosse così semplice e chiara. Invece in questo testo, persone che probabilmente hanno studiato - magari si sono laureate e qualcuno potrà aver fatto persino un master - non capiscono realmente cosa c'è scritto e certe volte vengono dubbi anche a me, perché è un continuo mescolare, confondere. Come ho detto prima però un aspetto è chiaro: l'accentramento di potere. Non c'è bisogno di ribadire cosa significa aver fintamente abolito il Senato e aver accentrato la funzione legislativa nelle mani di un'unica Camera, che verrà eletta, come tutti sappiamo, con l'Italicum, in cui il famoso premio di maggioranza metterà nelle mani del partito di maggioranza, in questo caso assoluta, il potere di fare le leggi, di nominare i giudici della Corte costituzionale, di eleggere il Presidente della Repubblica e tutti gli organi di garanzia. Quando si accentra il potere in maniera così forte, come è stato già detto, si va verso quello che potremmo chiamare regime. Ma un sistema monarchico, di regime o dittatoriale, fintamente perché c'è una parvenza di democrazia, è più auspicabile rispetto ad un sistema come quello attuale in cui sono presenti pesi e contrappesi per raggiungere gli obiettivi che ci siamo prefissi? Forse è il caso di parlare di quali sono gli obiettivi che intendiamo raggiungere, di quali situazioni accadono e che potrebbero indurci verso questa direzione. Ovviamente quando dico «ci» intendo tutti tranne noi del Movimento 5 Stelle. È quasi inutile specificarlo, quindi forse dovrei usare il «voi» invece che il «noi», anche perché il «voi» ci sta bene in un sistema di regime. Cosa accade nel mondo? Nel mondo accadono tante cose e forse occorre esaminarne alcune. Ad esempio, tutti sappiamo e abbiamo letto che la Germania, insieme alla Russia, ha proposto il raddoppio del gasdotto Nordstream. Per chi non lo sa, il Nordstream è quel tubo che parte dalla Russia, passa sotto il Mare del Nord, arriva direttamente in Germania e fornisce a quest'ultima, e quindi all'Europa, di cui la Germania è naturalmente l'esponente più forte, rappresentativo e importante, 55 miliardi di metri cubi. Con il raddoppio arriveremo a 110 miliardi di metri cubi. La Russia rifornisce l'Europa anche tramite un altro gasdotto, che si chiama Yamal e che porta circa 20 miliardi di metri cubi. Questo vuol dire che sostanzialmente l'Europa è fornita completamente, quando sarà fatto il raddoppio del Nordstream, tramite la Germania (che sarebbe la nuova Ucraina). Quindi avremo il transito di tutto il gas russo, che fornisce, come tutti sappiamo, circa il 30 per cento del fabbisogno europeo, tramite la Germania. Oltretutto in Germania accade un altro fatto interessante. Nella Borsa di Francoforte è stato aperto il primo mercato dove è possibile trattare titoli di aziende cinesi non in euro o in dollari, ma direttamente in yuan; è il primo mercato, al di fuori della Cina continentale, dove questo avviene. Sembra che la Germania, che era divisa in due (ovviamente tutti noi ricordiamo la divisione tra blocco orientale e blocco occidentale), sta provando ad avvicinarsi al blocco orientale. Succede anche che negli USA, dopo quarant'anni di blocco, è stato cancellato il divieto di esportare petrolio greggio e il primo carico di petrolio greggio il 20 gennaio (ormai ci siamo), arriverà proprio in Germania passando per il porto di Trieste, che è il più grande porto di transito petrolifero del Mediterraneo. Quindi il petrolio americano, invece di seguire le rotte del Mare del Nord, passerà nel Mediterraneo, arriverà a Trieste e, tramite l'oleodotto, porterà il petrolio in Germania. D'altra parte succede che negli Stati Uniti prima viene scoperto lo scandalo Volkswagen, indubbiamente una industria importante in Germania e poi si vocifera di una class action contro Deutsche Bank: il vecchio gioco del bastone e della carota è evidente a tutti. Un'altra cosa interessante che sta avvenendo, come tutti sappiamo, è che gli Stati Uniti stanno provando a contenere la Cina: il famoso " pivot to Asia ", che è la strategia di difesa americana nel mar della Cina. Ovviamente la Cina risponde con lo " string of pearls ", ossia il sistema che hanno sostanzialmente i cinesi per contrapporsi al " pivot to Asia ". Siccome l'80 per cento dei trasporti di petrolio in Cina transita attraverso lo Stretto di Malacca, i cinesi hanno ben pensato di fare un oleodotto e un gasdotto che passa per la Birmania e arriva direttamente in Cina. Adesso stanno facendo il corridoio economico pakistano che permetterà, tramite il porto di Ghawar (che sta a 80 chilometri dall'Iran) di arrivare, con un oleodotto e un gasdotto, direttamente in Cina nella parte Nord. In quel porto, che è pakistano (ricordiamo che il Pakistan è una potenza nucleare e storica alleata degli USA), si creerà una base navale, per adesso civile, cinese; è all'inizio dello Stretto di Hormuz, che è l'altro punto di transito fondamentale per gli scambi petroliferi. Un altro punto interessante da verificare è che l'Iran, dopo la fine delle sanzioni, ha messo a disposizione del mondo le sue immense riserve di gas (37 trilioni di metri cubi) e queste risorse possono andare a Oriente o a Occidente. Se vanno a Oriente possono seguire la strada del gasdotto Iran-Pakistan-India o Iran-Pakistan-Cina. Gli indiani, che erano usciti dalla partita per fare un favore agli americani, visto che i cinesi hanno detto che metteranno i soldi per fare la tratta di gasdotto che sta in Pakistan, hanno anche detto che sono disponibili a prolungarlo fino alla Cina; e dopo che è successo questo gli indiani sono rientrati nella partita. Hanno detto: un momento, interessa anche a noi il vostro gas. Sull'altro fronte abbiamo due gasdotti molto interessanti: il primo è il Qatar-Arabia Saudita-Giordania-Siria-Turchia e l'altro gasdotto è Iran-Iraq-Siria: guarda caso, entrambi passano per la Siria, e guarda caso in Siria c'è una situazione un po' di crisi. Chiaramente, se il gas iraniano o il gas del Qatar arriva in Europa, i russi perdono la loro forza, perché gran parte del gas lo vendono all'Europa e quindi non vogliono. Questo forse è il motivo reale che ha determinato il conflitto in Siria, perché si vuole tappare la possibilità di fare questi due gasdotti. Bisognerebbe capire bene qual è l'interesse europeo - ammesso che ci consideriamo ancora europei - in quella partita. Il collega Petrocelli vi ha ricordato di quello che avviene in Libia e quindi non lo sto a ribadire. Ovviamente ENI ha scoperto il giacimento Zohr, che è in Egitto e che, insieme a Leviathan e ad Afrodite, che sono due giacimenti uno israeliano e uno cipriota, fornisce un totale di circa 2 trilioni di metri cubi. Siccome l'impianto di liquefazione di Damietta, in Egitto, è posseduto al 50 per cento da ENI, noi la nostra partita, nel nostro piccolo, la stiamo giocando tramite questa partita per utilizzare i nostri rigassificatori, che sostanzialmente non funzionano. In questo strano scenario, con la contrapposizione molto forte che c'è in maniera sottesa (perché oramai la guerra si fa con le armi, ma fino ad un certo punto) nella grande competizione tra USA, Cina, Russia, Europa, quello che sta facendo la Germania e compagnia cantando, noi ci troviamo sempre in questa situazione ondivaga che siamo amici degli americani, ma siamo anche amici dei russi; noi siamo sempre quelli. Però questi livelli di essere amici di tutti e due forse li poteva fare Giulio Andreotti, che aveva uno spessore notevole; quindi non credo che questo Governo abbia quello spessore. Per carità, Andreotti rimane quel Belzebù che era, però, questo era il livello. Allora, perché abbiamo detto queste cose? Per non parlare di quello che avviene - è l'ultima nota che voglio aggiungere - con i trattati economici che sono in discussione. Ovviamente sapete che parliamo del TTIP e del già firmato TPP, anche se deve essere ratificato dagli Stati, che è la strategia USA per contenere sia la Russia che la Cina su entrambi i lati. Questo è lo scenario, turbolento, visto quello che avviene sulle borse con il petrolio a 28 dollari; insomma, c'è tutta una strategia in atto. Forse questo accentramento di potere, che sta dentro la Costituzione, potrebbe servire ad essere pronti ad intervenire, perché non sappiamo cosa può succedere. Noi veramente non lo sappiamo. Ovviamente nessuno si augura che succeda quello che nessuno vorrebbe che succedesse. Però i venti - come già ho detto una volta in quest'Aula - sono molto brutti, signora Presidente. Spirano venti cattivi, molto cattivi. E forse questo è un motivo recondito nella testa di colui che crede di poter intervenire e di avere le mani libere per intervenire rapidamente in una situazione in divenire. Ma, se vogliamo avere le mani libere per intervenire rapidamente in una situazione della quale non conosciamo il futuro, lo facciamo a scapito dei cittadini? Lo facciamo a scapito di quella democrazia che è l'unico vero baluardo che abbiamo per evitare una situazione di regime dittatoriale? Questo stiamo facendo? Qual è il motivo recondito per cui state facendo questa cosa? Noi lo dovremmo capire, sennò possiamo parlare indubbiamente del dimezzamento del numero dei parlamentari, del fatto che il Senato non conterà niente, che vengono a fare il dopolavoro ferroviario. Ma i ferrovieri erano pure quelli lì che prendevano la locomotiva ed usavano la bomba contro l'ingiustizia, come diceva un vecchio cantante tanti anni fa. Se noi usiamo questa cosa in questo modo, al netto di tutto quello che implica nella dinamica parlamentare, al netto del fatto che state facendo una cosa che non ha senso, perché la facciamo? Ce lo siamo posti questo problema? Siamo pronti ad entrare in guerra? Usiamola questa parola, così non ne parliamo più. Siamo pronti ad entrare in guerra? Il mio collega Petrocelli prima vi parlava del problema delle armi. La nostra Finmeccanica è la nona azienda al mondo per vendita di armi. L'anno scorso ha venduto più di 10 miliardi di euro di armi; 10 miliardi di euro, mica una lira. E perché ci siamo rifocalizzati nel core business dell'aerospazio, che nient'altro significa che le armi? Quello significa Finmeccanica. Perché? Ci stiamo preparando ad andare a fare la battaglia? Con chi? Con gli americani? 10 portaerei nucleari, 110 tonnellate di dislocazione ognuna, 1.780 testate nucleari pronte. Vogliamo parlare di quelle che hanno i russi? Vogliamo parlare di questo, vogliamo parlare dei francesi, di cosa vogliamo parlare? Vogliamo parlare delle testate nucleari che abbiamo sui nostri aerei e che ovviamente non possono essere usate senza l'ok del Presidente degli Stati Uniti e senza l'ok della NATO? Siamo pronti ad andare in guerra? Volete fare questo? Maledizione, ce lo volete dire? Se questo è il motivo profondo per il quale dobbiamo essere pronti a intervenire perché siamo in una situazione che non sappiamo come diverrà - maledizione - allora siamo pazzi. Non è possibile essere così pazzi. Non sia mai che succeda una cosa del genere. Cosa pensiamo di poter fare? Chi siamo? Siamo sempre stati una piccola Nazione. Siamo la Nazione che, per due volte, è entrata in guerra dal lato degli sconfitti e l'ha finita dal lato dei vincitori. Questa è l'Italia. Siamo questo o no? Allora, vogliamo cambiare la Costituzione per essere pronti e brillanti? Perché non ce lo viene a dire la Boschi; forse a queste cose non ci pensa; non ci arriva. Forse non ha la capacità culturale e intellettiva, dal punto di vista della sua capacità di elaborazione del pensiero, di arrivare a questi discorsi, ma ci arriva Matteo Renzi, quello di cui fa l'imitazione Crozza. Lascio stare l'imitazione di Crozza del mio presidente, Vincenzo De Luca, che saluto caramente. Lui è molto bravo a fare il condottiero, l'unico uomo solo al comando. Però, se questa è la deriva profonda verso la quale stiamo andando, è un altro motivo per il quale ci troverete sempre contro. Se la deriva autoritaria serve a fare queste e altre cose, a indirizzare la nuova economia, allora noi siamo sconfitti non come Movimento 5 Stelle, che è qui a testa alta a spiegare perché questa cosa è un'idiozia, ma come cittadini e persone che dovrebbero essere la punta di diamante dell'intelligenza di questa Italia. Pensate come siamo ridotti. Pensate come è ridotta l'Italia se noi siamo la punta di diamante. Vuol dire che siamo «inguaiati». Scusate la parola in dialetto. Vuol dire che siamo messi male. Allora, giochiamo a carte scoperte: questa cosa non serve assolutamente a niente. Forse è meglio fare poche leggi chiare, cancellare tante leggi e cercare di fare cose per la gente, per loro.
2016-01-20	M5S	EndrizziGiovanni	Certo, dirà, non ho fatto quel che serve al mio Paese ma sto facendo quel che serve per blindare i Trattati, espropriare le forze critiche verso questa unione monetaria egemonizzata, coloro che propugnano il recupero delle sovranità alimentare, monetaria e democratica al popolo italiano. Questa riforma serve a blindare la catena di comando, dicevo, che dall'Europa strangola la nostra economia e di cui Matteo Renzi pensa di diventare un essenziale ingranaggio. Ora, Presidente, mi resta solamente da ricordare come questa deforma viene imposta: con la forzatura, il sopruso, i blitz consentiti, mi permetta, da chi aveva il compito di tutelare, da lei e dalle persone che occupano il suo seggio di volta in volta. Quante volte abbiamo chiamato il Presidente del Senato ad esercitare questa tutela per scongiurare le ghigliottine sul dibattito, i canguri, le forzature del Regolamento, le calendarizzazioni forsennate. Abbiamo chiesto di far intervenire la Giunta per il Regolamento e il Presidente - parlo del ruolo - si è spesso dematerializzato, abdicando alla dittatura della maggioranza, sostenendo che l'Aula era sovrana anche dove era sua precipua prerogativa intervenire e decidere.
2016-01-20	M5S	PetrocelliVitoRosario	Credo che sia in atto una trappola che va contro la politica del rigore promossa soprattutto dal Governo Merkel e l'idea che il cancellierato tedesco si è fatto del futuro dell'Europa. In questa trappola, che costituisce anche parte di questo piano potenziale o ossessione politica direi del Partito Socialista Europeo (PSE), il nostro Paese potrebbe avere un ruolo centrale e purtroppo nefasto. Io spero davvero di no. Qual è il piano e l'ossessione al momento del PSE nel contesto generale in cui si inserisce proprio il processo di controriforma costituzionale qui in Italia? Nel caso specifico, per sconfiggere l'ISIS in Libia servano soldi oppure, se questi soldi non arrivano, che ci sia la minaccia che il nostro Paese viva nel terrore di quello che potrebbe accadere a poche centinaia di chilometri dalle nostre coste. Qual è, allora, la trappola potenziale? Vorrei capire se è una trappola per il Governo Renzi o ordita anche dal Governo Renzi e dai suoi mandanti occulti o palesi. L'Unione europea deve autorizzare lo sforamento di tutti i parametri finanziari, compresi il debito e il fiscal compact, per poter permettere il finanziamento del prossimo e probabile intervento e poter dare alle industrie che verranno coinvolte i guadagni che sono stati promessi nella campagna elettorale del Presidente del Consiglio che l'ha portato alla Presidenza del Consiglio stesso.
2016-01-20	M5S	PetrocelliVitoRosario	Parlo di contraddizione tra moneta e lavoro, perché non me la sento di recuperare vecchi cliché quali quelli della contraddizione tra capitale e lavoro: qui siamo proprio alla contraddizione tra monetarismo e lavoro. Tale contraddizione ritengo che si stia facendo davvero palese, e non credo che vi sia un pretesto migliore, dal momento della nomina dei quindici saggi, per fare del percorso delle cosiddette riforme costituzionali, che io continuo a chiamare controriforma, il pretesto principe per guadagnare tempo e per tenere in piedi tutte le maggioranze, reali e presunte, che si sono succedute nella diciassettesima legislatura. Ricordo che più di qualcuno ha scritto, in questi tre anni circa di legislatura, che questo pretesto della controriforma costituzionale probabilmente serviva a tenere in piedi proprio maggioranze di Governo, almeno - io aggiungerei - fino a quando un giorno non saranno chiare le vere intenzioni di chi il processo di riforma o di controriforma, sta realmente gestendo, ovvero le esigenze del Governo della cancelliera Merkel. Quando saranno chiare quelle esigenze, che sono anche le esigenze della parte più reazionaria dell'Unione europea, non sarà assolutamente importante che queste riforme cosiddette costituzionali, e mi sento di dire anche la riforma elettorale, siano state fatte per davvero o per finta. E qui ritorno al punto principale: pretesto o realtà? A quel punto sono convinto che sopravviverà, nelle istituzioni del nostro Paese, ma anche tra le parti sociali, i sindacati, i rapporti sociali tra le persone che in questo Paese vivono, chi sarà stato in grado di agganciarsi alle regole imposte dall'Unione europea e dalle sue istituzioni sovranazionali. Per il resto, probabilmente per più della metà della società italiana, ci sarà soltanto una parola di conforto, che magari forse arriverà in maniera purtroppo qualunquista da Papa Francesco. Io voglio ora qui ricordare che sono stati in tanti a dire, in questa legislatura, che la capacità della nostra Costituzione del 1948 era fondamentalmente quella di tenere insieme diverse culture politiche (non mi soffermo sui metodi e sui mezzi utilizzati allora per tenere insieme queste differenti culture). Questo riconoscimento che veniva dato alla Costituzione del 1948 è stato ora completamente cancellato. Allora il Paese aveva una sorta biodiversità, non soltanto sociale, ma soprattutto politica. Tale biodiversità, nella controriforma che questo Parlamento sta approvando, viene trasformata. Io parlerei piuttosto di una Costituzione che usa il concetto di competitività, sostituendolo a quello di biodiversità politica e sociale. Anche questo ci viene dalle istituzioni sovranazionali, soprattutto da quelle non votate dai cittadini. Non sto parlando del Parlamento europeo, che pure, a mio modo di vedere, non sta svolgendo il proprio compito come dovrebbe. Sostituire il concetto di competitività (una parola che ha radici nei meccanismi economici e finanziari) a quello della biodiversità politica (che identificava la Costituzione del 1948) è il danno più grosso che le operazioni messe in atto da questo Governo potevano fare alla nostra Carta costituzionale. Questo passaggio, consistente nel sostituire la competitività ad altro, ha le sue radici nel 2003, nel percorso che è partito proprio in quegli anni. Si tratta di un passaggio che io non ritengo irrilevante. Sostanzialmente esso cosa fa? Fa sì che la Costituzione che approveremo - per chi la approverà, io ovviamente voterò contro - perda buona parte delle proprie capacità di aggregazione sociale, compensandole proprio con una competitività elettorale, che però, a mio modesto modo di vedere, è un fenomeno che presuppone il passaggio verso una dinamica economica piuttosto che verso una dinamica squisitamente politica. Si perde di centralità politica nella Carta fondamentale del Paese e la si sostituisce con operazioni raffazzonate; concetti, ipotesi, assiomi che vengono proprio dalla degenerazione dovuta al fatto che in questo Paese e nell'Europa intera il sopravvento, il predominio della cultura dell'economia monetaria e fiscale ha preso nei confronti della cultura della convivenza sociale e della politica intesa nella sua forma più pura e semplice, perché purezza, in questo caso, è sinonimo di semplicità e non di complicazione. Questo è quello che io credo sia avvenuto in questa legislatura. Ma, se l'uomo solo al comando che verrà - io spero che non venga mai, considerando quello che potrebbe significare per la vita di tutti i cittadini italiani - sarà chiamato a governare le sorti di questo Paese seguendo i dettami di imprecisate lobby e categorie economico-finanziarie che dettano le regole dall'alto di un mandato che non gli è stato concesso da nessuno, allora voglio completare il mio discorso con una prospettiva: cosa ci vedo, qual è il guasto principale che potrebbe portare l'uomo solo al comando che verrà alle cose che sono all'ordine del giorno della cronaca politica, economica e finanziaria nazionale ed internazionale di questi giorni? Lo faccio prendendo a riferimento qualcosa che potrebbe accadere nei prossimi mesi e che mi preoccupa forse più di quanto l'avvento dell'antipolitica in tutta l'Europa preoccupa il collega Micheloni. Non vorrei che in questi mesi i segnali che stanno arrivando sulla possibilità di un intervento italiano nello scenario Nordafricano e, in particolare, in Libia possano trasformarsi in realtà. I segnali che mi arrivano denunciano una pressione fortissima del Partito Socialista Europeo che si fa lobby e che vorrebbe una parte dei Paesi europei e, in particolare, proprio il nostro Paese, insieme alla Grecia, alla Francia e alla Spagna, in azione contraria alla politica ormai classica di austerity, che, ancora oggi, è guidata proprio dal Governo tedesco della cancelliere Merkel. In questa operazione, ovviamente si inseriscono altri temi all'ordine del giorno ormai da anni nello scenario politico italiano come la questione dei migranti, che viene usata come testa di ariete per sfondare il consenso interno ed esterno al momento dal presidente del Consiglio Matteo Renzi e dal suo fido scudiero Angelino Alfano.
2016-01-20	PD	ChitiVannino	Nel corso della precedente lettura ho illustrato le ragioni del mio consenso. Il superamento del bicameralismo paritario è una necessità per la nostra democrazia e penso che il non riuscirci darebbe un colpo definitivo alla credibilità della politica nel nostro Paese, nel dilagare in tutta Europa dei populismi che sfidano la democrazia rappresentativa e lo stesso futuro dell'Unione europea.
2016-01-20	PD	CociancichRoberto	Nonostante avessero avuto, all'interno del proprio Gruppo parlamentare, una persona della sua esperienza, alla fine hanno votato contro alla prima versione in Senato e poi si sono barricati dietro 85 milioni di emendamenti in seconda lettura, fatti con un algoritmo. Il grande progetto che la Lega ha per il nostro Paese è rinunciare ad intervenire nel merito e consegnare le armi delle sue argomentazioni ad un algoritmo, ad un sistema software che ha determinato un numero di emendamenti di cui i suoi componenti non conoscono neanche la cifra esatta, perché avendo inizialmente parlato di 85 milioni, poi di 83 milioni e ieri di 80 milioni non sanno neanche quanti milioni di emendamenti hanno proposto. Credo che questa sia un'altra grande sconfitta politica che la Lega ha dimostrato di subire nel dibattito e che si è autoinflitta. Nulla le precludeva di dare un contributo utile di idee, così come effettivamente era emerso in prima lettura. Ma alla fine è prevalso lo spirito della foresta: cercare di andare ad uno scontro - e anche le dimostrazioni di intolleranza dimostrano qual è la vera ispirazione di questo Gruppo politico - che alla fine si è rivelato un'autosconfitta, con una totale irrilevanza di fronte alla grande sfida storica di poter contribuire a disegnare, insieme agli altri, una riforma della nostra Costituzione e del nostro sistema politico. Dispiace infine che Forza Italia, che addirittura aveva votato a favore di questa riforma in un primo momento, per il disappunto del proprio leader Silvio Berlusconi di non essere stato ascoltato quando voleva far eleggere un proprio candidato alla Presidenza della Repubblica, alla fine abbia fatto un passo indietro, revocando il proprio consenso ad una riforma che aveva addirittura votato in prima battuta. Quindi, quando guarderemo chi ha vinto e chi ha perso, credo che dovremo vedere innanzitutto la grande occasione perduta, da parte delle opposizioni, di contribuire ad un dibattito verso il quale c'è stata sempre la massima disponibilità. Al contrario, il Partito Democratico, così tanto oltraggiato, offeso e dileggiato nelle ultime ore, ha avuto un progetto per il Paese e lo ha difeso anche a prezzo di una dura discussione interna. Ha saputo, però, trovare un accordo, nel rispetto reciproco di tutte le persone, e delle soluzioni positive. Il futuro Senato non sarà un Senato inutile, ma sarà un Senato che - com'è stato scritto in un famoso emendamento - avrà una funzione di raccordo tra l'Europa, il livello nazionale e le Regioni. Si tratta di un livello di raccordo necessario per il futuro del nostro Paese, perché altrimenti saremo sempre vittima del nostro andare ciascuno per la propria strada. Attualmente lamentiamo uno scarso impatto a livello europeo e anche oggi abbiamo sentito rievocare delle critiche sulla posizione del Governo italiano a livello europeo. Ma oggi noi non siamo, come altri Paesi, con una forza coesa di fronte all'Europa. Il Bundesrat, di cui abbiamo parlato, e la Francia, con un Senato importante, hanno una capacità di rappresentazione degli interessi nazionali, della collettività degli interessi nazionali a livello europeo, che oggi il nostro Paese non ha, al di là di quelle che possono essere le buone o le cattive intenzioni, le grandi o le modeste capacità dei Governi di turno. Noi non abbiamo la capacità di fare una sintesi degli interessi del nostro Paese di fronte al livello europeo. E questa è stata una riflessione che noi, in Commissione politiche dell'Unione europea, abbiamo condiviso fra tutti i partiti e fra tutti i Gruppi politici. È quindi sorprendente che, oggi, colleghi che hanno riflettuto e convenuto su questo tema non siano in grado di riconoscere il grande passo in avanti, l'esigenza da tutti quanti sollevata e portata come una necessità urgente. E siamo stati anche protagonisti di un cambiamento importante laddove la riforma prevede il principio della parità di genere, un elemento che nessuno ha sollevato in questo dibattito, e che, invece, porta avanti, dal punto di vista non solo istituzionale ma anche culturale, la riforma del nostro Paese, del nostro Senato e delle nostre istituzioni. Questa riforma non si limita semplicemente ad essere un piccolo ritocco dei meccanismi giuridici, ma incide sui valori civili e fondanti, come innanzitutto la parità di genere. Importanti sono anche - lo voglio sottolineare - i passaggi che riguardano la pubblica amministrazione e l'obbligo di trasparenza per la stessa. Il Senato del futuro sarà prestigioso ed avrà al suo interno, con ogni probabilità, la stragrande maggioranza dei Presidenti di Regione. È difficile immaginare che, in futuro, il Presidente della Regione Piemonte non voglia fare parte di questo consesso perché ha avuto una legittimazione popolare molto forte. Il Presidente della Regione Piemonte è stato eletto con più di un milione di voti. Per quale motivo non dovrebbe intervenire nell'ambito di questo consesso così alto a livello nazionale? Per quale motivo non dovrebbero farlo il Presidente della Lombardia e gli altri Presidenti? Per quale motivo non dovrebbero intervenire anche i sindaci delle grandi Città? Io credo che noi avremo un Senato fortemente autorevole, con una fortissima legittimazione popolare e desideroso di pesare. Avrà delle funzioni importanti nel dibattito sulle riforme costituzionali future e delle leggi elettorali. Avrà la possibilità di interloquire su tutti i disegni di legge approvati dalla Camera. Avrà un grande ruolo anche politico, con una grande semplificazione dal punto di vista dell'approvazione delle legge perché, laddove la Camera, titolare dell'unico rapporto di fiducia con il Governo, non dovesse alla fine approvare le riforme proposte dal Senato, ci sarà la possibilità di chiudere il discorso senza le estenuanti navette che hanno reso il nostro Paese molto complicato, meno competitivo e meno europeo. Spero che in futuro ci sia la possibilità per il nostro Paese di essere più coeso. E mi dispiace che oggi si metta il veleno nei pozzi e si vada già a delegittimare i senatori del futuro dicendo che saranno più corrotti di tutti. E ci delegittima altresì affermare che oggi non siamo autorizzati a stare qui in forza di una sentenza costituzionale molto mal letta da chi la cita o, probabilmente, non letta affatto. Quella sentenza, infatti, dice precisamente che il Parlamento è pienamente legittimato a legiferare senza limiti, ed è quanto stiamo facendo. Si insiste non solo ad un continuo atteggiamento delegittimante, ma lo si porta anche avanti nella direzione della delegittimazione del Parlamento futuro. È un grande peccato, un'altra sfida persa perché la sfida del futuro ci dovrebbe accomunare tutti. Spero che i cittadini, votando favorevolmente al referendum, porranno fine a questa diatriba e ci permetteranno di fare un passo in avanti verso un Paese migliore per il quale oggi noi, come Gruppo del Partito Democratico, ci siamo fortemente impegnati.
2016-01-20	PD	MicheloniClaudio	Però ho seguito il dibattito generale fino alla chiusura dei lavori dell'Aula di questa mattina e vorrei - se le opposizioni me lo concedono - dire due parole per ricordare alle amiche e agli amici dell'opposizione che in democrazia si può anche incorrere nella sfortuna di trovarsi nella maggioranza un giorno. Ed allora tutti gli eccessi verbali, tutti gli attacchi lontani dal buon senso e dalla logica del dibattito parlamentare torneranno come dei boomerang. Dunque, credo farebbe bene a tutti moderare un po' i toni. I discorsi di oggi riferiti alle dittature, alle persone legate alle poltrone e altre cose del genere un giorno potrebbero tornare indietro. Come ho già detto una volta - ma voglio ripeterlo perché sono convinto che è il problema vero del nostro Paese - l'antipolitica è un problema che in tutti i Paesi d'Europa si sta affrontando. Da noi c'è una differenza, ed è una differenza drammatica che dovrebbe far riflettere tutti e consiste nel fatto che l'antipolitica ha raggiunto una tale violenza da trasformarsi in anti-istituzione: il nostro popolo oggi ha un rigetto delle istituzioni. Pertanto, gli attacchi al senatore Micheloni (parlo di me per evitare riferimenti ad altri, ma il principio vale per tutti i parlamentari ed i politici) sono giustificati, fanno parte delle regole della democrazia. Quando però questi attacchi, questa antipolitica ricade sulle istituzioni, allora più nessuno controlla alcunché in un Paese e allora le strade che si aprono sono sconosciute e pericolose. Vorrei dunque (esprimo un desiderio) che tutti abbassassero i toni quando si parla di questo tema. C'è poi una questione che mi preoccupa molto. Da diversi mesi tutti noi siamo bombardati nelle mail per la questione delle unioni civili. Per carità, un problema serio, che riguarda alcune decine di milioni di nostri cittadini. Personalmente per la riforma costituzionale non ho subito attacchi di questa portata. Tale aspetto della vita quotidiana del parlamentare mi preoccupa moltissimo, perché dimostra qual è la sensibilità nei nostri confronti e nei confronti delle istituzioni da parte del nostro popolo. Questo non toglie niente alla mia contrarietà a questa riforma della Costituzione. Io annuncio qui che farò campagna referendaria contro questa legge, aderirò ai comitati referendari per il no e posso anche preannunciare che all'estero, dove vivo, in Europa, si stanno preparando comitati per il no. Ma perché sono contrario? Come ho detto, nel merito ho parlato nel 2014 e le cose dette restano valide. Sono contrario perché sono convinto che il sistema che ci viene proposto oggi non funzioni per il Paese, sia pericoloso per il nostro Paese e non garantirà la coesione della Nazione. È questo l'altro problema che abbiamo in Italia: non abbiamo il senso dello Stato, non abbiamo il senso di appartenenza ad una comunità nazionale. Ebbene, questo sistema aggrava il problema e questa riforma, secondo me, non dà risposta alla distanza che si è creata tra il cittadino e le istituzioni, anzi, credo che aggravi tale aspetto. Questo è il motivo della mia contrarietà. La riforma è necessaria? Sì, una riforma è necessaria. Molti colleghi si sono impegnati molto meglio di me nel proporre interventi per riformare questa nostra Costituzione, modernizzarla e rendere più governabile il Paese superando il bicameralismo. Abbiamo avanzato tutte le proposte e non sono state accolte. Tuttavia, quando si dice che qualcosa non funziona, mi torna in mente un proverbio francese, che recita: «I cattivi operai hanno sempre cattivi attrezzi» (non so se si dica così anche in italiano). Forse allora, se il sistema non funziona è perché non siamo buoni operai di questo sistema e dovremmo riflettere un po' di più su noi stessi. Infine, voglio toccare un aspetto che mette in evidenzia i limiti ed i problemi del sistema se lo si metterà in piedi in questo modo. Mi è stata comunicata una informazione che non voglio credere; la considero una bufala monumentale, tuttavia, sperando che sia una bufala, il fatto che qualcuno ad essa abbia pensato dovrebbe farci preoccupare di come questo sistema potrà un giorno essere utilizzato. Se ricordate, da eletto nel collegio estero avevo proposto di togliere i deputati dalla Camera che dà la fiducia al Governo, perché riterrei un passo in avanti per la comunità che qui rappresento essere presente solo nella Camera che non dà la fiducia al Governo ma che esprime bisogni, direttive e proposte di azione, svincolata dal rapporto di fiducia con il Governo. Neanche questa proposta è stata accolta. Ebbene, la bufala che circola è la seguente (e, ripeto, mi auguro veramente che mi sia fatto intossicare da questa informazione): sembra che sia in discussione un accordo tra il MAIE - Movimento associativo italiani all'estero, che ha qui un senatore e due o tre deputati alla Camera - ed il collega Verdini per ottenere una modifica della legge elettorale che ci dà l'obbligo di residenza all'estero, prevedendo candidature all'estero, in Europa, tramite il MAIE, di alcune persone. Ripeto: mi auguro che sia una bufala, comunque lo capiremo se ci verrà proposto di modificare quella legge. Questo è preoccupante per il pensiero che sottende. Non mi sarebbe venuto in mente, dunque sono ammirato dalle capacità inventive di chi pensa queste cose, ma questo è uno dei rischi. Concludo chiarendo che determinerò il mio voto oggi e non voglio nascondere perché non lo annuncio adesso: per rispetto della mia storia, per rispetto - e mi rivolgo alla collega Nugnes, che dice che noi abbiamo avuto solo rigurgiti o che siamo legati a queste poltrone - di mia moglie e dei miei figli, che hanno vissuto senza di me perché ho vissuto per la politica. Ho vissuto per la politica e non della politica e la mia famiglia ha vissuto del mio lavoro di costruttore in Svizzera e non di quello che ho percepito in politica e oggi, come diversi colleghi (ne vedo uno davanti a me), siamo qui a perdere soldi perché ce lo possiamo permettere, avendo lavorato prima. Per rispetto di queste persone non posso prendere il rischio - almeno ad ora e voglio capire esattamente - di essere io questa sera a far sì che questa riforma passi con qualche voto di un'altra forza politica e non del partito al quale ancora appartengo. Questo è il dubbio che ancora ho. Non c'è dubbio sulla riforma e su quanto ho annunciato circa la mia intenzione di fare campagna contro di essa, ma questo nulla ha a che vedere con il rapporto di fiducia con il Governo. Voglio anche chiarire con i colleghi con i quali ho fatto battaglia nelle prime letture che se devo rimproverare qualcosa a questo Governo rimprovero l'insufficienza di alcune decisioni e delle azioni compiute. Il jobs act a me ha disturbato perché non ci ha portato ancora in un sistema nordeuropeo della gestione del lavoro. Dunque a me non sta bene non per gli stessi motivi dei quali leggo sempre sulla stampa. Non mi sta bene perché non ha modernizzato le regole del lavoro come avviene in tutto il Nord Europa, area di nostro interesse in quanto in competizione con noi e con cui noi dobbiamo competere come Paese. Questo Governo, il Governo che sostengo, non mi sta bene perché nella pubblica amministrazione non ha fatto abbastanza. Proponiamo da tempo la riforma del Ministero degli esteri e non ce n'è ombra. Per questo ho dei problemi con l'attuale Governo, non per opposizione o per mancanza di fiducia. Pertanto, questa sera mi assumerò le mie responsabilità, come ho sempre fatto nella mia vita. Poi, all'interno del mio partito, chi deve decidere deciderà quali saranno i rapporti futuri. PRESIDENTE. È iscritto a parlare il senatore Petrocelli. Ne ha facoltà.
2016-01-20	PD	TocciWalter	Il presidente Renzi è il grande conservatore della seconda Repubblica. Si erige un monumento alle ideologie del ventennio proprio mentre tramontano in tutta Europa.
2016-01-20	PD	TrontiMario	È una bella utopia che i popoli facciano l'Europa politica. Questa nuova Europa, in realtà, la potrebbero fare soltanto gli Stati, se prendessero questa decisione politica: gli Stati, non i Governi.
2016-01-21	M5S	BlundoRosettaEnza	Signor Presidente, colleghi, prendo brevemente la parola per evidenziare l'ennesima scellerata decisione del Governo, che si aggiunge alla demolizione della scuola pubblica e alla distruzione della democrazia parlamentare, che in 180 avete voluto ieri in quest'Aula. Ieri il Consiglio dei ministri ha decretato la morte del Corpo forestale dello Stato, disponendo l'assorbimento delle funzioni di prevenzione e tutela ambientale e dei 7.000 componenti in un corpo militare, quale l'Arma dei carabinieri. Avevo evidenziato in quest'Assemblea, assieme al mio Gruppo, con emendamenti, che avete respinto, le criticità che accompagnavano una decisione di questo tipo, che avrebbe fatto venir meno uno dei più importanti strumenti di controllo del territorio, senza toccare i numerosi operai regionali, che costituiscono il vero sperpero. Voi, però, anche in questo caso non ci avete ascoltato, avete ignorato le migliaia di firme della petizione, non avete ascoltato tutte le organizzazioni sindacali riunite, avete ignorato i numerosi presidi contro la militarizzazione dell'unico corpo specializzato nella tutela ambientale (che l'Europa chiedeva di rafforzare e non di cancellare), avete ignorato la lettera inviata a Renzi dalla Federazione italiana dottori in agraria e forestali, preoccupati della dispersione del patrimonio di competenze ed esperienze accumulato negli anni dal Corpo forestale dello Stato, nel suo ruolo di controllo e difesa del territorio e siete andati avanti con arroganza e prepotenza per la vostra strada (o forse per la strada di altri). La scoperta della discarica abusiva di rifiuti tossici di Bussi e degli scempi ambientali nella terra dei fuochi sono tra i massimi successi che negli ultimi anni il Corpo forestale ha ottenuto, senza contare le migliaia di interventi sul tutto il territorio nazionale, a difesa della legalità, dell'ambiente e della salute dei cittadini nel nostro Paese, non sempre mediaticamente messi alla ribalta. Concludendo, scompare uno strumento di controllo capillare del territorio, che voi giustificate ancora una volta falsamente, come state facendo per tutte le vostre-pseudo riforme, con la necessità di risparmiare risorse pubbliche. Intanto le ecomafie brindano alla vostra salute, perché avete venduto, senza pietà, la sicurezza e la salute dei cittadini.
2016-01-21	M5S	CappellettiEnrico	Faccio un'ultima considerazione e mi avvio alla conclusione. Signor Ministro, lei dice che l'Italia rimane uno dei Paesi a più alto tasso di recidiva in Europa. Ciò significa che non è conseguita la finalità rieducativa della pena, e questo è un punto importantissimo. Io credo che fondamentale sia portare una riflessione del Parlamento e del Governo, per la sua funzione di impulso, sulla mancanza di organizzazione e di previsione di un lavoro all'interno del carcere, che oggi ci dovrebbe essere ma non c'è. E questo servirebbe proprio a dare maggior efficacia alla finalità rieducativa della pena. Da questo punto di vista, il Movimento 5 Stelle sta lavorando già da tempo ad alcuni disegni di legge. Certo, se ci saranno delle iniziative anche di impulso da parte del Governo, credo andremo nella direzione giusta. Finora, però, da questo punto di vista, non ci sono state, ma sottolineo l'importanza di intervenire. E mi pare, comunque, che la sensibilità del Ministro ci sia.
2016-01-26	FI	AmideiBartolomeo	In oltre tre anni e mezzo i Governi che si sono succeduti non hanno individuato neppure l'inizio di una strategia di rilancio del gruppo siderurgico. Tutti i tentativi messi in campo finora si sono risolti in performance negative, e non solo sul piano produttivo o, nel migliore dei casi, in un nulla di fatto. Di certo, le responsabilità devono essere ascritte non solo all'Esecutivo, ma al complesso sistema che gestisce ed influenza la vita industriale dell'ILVA: dai commissari straordinari, le cui competenze più forti non sono certamente relative alla siderurgia, fino ad arrivare alla magistratura. E dico questo non per muovere una critica, ma per riportare un dato di fatto: le indagini della magistratura hanno talvolta rappresentato l'ennesimo freno per il ciclo produttivo degli stabilimenti. Nel merito, il Governo, con quest'ultimo decreto-legge, ha preso atto di aver sbagliato strategia e fa dietrofront. Alla fine del 2014 si prevedeva la costituzione di una newco per la successiva primavera, che avrebbe rilevato proprietà e gestione, nel quadro di un piano di 2 miliardi, che considerava anche il rientro dei 1,2 miliardi della famiglia Riva. Ora, invece, il gruppo viene messo in vendita, secondo una procedura che dovrebbe completarsi entro giugno 2016. Intanto, entro il 10 febbraio, le imprese interessate, che potranno essere singole o in cordata, italiane o straniere, dovranno presentare la propria manifestazione di interesse. Ricordo che del Gruppo ILVA fanno parte, oltre a ILVA SpA, altre sette aziende in totale, le cui attività sono funzionali all'attività di produzione dell'acciaio, e sono ILVA servizi marittimi, Ilvaform, INNSE Cilindri, Sanac, Taranto Energia, Socova e Tillet. Potrebbero verificarsi scenari di vendita separata degli asset, cioè di una vendita parziale o anche di locazione di uno o più stabilimenti o di affitto di ramo di azienda. Scenari di divisioni degli asset del gruppo non possono non suscitare ulteriore preoccupazione per l'effettivo mantenimento degli attuali livelli occupazionali, peraltro già ridotti negli ultimi anni, dei poli produttivi italiani e della guida aziendale nel nostro Paese. È chiaro che Forza Italia non vuole partecipare al gioco del "tanto peggio, tanto meglio" sulla pelle di migliaia di lavoratori e di un pezzo importante di una storia che ci appartiene e del futuro industriale dell'Italia. Ma le critiche riguardano le modalità con le quali finora è stata gestita l'intera vicenda, fino ad arrivare a dover vendere un bene diventato inevitabilmente, purtroppo, poco appetibile per il mercato. L'amministrazione straordinaria dal 21 gennaio 2015 non è riuscita a risollevare le sorti di ILVA, che ha continuato a produrre a livelli sempre minori e a perdere inevitabilmente valore. Attualmente l'ILVA lavora con 3 altiforni su 5 (i numeri 1, 2 e 4) e la produzione giornaliera (17.000 tonnellate di acciaio) ammonta a poco più della metà della capacità industriale (30.000 tonnellate). Il 2015 si è chiuso con una media giornaliera di 13.000 tonnellate, arrivando ad un totale annuo di 4,8 milioni di tonnellate: questo ha significato un preoccupante calo di 1,5 milioni di tonnellate rispetto al 2014, che pure aveva fatto registrare un timido passo avanti rispetto alla disastrosa performance del 2013. A questo scenario dobbiamo aggiungere il costante calo di produzione dell'acciaio nel nostro Paese (da 26 milioni di tonnellate nel 2010 a 20 milioni nello scorso anno), ma anche il fattore di volatilità giuridica insita nel nostro ordinamento, dove le regole vengono modificate in modo ripetuto e frettoloso (vedi proprio i decreti ILVA), dove alto è il livello di conflittualità nelle relazioni industriali e dove si è addirittura arrivati ad assistere ad uno scontro tra magistratura e Governo per l'operatività di un altoforno. Come se tutto questo non bastasse, il Governo dovrà impegnarsi su due ulteriori fronti. Il primo riguarda l'Europa: la Commissione ha aperto una procedura di infrazione contro il nostro Paese per appurare se i circa 2 miliardi di risorse pubbliche, di cui l'ILVA ha beneficiato, possano configurarsi come aiuti di Stato, vietati dalla normativa europea. Il secondo fronte, per la verità privo di prospettive positive almeno nel breve termine, riguarda le risorse della famiglia Riva bloccate in Svizzera: si tratta di 1,2 miliardi che, nelle intenzioni del Governo, avrebbero dovuto contribuire al risanamento ambientale, ma che sono stati trattenuti dai giudici svizzeri perché allo stato non c'è una condanna a carico della famiglia Riva che legittimerebbe la confisca delle risorse. Tutti ci rendiamo, quindi, conto di come allo stato attuale l'ILVA non sia, purtroppo, un investimento attrattivo. E questo ci porta ad un'altra riflessione: anche ammettendo che la procedura di cessione non si concluda con un nulla di fatto, il soggetto acquirente, per tutti i motivi finora elencati, avrà ogni interesse a modificare lo status quo del gruppo, attuando - ad esempio - una ristrutturazione aziendale che inevitabilmente colpirebbe gli interessi dei lavoratori, delle città che ospitano gli stabilimenti e del nostro sistema industriale, e non solo nel settore siderurgico. Avviandomi verso la conclusione, in assenza di accordo di programma specifico come quello del 2005, firmato grazie al Governo Berlusconi, tutte le garanzie ex ante che il Governo potrebbe porre come condizioni al futuro acquirente saranno inevitabilmente di carattere più politico che giuridico, valendo sopra ogni altra la libertà dell'imprenditore di gestire il proprio business. Per questo occorrerebbe creare i presupposti non solo per rendere interessante acquistare l'ILVA, ma anche perché non si renda necessario e neppure auspicabile un drastico cambio di rotta che sarebbe doloroso per tutti. Dunque, proviamo a proporre delle soluzioni che possano far conciliare gli interessi dei lavoratori, dei cittadini, della giustizia che deve fare il suo corso, dell'ambiente e della salute di tutti. Si potrebbero - ad esempio - prevedere limiti specifici ai blocchi e ai sequestri degli impianti che la magistratura oggi ha il potere di disporre (e che ha spesso disposto negli ultimi anni), o ancora prevedere una graduale equiparazione dei parametri ambientali ai livelli dei grandi gruppi concorrenti europei, attualmente più elevati a causa del piano di risanamento cui è soggetta l'ILVA, ma oggettivamente troppo pesanti per consentire il pieno rilancio della produzione. In gioco c'è il futuro di una parte fondante del nostro sistema industriale, che dà lavoro a migliaia di persone e costituisce il riferimento per importanti realtà territoriali del nostro Paese. Dobbiamo, quindi, rimettere veramente in moto la macchina, coinvolgendo tutti i soggetti a vario titolo interessati, perché solo così si troveranno le risorse per finanziare il risanamento ambientale, pagare i debiti alle aziende creditrici dell'indotto e garantire soprattutto l'occupazione.
2016-01-26	LN	ArrigoniPaolo	Da allora, il polo siderurgico più grande d'Italia e il secondo in Europa è diventato ufficialmente un ecomostro, diventato tale per responsabilità della proprietà: prima lo Stato, sino al 1995, e poi del privato. Ma l'ILVA di Taranto è diventata simbolo di negligenza, di disprezzo ambientale e di violenza della salute pubblica anche per responsabilità e complicità degli enti territoriali (Comune, Provincia e Regione) e degli organismi di controllo che non hanno vigilato: l'ASL prima e dal 2003 l'ARPA Puglia. E ancora oggi i cittadini di Taranto pagano quella irresponsabilità.
2016-01-26	LN	ArrigoniPaolo	In favore dell'amministrazione straordinaria del Gruppo ILVA viene stanziato un prestito ponte da 300 milioni di euro per accelerare questo processo, che dovrà garantire contemporaneamente la prosecuzione dell'attività industriale e dell'occupazione, cosa che il Governo non è riuscito ancora a fare, nonostante il precedente decreto-legge, il n. 1 del 2015, prevedesse che entro il 2015 si dovesse costituire la newco a cui competeva non solo la presentazione del piano industriale ancora sconosciuto, ma anche il procedimento con il quale si sarebbe dovuto affittare o vendere il ramo di azienda. Ciò conferma la cattiva gestione della terna commissariale nominata dal Governo Renzi, con la consulenza di Andrea Guerra, poi scappato a fare altro. E senza contare i pessimi dati di produzione dell'acciaio del gruppo! Il prestito di 300 milioni di euro, unitamente alla previsione della legge di stabilità 2016, che ha autorizzato l'organo commissariale a contrarre finanziamenti per un ammontare complessivo fino a 800 milioni di euro, assistiti dalla garanzia dello Stato, al fine esclusivo dell'attuazione e della realizzazione del Piano delle misure di tutela ambientale e sanitaria di ILVA, il cui termine ultimo, peraltro, viene posticipato di sei mesi, ovvero al 30 giugno 2017, permetterebbe di superare lo stallo venutosi a creare con la recente decisione del tribunale svizzero di bloccare il rientro in Italia degli 1,2 miliardi sequestrati alla famiglia Riva. Blocco svizzero di risorse molto probabilmente legato all'errore commesso dal Governo con il precedente decreto-legge, con il quale ha voluto cambiare la norma che consentiva la riscossione dei soldi dei Riva sequestrati. Lo ricordo: allora, in audizione, il pubblico ministero Greco aveva avvertito del problema ed ipotizzato l'irrigidimento dei giudici elvetici di fronte alla schizofrenia e alla tradizionale variabilità delle norme italiane. Ed infatti, fu facile ed inascoltato profeta. Noi ribadiamo quello che è stato il peccato originale, l'errore iniziale su ILVA, e cioè l'esproprio, con il commissariamento di un'azienda privata i cui conti economici non richiedevano tale drastica misura. Avete forzato la mano con un'azienda privata strategica nel nostro Paese e leader in Europa e a quell'errore se ne sono aggiunti altri commessi da Renzi. Il primo l'ho già indicato, quello del cambio della norma specifica che consentiva il rientro dei soldi sequestrati. Altro grave errore è stata poi la sostituzione, nel giugno 2014, del commissario Bondi con Gnudi. Bondi per Renzi non andava bene perché, conscio degli enormi problemi dell'azienda, era per un immediato ricorso all'amministrazione straordinaria finalizzata ad un rilancio dell'impresa. Ma Renzi era per un'altra strategia, quella della vendita dell'azienda immediata, poi andata male perché andata a vuoto. Il risultato? Mantenere il commissariamento in bonis per ulteriori sette mesi ha comportato l'accumulo di perdite per svariate decine di milioni e creato ulteriori debiti verso appaltatori, fornitori ed indotto. Voglio sottolineare come nel percorso parlamentare di questo decreto-legge alla Camera, operato per migliorare un testo pessimo per come era uscito dal Consiglio dei ministri, il Gruppo della Lega abbia evidenziato anche la poca chiarezza nel testo sull'ILVA di Genova-Cornigliano, caratterizzato dai contratti di solidarietà.
2016-01-26	M5S	GirottoGianniPietro	La sfida vera dell'ILVA di Taranto è ricollocare 20.000 lavoratori nonché bonificare e riconvertire l'intera area; una sfida enorme che, tuttavia, in Europa è stata già vinta da una regione della Francia, il Nord Pas de Calais. In questa regione di 4 milioni di abitanti con sette acciaierie e due miniere di carbone, la politica ha scelto il futuro ricco e pulito, creato grazie ad una nuova rivoluzione industriale abbracciata e fortemente voluta dagli enti locali, veri protagonisti del territorio. Oggi, grazie ad un'accorta pianificazione, l'economia di quel territorio è decollata. Sono nate in due anni più di 150 start up e piccole e medie aziende in settori innovativi (produzione di energia rinnovabile, idrogeno, edilizia, distretti di stampanti 3D, recupero e trasformazione innovativa dei rifiuti e tanto altro). È un'esplosione di creatività, ingegno e pragmatismo che porterà l'intera regione alla completa decarbonizzazione nel 2050 e che ha già creato più di 20.000 nuovi posti di lavoro. Taranto ha l'occasione di diventare il centro pilota italiano e del Sud per partecipare a questa rivoluzione che i tarantini hanno già incominciato a costruite con i paesaggi, la storia e la bellezza della loro terra. Faccio solo un piccolo esempio, menzionando un progetto di sviluppo locale denominato " green road " (e il suo figliastro " blue road "), realizzato da un GAL è quindi, in parte pubblico e in parte privato - che coniuga la difesa e la promozione del territorio garantendo sviluppo e ricadute economiche, che ho visitato personalmente e dove si vede la differenza tra industria inquinante, da una parte, e rivalutazione delle aziende agrituristiche, ristorative, turistiche e piccole-medie imprese, dall'altro. Dovremmo parlare di questo oggi: di visioni a lungo termine e di progetti per un futuro diverso per i giovani. Ha destato molto scalpore un manifesto gigantesco apparso in città firmato dal comitato "Genitori di Taranto", in cui campeggiava una scritta a caratteri cubitali sullo sfondo tetro della megaindustria: «I bambini di Taranto vogliono vivere». Oggi quel manifesto campeggia, oltre che a Taranto, anche davanti la sede della Regione Puglia, a Bari, ed è un grido d'aiuto verso le istituzioni sorde di questo Paese. Con questo ennesimo decreto salva ILVA e ammazza Taranto confermate a quei genitori che, per questo Governo, nella scala dei valori al primo posto non c'è il futuro di quel luogo.
2016-01-26	PD	CaleoMassimo	Si è affrontata più volte, negli ultimi anni, e con vari provvedimenti, una congiuntura complessa, cercando di varare norme che coniugassero al tempo stesso la tutela del lavoro, il diritto alla salute e la tutela dell'ambiente, senza minare la continuità occupazionale dei lavoratori, anche mettendo in atto interventi per garantire una base salariale congrua, attraverso lavori di pubblica utilità. L'ILVA raffigura una capacità occupazionale di circa 12.000 unità - uso l'espressione "circa", per non far torto all'amico senatore Martelli - che, se sommate all'indotto, raggiungono circa le 20.000 unità e il 75 per cento del PIL della provincia di Taranto, pari al 10 per cento del PIL della Puglia. Ancora oggi, nonostante la grave crisi economica che sta attraversando il settore siderurgico, l'ILVA è una delle più grandi acciaierie d'Europa, con milioni di tonnellate annue prodotte. Abbiamo deciso che questo Paese, Taranto, Genova e tutto l'indotto non debbano rinunciare ad una realtà così importante. Si tratta di una questione strategica: dismettere l'ILVA significa abbandonare l'industria siderurgica nazionale, con le conseguenti gravi ripercussioni sugli altri settori produttivi che ne deriverebbero, primo fra tutti quello della meccanica. Abbiamo imparato dal passato, inoltre, che quando un'attività produttiva a così alto impatto se ne va, oppure fallisce, le macerie restano sui territori per decenni, continuando ad inquinare e a causare danni per l'ambiente e la salute dei cittadini, come hanno ben detto i relatori, senatori Fabbri e Laniece.
2016-01-26	PD	FabbriCamilla	FABBRI, relatrice. La ratio essendi del provvedimento d'urgenza si fonda sulla improrogabilità di un risolutivo risanamento ambientale, inscindibile dal rilancio industriale del maggior complesso industriale per la lavorazione dell'acciaio in Europa. Coniugare l'attuazione di un piano industriale efficiente con il diritto al lavoro, il diritto alla salute e il diritto all'ambiente (non soltanto per i lavoratori, ma per tutti i cittadini di Taranto) è stato l'obiettivo che ha animato tutti i provvedimenti di legge assunti in questi ultimi anni (soprattutto nell'arco del 2015) e che ora necessita di un ulteriore e decisivo impulso verso il risanamento ambientale e la cessione dei beni aziendali dell'ILVA. È noto che l'eccezionalità della situazione del Gruppo ILVA richiede interventi di politica ambientale, economica e del lavoro che non alterino i meccanismi di mercato e non influiscano sulle regole della concorrenza, tenendo presente che sono in gioco le risorse necessarie per la bonifica e il risanamento ambientale, la sicurezza, la salute e gli stipendi dei dipendenti (14.000 lavoratori soltanto nello stabilimento di Taranto, con particolare attenzione ai lavoratori in solidarietà dello stabilimento di Genova Cornigliano), nonché gli interessi dei creditori dell'indotto, attraverso il fondo di garanzia per le piccole e medie imprese fornitrici di ILVA, secondo criteri più estensivi. Inoltre il decreto n. 191 muove dalla necessità ed urgenza di intervenire a seguito della mancata restituzione, da parte dell'autorità giudiziaria svizzera, delle risorse sequestrate alla famiglia Riva, destinate ad un apposito fondo del Ministero dell'ambiente per le bonifiche. Gli 800 milioni di euro saranno dunque destinati allo Stato, a titolo di restituzione dell'investimento paritetico stabilito dallo stesso decreto per l'ILVA, a favore delle bonifiche. La prima norma del decreto-legge modifica l'articolo 4 del decreto-legge n. 347 del 2003, stabilendo che da parte del commissario l'individuazione e la scelta dell'affittuario e/o dell'acquirente dell'azienda a trattativa privata avvengano mediante i criteri della continuità produttiva dello stabilimento industriale, con la garanzia di adeguati livelli occupazionali, nonché della rapidità ed efficienza dell'intervento di risanamento, che ora deve essere riferito anche ai profili di tutela ambientale. Si tratta di un indice rilevante per la scelta dell'affittuario o dell'acquirente, che aggancia i tempi e l'effettività del risanamento al valore della tutela dell'ambiente quale vero e proprio criterio prioritario. Si prevede che la perizia sul canone di affitto o sul prezzo della vendita dei beni, non inferiori a quelli di mercato, sia effettuata, oltre che da primaria istituzione finanziaria, in alternativa da una società di consulenza aziendale, anch'essa designata dal Ministero dello sviluppo economico. Sempre sul campo della scelta dell'aggiudicatario, si richiede che le offerte del potenziale affittuario o acquirente siano corredate, contestualmente alla presentazione dell'offerta, da un piano industriale e finanziario, nel quale devono essere indicati gli investimenti, con le risorse finanziarie necessarie e le relative modalità di copertura, che si intendono effettuare per garantire le predette finalità, nonché gli obiettivi strategici della produzione industriale degli stabilimenti del gruppo. La previsione in parola consente l'aggiudicazione dell'affitto o della proprietà dell'azienda soltanto a chi potrà fornire un piano idoneo sotto il profilo industriale e finanziario, anche per quanto riguarda la finalità di ripristino ambientale, che così assume la funzione di vera e propria precondizione per accedere alla procedura di scelta. Il comma 2 fissa al 30 giugno 2016 il termine entro il quale i commissari del Gruppo ILVA debbono espletare le procedure per il trasferimento dei complessi aziendali, perseguendo così celerità, efficienza e congruità rispetto all'emergenza delle questioni ambientali. E non si trascuri che ciò deve avvenire assicurando la discontinuità, anche economica, della gestione da parte del o dei soggetti aggiudicatari. (Tale norma è da leggere in collegamento con l'articolo 1 della legge di stabilità per il 2016). Si badi che nel comma 3 tale discontinuità, in vista di un trasferimento celere, è volta a garantire nel contempo la prosecuzione dell'attività, in modo da contemperare le esigenze di tutela dell'ambiente, della salute e dell'occupazione. Ma una discontinuità rispetto al passato dannoso per l'ambiente e la prosecuzione dell'attività industriale con la tutela dell'ambiente di vita e di lavoro, della salute dei lavoratori e dei livelli occupazionali, esige in via eccezionale una disponibilità economica mediante l'erogazione in favore dell'amministrazione straordinaria del Gruppo ILVA della somma di 300 milioni di euro. La provvisorietà, urgenza, indefettibilità e improrogabilità di siffatta erogazione è dimostrata dal solo scopo di accelerare il processo di trasferimento dalle norme di cui ai commi 3-5 del'articolo 1 in forza delle quali l'aggiudicatario dei beni aziendali provvederà a restituire allo Stato l'importo erogato, maggiorato degli interessi, entro sessanta giorni dal decreto di cessazione dell'esercizio dell'impresa. Si tratta di una disponibilità che in effetti crea ope legis un'obbligazione in capo al futuro aggiudicatario rispetto alla quale lo Stato già si pone automaticamente quale soggetto non proprio erogatore di un aiuto pubblico, ma titolare di un diritto di credito ben definito nell'importo, negli interessi (Euribor a 6 mesi) e nei tempi di esecuzione (sessanta giorni dal decreto di cessazione dell'esercizio dell'impresa). Lo scopo prioritario di tale disponibilità è quello di supportare in via risolutiva il processo di trasferimento dell'azienda, garantendo contemporaneamente la prosecuzione dell'attività, le esigenze di tutela dell'ambiente, della salute e del lavoro. Ciò a maggior ragione se si considera la norma del comma 6 che per il pagamento dei debiti prededucibili contratti nel corso dell'amministrazione straordinaria, dispone che l'organo commissariale del Gruppo ILVA provveda, anche in deroga all'articolo 111- bis della legge fallimentare (laddove prevede, se l'attivo è insufficiente, la distribuzione secondo i criteri della graduazione e della proporzionalità, conformemente all'ordine assegnato dalla legge). Corollario coerente di quest'ultima disposizione è costituito dall'estensione dell'esenzione di responsabilità penale e amministrativa prevista dall'articolo 2, comma 6, del decreto-legge n. 1 del 2015 anche alla responsabilità civile. La norma prevista dal comma 6- bis introdotta durante l'esame alla Camera dei deputati autorizza i commissari straordinari a contrarre finanziamenti statali per 800 milioni di euro (600 milioni nel 2016 e 200 milioni nel 2017); si tratta di un'autorizzazione eccezionale prevista dal comma 6- bis «al fine esclusivo dell'attuazione e della realizzazione del Piano delle misure e delle attività di natura ambientale e sanitaria (...) nel rispetto della normativa dell'Unione europea in materia». Pertanto non vi possono essere dubbi sull'obiettivo normativo mirato alla tutela non prioritaria ma esclusiva di ambiente, salute e incolumità pubblica (beni che in una situazione di emergenza e di straordinaria amministrazione non possono che essere tutelati dallo Stato in via prevalente rispetto alla tutela del mercato). Così come di certo v'è un espresso rispetto della normativa europea esplicitato nel comma 6- bis per quanto concerne il contratto di finanziamento e nel comma 10 per tutte le procedure previste dall'articolo 1. Si noti che anche in tal caso sono previsti interessi (Euribor a 6 mesi maggiorato di uno spread del 3 per cento). Si interviene così in parziale sovrapposizione a quanto disposto dall'articolo 1, comma 837, della legge di stabilità per il 2016, che viene quindi parzialmente abrogato. In tale disposizione il riferimento è alla «tutela della sicurezza e della salute», ora alla tutela «sanitaria». Non si deve trascurare la previsione dell'obbligo di agire per la rivalsa, la responsabilità e il risarcimento del danno nei confronti di chi ha cagionato danni ambientali e sanitari, nonché al Gruppo ILVA e al suo patrimonio. Il termine ultimo per l'attuazione del Piano delle misure e delle attività di tutela ambientale e sanitaria (approvato con decreto del Presidente del Consiglio dei ministri 14 marzo 2014) viene fissato ragionevolmente al 30 giugno 2017, in conseguenza a una modifica introdotta dalla Camera che proroga di sei mesi il termine del 31 dicembre 2016 previsto nel testo originario del decreto-legge. L'articolo 1, comma 6 -octies, introdotto dalla Camera, modifica i parametri per l'accesso al credito per le piccole e medie imprese che risultino fornitrici di beni e servizi connessi all'attività di risanamento ambientale o necessari alla continuazione dell'attività dell'ILVA con un importo di 35 milioni di euro nel fondo di garanzia. Si noti che sulla tutela di queste piccole e medie imprese è recentemente intervenuta anche la legge di stabilità per il 2016, rinviando a un decreto del Ministero dello sviluppo economico la definizione di appositi criteri di valutazione economico-finanziaria - che tengano conto delle caratteristiche dei particolari fabbisogni delle predette imprese - per l'accesso al fondo di garanzia. Il comma 6 -octies conferma detti criteri e aggiunge che gli stessi debbano tenere conto in particolare delle esigenze di accesso al credito di imprese se, per almeno due esercizi, anche non consecutivi, a partire dal 2011, abbiano avuto un fatturato costituito nel minimo del 50 per cento dell'importo in servizi, lavori e forniture resi ad ILVA. I commi 6 -novies e 6 -decies inseriti dalla Camera riguardano i lavoratori dello stabilimento ILVA di Genova Cornigliano, di cui si garantisce il mantenimento della continuità occupazionale assicurata anche mediante il ricorso all'istituto del lavoro socialmente utile, per il quale i lavoratori beneficiari di strumenti di sostegno del reddito in costanza del rapporto di lavoro possono essere chiamati a svolgere un'attività di pubblica utilità per la comunità territoriale di appartenenza. Inoltre, per i medesimi lavoratori dello stabilimento ILVA di Genova Cornigliano, inseriti in contratti di solidarietà difensivi prima dell'entrata in vigore del jobs act, si continua ad applicare l'incremento dell'integrazione salariale del 10 per cento della retribuzione persa. È di queste ore, colleghi, la notizia della mobilitazione dei lavoratori di questo stabilimento, di cui comprendiamo le preoccupazioni, ma ai quali diciamo anche che proprio questo decreto-legge ha come obiettivo quello di garantire la continuità occupazionale, il contributo di solidarietà fino al 30 settembre 2016 e, come già detto, la possibilità di ricorrere ai lavori socialmente utili a valere su un fondo per le bonifiche già coperto fino al 2019, parte dell'accordo di programma. Il comma 6 -undecies disciplina l'impiego delle somme eventualmente confiscate all'esito di procedimenti penali, anche diversi da quelli per reati ambientali o connessi all'attuazione dell'AIA nei confronti dei titolari dell'impresa, soci, amministratori e di chi ha esercitato ruoli di direzione e coordinamento sull'impresa prima del commissariamento. Tali somme devono essere versate - a seguito del trasferimento del Gruppo ILVA - allo Stato a titolo di restituzione del prestito statale di 800 milioni di euro, di cui al precedente comma 6. Sono inoltre indicati i limiti entro cui verranno concesse le garanzie alle imprese e si interviene sulle procedure di modifica del Piano delle misure e delle attività di tutela ambientale e sanitaria. Nel corso della prima lettura è stato introdotto l'obbligo per l'aggiudicatario di presentare al Parlamento, per almeno cinque anni, una relazione semestrale relativa allo stato di riconversione industriale e alle attività di tutela ambientale e sanitaria dello stabilimento ILVA SpA di Taranto. Si prevede anche che i commissari del Gruppo ILVA inviino al Parlamento una relazione sull'attività posta in essere con riguardo al materiale presente nello stabilimento dell'ILVA di Taranto che possa contenere amianto o materiale radioattivo entro sei mesi dall'entrata in vigore della legge di conversione del decreto-legge (comma 10 -bis ). Infine, il comma 10 reca una clausola di salvaguardia della normativa europea in linea con gli orientamenti sugli aiuti di Stato per il salvataggio e la ristrutturazione di imprese non finanziarie in difficoltà, poiché si può inquadrare l'intervento normativo del decreto-legge quale sostegno temporaneo per la ristrutturazione, che può essere concesso sotto forma di sostegno alla liquidità con importo e durata limitati, sotto forma di garanzie su prestiti o di prestiti, come nel caso ILVA. Dopo una lunga fase storico-economica, che ha visto il Paese piegato per quasi dieci anni da una crisi senza precedenti e proprio mentre iniziamo ad assistere ad un cambio di passo nei ritmi economico-produttivi e occupazionali, abbiamo il dovere di cogliere in questa vicenda dell'ILVA un'occasione e una possibilità, anche per scongiurare l'ennesimo impoverimento produttivo e per ristabilire un equilibrio di giustizia ambientale e sanitaria, soprattutto nel territorio tarantino, assurto giustamente a questione di carattere nazionale. Si tratta di una tematica che afferisce direttamente al senso della responsabilità politica e istituzionale, vista l'importanza di tale realtà produttiva e, dunque, visto il suo impatto nel tessuto sociale. Alcune forze parlamentari, che pure hanno paventato con una certa faciloneria e irresponsabilità - lasciatemelo dire - l'ipotesi di abbandonare l'ILVA al proprio destino, forse non figurano bene a se stesse e non figurano bene soprattutto al Paese cosa questo abbandono comporterebbe in termini di posti di lavoro, dunque di esistenze umane e anche di sviluppo possibile e sostenibile. La parola crisi - anche in questo specifico caso, legato al principale complesso industriale per la lavorazione dell'acciaio in Europa - va dunque interpretata secondo la sua etimologia, la quale risale al verbo greco krino, che ha il significato di separare, ma anche di giudicare e scegliere. "Crisi", dunque, come momento che introduce una separazione, una frattura fra un prima e un dopo e che, per questo, presenta una caratterizzazione positiva, come opportunità per introdurre un cambiamento e un miglioramento, prendendo posizione, giudicando e, appunto, scegliendo. Ed è quello che ha fatto e sta facendo il Governo, con grande senso di responsabilità, avendo ben presente la storia e le proporzioni di questa realtà siderurgica, che conta - vale la pena ricordarlo - a livello nazionale circa 20.000 dipendenti, con lo stabilimento di Taranto che ne vede impegnati 11.000, più 3.000 nell'indotto. Senza sottovalutare quel settore rappresentato dalle piccole e medie imprese fornitrici dell'ILVA, che costituisce un tessuto economico-occupazionale nient'affatto trascurabile. Una realtà - quella dell'ILVA - che abbiamo avuto modo di verificare nella sua importanza, anche in occasione della missione istituzionale che, come Commissione di inchiesta sugli infortuni sul lavoro e sulle malattie professionali, di cui sono Presidente, abbiamo svolto nel settembre scorso. Nel corso delle audizioni effettuate in prefettura, a Taranto, tra le quali, ovviamente, quelle delle organizzazioni sindacali, nitida e profonda è stata la preoccupazione consegnataci dalle stesse, se si escludono minimi distinguo, verso l'ipotesi di un fallimento aziendale, proprio in virtù della funzione sociale rivestita da questa attività produttiva che, solo a Taranto, lo ricordiamo, conta 14.000 lavoratori. L'ILVA è dunque un presidio occupazionale irrinunciabile per il nostro Paese e in particolare per quel Mezzogiorno dal cui sviluppo, come più volte è stato detto, dipende lo sviluppo dell'Italia intera. Se posso aggiungere, anche in qualità del ruolo che rivesto come Presidente della summenzionata Commissione parlamentare d'inchiesta, altrettanto indispensabile è stato da noi percepito, in quell'occasione di visita diretta presso l'impianto, il tema della garanzia della sicurezza del lavoro, anche come fattore strategico di competitività e di rilancio. Il decreto-legge in esame riflette dunque l'esigenza di rispondere ad una necessità, come il superamento dell'amministrazione straordinaria, nell'ottica di creare le condizioni per garantire un futuro produttivo e occupazionale, che, in quanto processo di rilancio industriale per il futuro, non può che essere improntato al risanamento ambientale e alla sostenibilità ambientale, in particolar modo in un territorio che, come Taranto, ha pagato un prezzo salatissimo. Questa impostazione, che vede una sintesi fra diritto al lavoro e diritto alla salute (superando così la lunga stagione in cui questi diritti sono stati contrapposti), non solo risulta faro di riferimento della politica industriale pensata da questo Governo per il futuro dell'ILVA, ma guida anche la conduzione e la gestione immediata che, come recita il decreto-legge in esame, mirano ad accelerare la procedura per la cessione a terzi dei complessi industriali dell'azienda, attualmente in amministrazione straordinaria, mediante una stabilizzazione finanziaria, industriale e gestionale del gruppo siderurgico, mirando a mantenere i livelli occupazionali ed incrementare la tutela ambientale. La continuità produttiva, in vista di una cessione, e la tutela ambientale non si escludono mai a vicenda, ma anzi appaiono, nelle misure stabilite, due elementi inscindibili. La tutela ambientale è criterio guida disposto dal Governo per la scelta del soggetto terzo cui cedere l'ILVA, in linea anche con gli impegni assunti dall'Unione europea sulla decarbonizzazione dei processi produttivi ad alto impatto ambientale in occasione del recente appuntamento istituzionale di COP21 a Parigi, dunque come obbligo verso un ammodernamento industriale in senso sostenibile. Resta infatti fermo l'obiettivo di attuazione del Piano delle misure e delle attività di tutela ambientale e sanitaria (le cosiddette prescrizioni AIA), differito soltanto a giugno 2017, cioè riconoscendo un tempo congruo ad una ragionevole realizzazione. La tutela ambientale è, in quanto urgente e necessaria, anche al centro dell'intervento immediato dello Stato previsto dal decreto-legge in esame con un finanziamento pari a 800 milioni di euro a favore delle bonifiche. Il recupero di tali somme è previsto attraverso il meccanismo di restituzione delle risorse sequestrate alla famiglia Riva (pari a circa 1,2 miliardi di euro) a seguito del dissequestro da parte dell'autorità giudiziaria svizzera, la cui notizia ci auguriamo possa giungere in tempi rapidi. Non va dimenticato, infatti, che sul tema ambientale pende una procedura di infrazione in materia di legislazione ambientale, la quale rende gli interventi di risanamento presso i siti ILVA quanto mai urgenti, come riconosciuto dallo stesso Governo. Tali interventi devono ovviamente essere rispettosi e coerenti con le norme europee sugli aiuti di Stato. Signor Presidente, avviandomi alla conclusione, desidero a tal proposito ricordare i termini dell'indagine istruita dalla Commissione europea in merito ai possibili aiuti di Stato forniti all'ILVA sotto forma di finanziamento e misure assunte a causa della crisi di sovracapacità produttiva del settore mondiale e della dimensione che, in questo contesto critico, il sito di Taranto assume in Europa come più grande impianto siderurgico, capace di impattare in modo determinante e, quindi, anche di distorcere significativamente il meccanismo comunitario della concorrenza. Si tratta di un'indagine - e non di procedura di infrazione - che lo stesso Commissario dell'Unione europea per la concorrenza, Margrethe Vestager, ha descritto nei seguenti termini: «Collaboreremo con l'Italia per superare le nostre attuali preoccupazioni. La migliore garanzia di un futuro sostenibile per la produzione siderurgica nel Tarantino è la cessione delle attività dell'ILVA ad un acquirente che le metta in conformità con le norme ambientali e le sfrutti a scopi produttivi. L'Italia può sostenere il risanamento della grave situazione ambientale nel sito di Taranto purché la spesa sia poi rimborsata dall'inquinatore». La Commissione europea riconosce dunque la necessità degli interventi normativi del Governo per far fronte ad un'emergenza ambientale che possiamo definire storica per la sua antica origine nel tempo e la sua proporzione. Stiamo parlando di interventi normativi del Governo ed investimenti pubblici che, come ricorda il Commissario dell'Unione europea per la concorrenza, devono sottostare al principio del "chi inquina paga", previsto nel decreto-legge in esame nel momento in cui viene disposto l'obbligo dello Stato di rivalersi, con gli interessi, sui responsabili della condizione ambientale. Siamo quindi di fronte ad un'operazione governativa che si colloca all'interno dei confini del principio comunitario della concorrenza, che non conferisce un vantaggio indebito precluso ai concorrenti del settore. Del resto, proprio la settimana scorsa l'amministrazione straordinaria dell'ILVA ha chiesto 2 miliardi di euro, a titolo di risarcimento danni, alla famiglia Riva e alle società collegate. L'istanza è stata depositata al tribunale civile di Milano dai tre commissari del gruppo siderurgico di Taranto. Ascoltiamo da più parti, con intento delegittimatorio, quasi fosse una colpa di questo Governo, che siamo in presenza del nono decreto-legge dedicato all'ILVA. A questa obiezione, strumentale perché volta in molti casi esclusivamente ad infiammare un conflitto squisitamente politico, rispondo chiedendo quale fosse l'alternativa. Forse il suo fallimento e, con esso, la fine di migliaia di posti di lavoro, la chiusura del maggior complesso industriale per la lavorazione dell'acciaio in Europa con particolare conseguenza per il Sud, il procrastinarsi degli interventi di bonifica e risanamento ambientale dell'area di Taranto? Perché questo sarebbe accaduto se il Governo non si fosse assunto la responsabilità e l'onere di mettere in campo una strategia di risposta ad una situazione critica che, è ben ricordarlo, affonda le sue radici nel passato, negli anni e che è stata eredita nel massimo della sua virulenza. Una situazione critica figlia, nella rosa delle responsabilità collettive, anche di quelle forze politiche e parlamentari che, perfino oggi in questa Aula, si oppongono al provvedimento per opportunismo politico, facendo finta di non vedere, quindi, quanto la ferita ILVA non sia fenomeno recente e nuovo. Quanti in quest'Aula, invece, pensano che sia opportuno e preferibile far calare il sipario sullo stabilimento di Taranto - privando cioè il Sud del Paese di questo prezioso serbatoio occupazionale, magari proponendo di impegnare i suoi dipendenti in lavori socialmente utili oppure nelle bonifiche - sembrano vittime di un'esperienza onirica piuttosto preoccupante e che, certo, non si addice, come atteggiamento, ad una classe politico-parlamentare chiamata a risolvere i problemi dei cittadini con prospettive realistiche e lungimiranti, cioè capaci di guardare al futuro, soprattutto quando il tema in questione concerne il destino di un'impresa di 20.000 dipendenti che ha il suo centro principale proprio nel Mezzogiorno del nostro Paese.
2016-01-26	PD	MucchettiMassimo	Ebbene, qualcuno si è accorto che la cosa non poteva reggere perché il mercato mondiale dell'acciaio è da tempo in fase recessiva. Non dovete guardare soltanto all'economia nel suo complesso; la domanda di acciaio era in fase recessiva e lo è tuttora. Ci sono Paesi che hanno una capacità produttiva colossale, come la Cina - che vale circa la metà della capacità produttiva mondiale - che ha un eccesso di capacità produttiva straordinario; l'Europa, che è una potenza siderurgica sempre rilevante, ha un eccesso di capacità produttiva percentualmente meno rilevante di quello cinese, ma del tutto notevole. In queste condizioni il piano industriale dell'ILVA non regge. Proprio per questo c'è stata la consapevolezza da parte dei commissari che ha indotto a disegnare un'alternativa industriale, che ha ricevuto anch'essa il timbro della Boston Consulting. Le società di consulenza un timbro non lo negano mai a nessuno.
2016-01-26	PD	MucchettiMassimo	Scusate se parlo di questioni tecniche, ma credo che, se dobbiamo andare in Europa, dobbiamo parlare di cose serie e non di slogan : con gli slogan non si va da nessuna parte. Accanto a questi impianti, bisogna recuperare l'idea di preridurre il minerale di ferro, non certo per il 100 per cento della produzione - che è un traguardo ipotetico, di un futuro lontano - ma ad una percentuale che può andare dal 20 al 50 per cento, via via, gradualmente. Ricordo che la preriduzione è una tecnologia made in Italy : la fa la società Tenova, del Gruppo Techint, controllato dalla famiglia Rocca, in alleanza con un'altra grande società di impiantistica, che si chiama Danieli. Per portare avanti un progetto di questo genere, ci vuole una adeguata dotazione di capitale, che può essere portata in parte dalla mano pubblica - ovvero dalla Cassa depositi e prestiti - in parte dalle banche e per un'altra parte da soggetti industriali interessati a questa proposta. La siderurgia privata del Nord può utilizzare il preridotto, in associazione al rottame, perché può risultare conveniente e, dunque, si deve trovare il modo di coinvolgerla in questo processo. Altri grandi produttori siderurgici, del settore dei laminati piani, come ad esempio Arvedi, possono essere inclusi nella partita.
2016-01-26	PD	PuppatoLaura	Non si tratta di un comparto che possiamo permetterci di cancellare dalla sera alla mattina, con ipotesi davvero molto aleatorie, come quelle elencate. Non solo, ma rispetto all'intero comparto europeo, che ammonta a 166 miliardi di euro, abbiamo ben 40 siti di produzione e il più importante, nonostante la forte crisi che ha vissuto in questi anni, è per l'appunto quello di Taranto. E arriviamo al lupus in fabula, come avrebbero detto i latini, ovvero alla questione riguardante gli stabilimenti di Taranto. Anche in questo caso credo vada significativamente affermato che, al contrario di quanto abbiamo qui ascoltato, la produzione dello stabilimento di Taranto, nonostante siano attivi solo tre altiforni - uno dei quali, l'altoforno 1, è stato completamente ristrutturato - si è avvicinata ai 5 milioni di tonnellate, con 13.000 tonnellate al giorno. Non siamo all'ipotesi iniziale di 17.000 tonnellate al giorno, ma ricordiamo tutti l'incidente mortale nel 2015, che ha comportato una fermata importante degli stabilimenti e, comunque, nel complesso, il calo di produzione generalizzata in Europa. Alla luce di tutto questo, onestamente, per quanto mi consideri un'ambientalista convinta, ho qualche difficoltà a comprendere come si possa dichiarare che questo sito - una struttura industriale di tale valenza, di livello strategico nazionale, prima ancora che europeo - possa essere tranquillamente chiuso e trasformato in altro. E ho difficoltà a comprendere come ciò possa avvenire con la dichiarata facilità di intervento. Credo invece, in maniera profondamente convinta, nella sfida che abbiamo voluto intraprendere, dal punto di vista politico, per la prima volta nella storia del nostro Paese, ben consci di quanto stavamo facendo, nel 2012 e, soprattutto, nel 2013, attraverso interventi che, per la loro gravità e rilevanza, sono stati uno spartiacque nell'ambito del rapporto tra impresa e Stato. E abbiamo fatto ciò in modo convinto perché - come si diceva - dovevamo risanare l'ILVA e Taranto, e non è certamente poca cosa. Abbiamo voluto iniziare un lavoro e siamo al nono decreto-legge, come hanno detto molto bene i colleghi Laniece e Fabbri. Va dunque evidenziato che, nella realtà, stiamo lavorando affinché la storia del tarantino, che è fatta di lavoro e di rilevanza strategica e industriale, possa non morire a causa dell'incuria e dell'inaudito sfruttamento di uomini e mezzi, senza il rispetto delle più elementari tutele per la salute dei lavoratori e dei cittadini di Taranto e dintorni, protratti troppo a lungo, per decenni, non solo ‑ e lo sappiamo ‑ ma soprattutto, nell'ultimo periodo, con i Riva. Ebbene, Taranto avrebbe potuto rischiare, senza questi interventi, di chiudere la propria storia produttiva nel peggiore dei modi. Quello che è stato compiuto è stato, quindi, un atto sfidante senza precedenti - come si è detto - una battaglia che non ci nascondiamo essere durissima, che non è stata vinta e non è ancora terminata e ci ha visto procedere su più fronti, uno dei quali - per noi fondamentale - è il completo recupero delle somme sequestrate, per danno, alla famiglia Riva. Quindi, non solo siamo convinti che i 300 a cui si aggiungono 800 milioni di euro dovranno tornare completamente nelle casse dello Stato, ma siamo certi che ciò avverrà in tempi sufficientemente rapidi da poterci permettere di comunicarlo all'interno di questo Senato. Su questo nono decreto-legge si fa ironia e si richiamano gli accertamenti dell'Europa, per ipotetici aiuti di Stato. Andiamo a leggere gli articoli 107 e 108 del Trattato sul funzionamento dell'Unione europea. Credo che dovremmo smetterla, qui dentro, anche se abbiamo opinioni politiche diverse, di assumere atteggiamenti masochistici di tale natura. Non vedo quale nascosta gioia possa esserci nel considerare in tal modo questi fondi, che oggi vengono ad essere investiti. Peraltro, per i primi 300 milioni di euro è previsto un 3 per cento di spread oltre al tasso Euribor. Non possiamo dire che sarà un vantaggio per conto dello Stato, ma neanche un vantaggio per l'azienda, in quanto si tratta di tassi di mercato. Quindi, in quel caso il Governo si è ben tutelato per evitare che in nessun caso questi possano essere considerati aiuti di Stato, a maggior ragione con riferimento agli 800 milioni di euro da investire in due anni (di cui 600 milioni da impegnare tutti nel 2016) in tema ambientale e di sicurezza degli impianti. Quindi, credo davvero di non comprendere le ragioni obiettive (e neanche quelle soggettive che possono essere motivate da una contrapposizione politica) dell'auspicare che un'iniziativa di questo genere, che vede un impegno così rilevante del Paese, possa fallire. Ritengo che i 600 milioni di euro che spenderemo nel corso di quest'anno siano la migliore, la più convinta e la più determinata delle risposte per chi non nutre speranze di naufragio e sospetto di possibili sanzioni europee. Anzi, questi 600 milioni di euro rispondono pienamente, non solo al Diktat «chi inquina paga», ma proprio al rischio di un'ulteriore sanzione per il modo indecente con cui quel territorio è stato maltrattato. Il decreto-legge in esame riguarda anche la tutela dei posti di lavoro, che non sono pochi. La tutela economica riguarda complessivamente quasi 14.000 lavoratori diretti nel Tarantino, circa 6.000 lavoratori indiretti e migliaia di fornitori. Desidero soffermarmi su una norma contenuta nel decreto-legge, la quale rileva l'importanza del lavoro fatto dalle piccole e medie imprese a favore del committente ILVA, con ciò volendo lo Stato - credo che anche questo sia un elemento da considerare - mantenere fede all'impegno di rispondere ai fornitori che dipendono da questo lavoro. Penso anche ai 700 lavoratori (dei 1.635 complessivi) di Cornigliano, a Genova, e ai 70 lavoratori di Patrica, in provincia di Pordenone, che attendono anch'essi con interesse la conversione del decreto-legge in esame. Nessuno, usando un'espressione che ci è cara, deve rimanere indietro e nessuno deve trarre danno dall'esistenza del marchio ILVA, che è stato sottoposto al commissariamento straordinario e che oggi avviamo celermente ad un'eventuale cessione a terzi con vincoli e principi di priorità negli interventi che meritano di essere sinteticamente conosciuti e ricordati. Anzitutto, abbiamo già detto che i commissari vengono autorizzati a contrarre finanziamenti per procedere alle riconversione produttive dei siti contaminati di Taranto e Statte. Proprio con riferimento al sito di Statte, l'anno scorso abbiamo approvato in Senato l'assegnazione di 10 milioni di euro per la bonifica, la rimozione e la gestione di rifiuti radioattivi di grande pericolo.
2016-01-26	PD	PuppatoLaura	Proprio all'inizio di questo mio intervento vorrei entrare nel merito di quanto affermato poc'anzi da un collega, che peraltro stimo molto, del Movimento 5 Stelle, Gianni Girotto. Siamo però esattamente all'opposto in termini di visione della realtà industriale europea e italiana, nonché di valutazione rispetto al tema di cosa significa non solo fare economia globale, ma procedere con l'attenzione che conosciamo - anche a seguito della COP21 di Parigi - rispetto alla tematica ambientale, sia che il fatto attenga alla Cina sia all'Europa e all'Italia.
2016-01-27	LN	CandianiStefano	Questa è una mozione di sfiducia in ritardo sui tempi? Certo che lo è, ma questa volta scusiamo il presidente Grasso, perché è in ritardo sui tempi dell'Unione europea. Abbiamo visto nei giorni scorsi gli attacchi di Juncker e della Merkel al Governo italiano. Sia scritto e riportato che non ci fa piacere, anzi, ci fanno molte male le parole che abbiamo letto, pronunciate da Juncker, perché la mancanza di rispetto nei confronti di questo Governo significa che quello che viene fatto in Europa non è a difesa del nostro Paese, ma solo a favore di telecamere, senza alcuna possibilità reale di essere poi tradotto in fatti. I risultati li vediamo: l'Italia precipita nella produzione industriale e non vengono messe in atto neanche le difese necessarie ai nostri prodotti della filiera agricola. Abbiamo visto che cosa ha votato il PD in Europa a proposito delle 35.000 tonnellate di olio che dalla Tunisia arriveranno in Italia e sommergeranno i nostri produttori, mettendoli un'altra volta in ginocchio.
2016-01-27	LN	CandianiStefano	Vergognatevi! Questo è l'esempio di democrazia che state dando nel resto d'Europa. E poi, certamente, il presidente Renzi va a battere i pugni a favore delle telecamere, ma nella realtà dei fatti Juncker ha detto quello che pensa di questo Governo: a Roma non c'è un interlocutore con cui parlare dei dossier seri; non c'è un interlocutore come non c'è in questo momento in quest'Aula, perché se n'è andato dalla vergogna: non ha il coraggio di stare qui ad ascoltare e guardare poi in faccia chi vota a favore e chi contro. Me lo diceva prima il collega Tosato. Beh, cara ministra Boschi, chiunque di noi fosse stato in lei si sarebbe dimesso per dignità, perché ai tempi della vicenda Cancellieri avete dato l'idea che se non si fa parte di un sistema che ti protegge non si ha alcuna possibilità. Oggi voi date la certezza che l'Italia è governata da gente che fa dei sistemi di potere un sistema di governo. Questo è quello che vi sta mantenendo al Governo: comprare i senatori con le Commissioni. Questa è la caratteristica del Governo. Tutto questo è una buona ragione per mandarvi a casa, perché le vergogne stanno caratterizzando il Governo Renzi: il jobs act con i suoi inganni; la buona scuola con i suoi inganni; le pensioni della Fornero che continuano a mettere in ginocchio i nostri pensionati; le amministrazioni pubbliche che non pagano; i creditori della pubblica amministrazione che sono ancora in ginocchio, nonostante tutte le promesse che avete fatto; la spending review, sparita da qualsiasi agenda politica del Governo; le menzogne sui clandestini, che mantenete in albergo dimenticando gli italiani.
2016-01-27	M5S	MoroneseVilma	Signor Presidente, siamo giunti, per precisione, al decimo provvedimento riguardante l'ILVA; ognuno di decreti ha avuto un nome: salva ILVA, salva Riva, ammazza Taranto, salva ILVA- bis e così via. Quello di cui stiamo discutendo oggi, che il Governo ha avuto la sfacciataggine di presentare, lo ribattezzerei la bomba! Infatti, il decreto-legge in esame, come tutti gli altri, non ha risolto nulla, ma ha accentuato e peggiorato tutto quello che si poteva peggiorare: dove si potevano fare ulteriori danni li fa, proprio come una bomba che esplode. A nulla servirà il tentativo di accollare il disastro a qualcun'altro, come sta tentando di fare Renzi con i suoi Ministri: la bomba, caricata di tutti i problemi ambientali e sociali, esploderà proprio nelle sue mani. Per Taranto e la Puglia la situazione è infatti drammatica: a Taranto l'ILVA ha compromesso per sempre l'ambiente e la salute dei cittadini; a Taranto, come anche nella terra dei fuochi, si muore più che altrove. Non lo dice il Movimento 5 Stelle, ma lo ha certificato l'Istituto superiore di sanità, che, nell'ultimo aggiornamento dello Studio epidemiologico nazionale dei territori e degli insediamenti esposti a rischio da inquinamento (SENTIERI), riporta eccessi di mortalità per tutte le cause e di ospedalizzazioni nel primo anno di vita. La Puglia ha subito la distruzione di migliaia di alberi di ulivo nel territorio salentino con la scusa della xylella, che ha danneggiato gravemente l'economia locale, l'ambiente e le produzioni di olio. Lo sterminio di alberi secolari si è fermato solo con l'intervento della magistratura e anche a questo proposito riteniamo che le colpe siano del Governo e del ministro Martina, per il quale abbiamo presentato una mozione di sfiducia e siamo in attesa che venga calendarizzata. Non contento di tutto ciò - e come se non bastasse - a Natale scorso il Governo, con un decreto del Ministero dello sviluppo economico, ha autorizzato le trivellazioni petrolifere al largo delle isole Tremiti, senza tenere in considerazione l'impatto devastante che si avrà sull'ecosistema marino. Sul fronte occupazionale, i lavoratori dell'ILVA sono disperati ed esasperati perché sono danneggiati due volte: da impianti non a norma e privi degli standard di sicurezza minimi, dalle polveri dei parchi minerari, dalle scorie di fonderia, dagli incidenti sul lavoro, che sono ormai diventati quotidiani e a volte anche mortali. Sono danneggiati ancora una volta perché subiscono in quanto cittadini abitanti di quei luoghi. Tuttavia, oltre al danno c'è la beffa, perché in cambio di tutto questo, di sacrifici fatti da una vita perché si doveva salvare l'azienda, l'ILVA annuncia anche per il secondo anno 3.500 contratti di solidarietà, che saranno applicati per tutto il 2016. Stiamo parlando di 3.500 lavoratori, 3.500 famiglie! Per chi non lo sapesse, in poche parole il contratto di solidarietà è l'anticamera della cassa integrazione e della mobilità e consiste in una decurtazione dello stipendio: meno soldi al mese per ogni famiglia. Per gli stabilimenti di Genova, invece, ai lavoratori avete preparato un altro bel regalo, prevedendo, con il comma 6- novies dell'articolo 1 , il ricorso all'istituto del lavoro socialmente utile. I lavoratori, tuttavia, lo hanno capito subito e per questo sono in rivolta e in questi giorni hanno occupato lo stabilimento di Genova. Per il Movimento 5 Stelle l'ILVA andava riconvertita subito e non è detto che doveva per forza continuare a produrre acciaio, visto che non ci sono le condizioni e che è comunque di fatto fuori mercato. Vanno fatte le bonifiche, che durerebbero anni ed anni, e potrebbero impiegare come forza lavoro anche più persone di quelle impiegate dall'ILVA oggi. Il territorio va restituito alla città e alla sua vocazione naturale: Taranto non è solo ILVA. Comunque andrà, l'ILVA è senza futuro, esattamente come l'Italia nelle mani di questo Governo, che non ha pensato alla sua riconversione, non ha pensato alla salute dei cittadini e all'ambiente e non ha pensato ai lavoratori, ai quali avrebbe dovuto fare da scudo, invece ha fatto da scudo soltanto alla finanza e agli amici suoi. Il Governo Renzi vuol fare con l'ILVA quello che Berlusconi ha fatto con l'Alitalia, ovvero la good e la bad company. Infatti, il Presidente del Consiglio ha dichiarato a «Il Sole 24 Ore»: «Adesso è aperto il bando, vediamo se - come io credo - ci sarà una cordata vincente. Sono ottimista». In sostanza, il suo piano consiste semplicemente nella speranza che la ruota della fortuna giri dalla sua parte, affidandosi al caso; oppure, come Berlusconi per Alitalia, punta su una cordata di capitani coraggiosi. Tutti, però, sappiamo come è finita: l'Alitalia è stata svenduta e fatta a pezzi, i capitani coraggiosi hanno fallito e il risultato è stato che la good company è stata venduta agli arabi di Etihad e la bad company (quindi le perdite) ce la siamo accollata noi cittadini. Ritorniamo al decreto bomba: innanzitutto, anche questo provvedimento ci è arrivato blindato, come se aveste apposto già la questione di fiducia. È evidente l'ordine inviato dal Governo di procedere spediti senza modifiche; infatti, nelle Commissioni riunite 10ᵃ e 13ᵃ siamo intervenuti nel merito sempre e solo noi del Movimento 5 Stelle. Questo decreto-legge è incostituzionale. Oltre all'abuso ormai quotidiano che il Governo fa dei decreti-legge, vorrei porre la vostra attenzione su un punto, ovvero sul parere favorevole adottato dalla Commissione affari costituzionali alla Camera: infatti, nero su bianco, è stato scritto dal relatore di maggioranza che si ritiene opportuno valutare la legittimità costituzionale del decreto-legge. Il riconoscimento di un esonero di responsabilità civile in capo ai commissari, infatti, risulta in evidente contraddizione con l'articolo 24 della Costituzione, che garantisce il diritto di difesa in ogni stato e grado del procedimento. Nel precedente decreto ILVA, il Governo ha previsto che in capo al commissario straordinario e ai soggetti da questo delegati si costituisse una vera e propria immunità, con esclusione della responsabilità penale ed amministrativa; oggi aggiunge anche l'esclusione della responsabilità civile, violando palesemente ancora una volta la Costituzione. Avete poi deciso di vendere l'ILVA con una trattativa privata e non vi ha sfiorato l'idea di procedere nel rispetto dei principi di trasparenza ed evidenza pubblica. No, niente di tutto ciò, e ancor prima che si concludesse l'esame in Commissione alla Camera il Governo già procedeva con decreto a firma della ministra Guidi con la pubblicazione della manifestazione d'interesse per la vendita del complesso ILVA, dando il via di fatto alla trattativa privata. In tre passaggi possiamo sintetizzare i tre grandi danni arrecati da questo decreto-legge. In primo luogo, al comma 3 dell'articolo 1, date 300 milioni di euro all'ILVA per indilazionabili esigenze finanziarie del gruppo. Come mai per voi non sono improrogabili esigenze anche la salute dei cittadini e il risanamento ambientale? In secondo luogo, al comma 6- bis dell'articolo 1 autorizzate i commissari a contrarre finanziamenti statali fino a 800 milioni di euro per la realizzazione del piano ambientale; quindi, per i problemi finanziari dell'ILVA date 300 milioni subito, cash, uno sull'altro, mentre per l'attuazione del risanamento ambientale si vedrà. In terzo luogo, del risanamento ambientale anche stavolta, purtroppo, non se ne farà nulla, come non è stato fatto nulla sino ad oggi. Avevate previsto nei precedenti decreti che bisognava adempiere nel 2014, poi con un altro decreto, quello del prestito ponte di 400 milioni, avete spostato le prescrizioni a luglio 2015, poi a dicembre 2016 e adesso spostate tutto al 30 giugno 2017! Vedete? A voi del risanamento ambientale e della salute dei cittadini non interessa davvero nulla. Questo decreto, che rimanda tutto al 2017, ne è la prova; avete sempre fatto così. Con la scusa del risanamento ambientale mai fatto, avete preso soldi a noi per darli ai Riva. Proprio su questi 3 punti, martedì scorso, 19 gennaio, in Commissione ho ribadito che stavate continuando ad utilizzare soldi pubblici per salvare l'azienda privata ILVA, e che si trattava di aiuti di Stato e che l'Europa ce ne avrebbe chiesto conto. Il giorno dopo, il 20 gennaio, giunge la notizia che l'Europa ha avviato un'indagine, e valuterà se le misure italiane di sostegno rispettino le norme europee sugli aiuti di Stato. L'annuncio dell'ultima indagine sugli aiuti di Stato all'ILVA, che complessivamente, sommati ai precedenti decreti, si aggirano attorno ai due miliardi di euro, è solo il preannuncio dell'ennesima batosta. Dobbiamo dunque prepararci a ricevere un'altra salatissima sanzione europea per colpa del Governo Renzi. Sappiamo bene quindi come andrà a finire: la Commissione europea dopo l'indagine aprirà sicuramente una procedura di infrazione in danno, l'Italia verrà multata, i cittadini italiani pagheranno ed il Governo avrà fatto gli affari suoi e dei suoi amici Riva. Intanto i cittadini non sanno più cosa fare e sono disperati. Signor Presidente, sto per concludere. Circa due settimane fa, un gruppo di genitori tarantini si sono autotassati ed hanno acquistato nella città una serie di spazi pubblicitari dove hanno esposto una foto; in essa si vede l'ILVA di notte con i suoi fumi che salgono in cielo e coprono la città e sopra c'è una scritta semplice ma sconcertante: «I bambini di Taranto vogliono vivere». Presidente, l'iniziativa di questi genitori nasce perché una bambina di otto anni ha chiesto alla madre se fosse vero che i bambini di Taranto si ammalassero più degli altri bambini del resto d'Italia. Dunque, la bambina aveva sentito la notizia rilasciata dall'Istituto superiore di sanità rimbalzata su tutti i giornali. L'hanno sentita tutti, tranne che il Governo. Ma i cittadini pretendono risposte, e in questo decreto-legge non ce ne sono; neanche stavolta, nonostante sia il decimo provvedimento in materia. In Puglia la disoccupazione è in gravissimo aumento: in Provincia di Taranto, ad esempio, il tasso di disoccupazione giovanile è cresciuto di quasi 14 punti in un anno, passando dal 40,5 al 54,2. Quindi non è vero che l'ILVA fa occupazione; anzi, sarà sempre peggio: con i soldi pubblici questo decreto-legge divide l'azienda per darla a pezzettini ai gruppi industriali amici del Governo, con i soldi e i posti di lavoro che si perderanno saranno migliaia. I tweet del Presidente del Consiglio «Per Taranto e per l'ILVA riparte la speranza», «La volta buona» e «Progetto Taranto» non servono contro l'inquinamento e i tumori, ma neanche più come propaganda. Questo Governo non è credibile e non ha la fiducia degli Italiani. Per questo e per tutti i motivi sin qui detti, per i lavoratori dell'ILVA, per i cittadini, i genitori ed i bambini di Taranto, annuncio dunque che il Movimento 5 Stelle voterà assolutamente no a questo decreto truffa.
2016-01-27	PD	AmatiSilvana	Signor Presidente, onorevoli colleghi, ogni anno il Giorno della Memoria ci impone non solo il ricordo dei fatti accaduti, ma soprattutto di valutare pienamente la nostra capacità di far seguire alle parole i fatti e, per quello che riguarda questo luogo, gli atti di nostra competenza. Resta inconcepibile che a più di settant'anni dall'abbattimento dei cancelli di Auschwitz continuiamo ad assistere a fenomeni di discriminazione razziale e xenofoba, incitazione all'odio, antisemitismo; fenomeni che scuotono le fondamenta politiche e giuridiche del patto sorto dopo la Seconda guerra mondiale: il rifiuto incondizionato degli orrori nazisti. Quando il supremo comandante delle forze alleate Eisenhower incontrò le vittime dei campi di concentramento, ordinò che fossero fatte foto, che gli abitanti delle città vicine ai campi vi fossero accompagnati e che seppellissero i morti. Voleva che rimanessero documenti, che si registrassero le testimonianze, perché un giorno qualcuno avrebbe potuto sostenere che quegli orrori non fossero mai avvenuti. L'Italia, con la legge n. 211 del 2000, ha istituito il Giorno della Memoria nella data liberazione di Auschwitz «al fine di ricordare la Shoah (...), le leggi razziali, la persecuzione italiana dei cittadini ebrei, gli italiani che hanno subìto la deportazione, la prigionia, la morte, nonché coloro che, anche in campi e schieramenti diversi, si sono opposti al progetto di sterminio, ed a rischio della propria vita hanno salvato altre vite e protetto i perseguitati (...) affinché simili eventi non possano mai più accadere». Purtroppo i germi dell'antisemitismo e del razzismo sono ancora qui, potenzialmente fertili, e si manifestano con preoccupanti recrudescenze, che non possono e non devono lasciarci indifferenti. Penso al raduno dei gruppi di estrema destra europei che si è tenuto domenica scorsa a Milano, città medaglia d'oro per la Resistenza; un raduno che ha sollevato forti proteste e organizzato, in aperta sfida, in prossimità della data dedicata al Giorno della Memoria, dal coordinamento di estrema destra Alleanza per la pace e la libertà, un nome di fantasia secondo me, che riunisce formazioni europee di matrice e ispirazione neofascista e antisemita, come Forza Nuova e Alba Dorata. Ricordo che solo un anno fa il tribunale penale di Roma emetteva una sentenza di condanna per ricostituzione del disciolto partito fascista, associazione per delinquere e apologia del fascismo nei confronti degli esponenti del movimento Militia, che tra il 2008 e il 2011 presero di mira la comunità ebraica e alcuni rappresentanti delle istituzioni romane. Oltre alla sanzione penale, la sentenza ha previsto il risarcimento di 7.128 euro richiesto dalla comunità ebraica di Roma, una cifra simbolica per ricordare le 7.128 vittime della Shoah italiana, cifra che sarà devoluta al reparto oncologico del policlinico Gemelli di Roma. Questi ed altri noti e recenti fatti non possono essere sottovalutati, assieme all'inaccertabile proliferare di siti antisemiti. Per questo ho presentato da tempo con altri colleghi - molti lo hanno sottoscritto, tra cui il senatore Malan quale secondo firmatario - un disegno di legge in materia di contrasto e repressione del negazionismo. Come ribadito anche dalla Corte europea dei diritti dell'uomo, l'obiettivo dei negazionisti è un conclamato obiettivo razzista, xenofobo e antisemita, ovvero riabilitare il regime nazionalsocialista e, quindi, accusare di falsificazione della storia le stesse vittime. L'attacco alla memoria è conclamato e voglio ricordare le parole del Presidente dell'UCEI, Renzo Gattegna, in occasione del settantesimo anniversario del rastrellamento del ghetto di Roma: «Nonostante tutto esistono ancora in Europa e nel mondo nuovi nazisti e nuovi fascisti che orgogliosamente rivendicano l'eredità morale di quei criminali. I nazisti furono assassini di esseri umani, i loro seguaci di oggi sono assassini della memoria». Mi auguro, dunque, che si concluda al più presto l' iter del disegno di legge, già approvato un anno fa al Senato e successivamente alla Camera, e oggi fermo in Commissione giustizia. Introducendo il reato di negazionismo ripareremo in minima parte l'onta di quel Parlamento che varò le leggi razziali del 1938, rispettando concretamente la memoria della Shoah. Una misura peraltro necessaria per adeguarci, con oltre cinque anni di ritardo, alla decisione quadro dell'Unione europea sul contrasto a talune forme ed espressioni di razzismo e xenofobia attraverso il ricorso agli strumenti del diritto penale. Nel suo libro «Sonderkommando Auschwitz», Shlomo Venezia scrive: «Tutto mi riporta al campo. Qualunque cosa faccia, qualunque cosa veda, il mio spirito torna sempre nello stesso posto (...). Non si esce mai, per davvero, dal crematorio». A lui dedico queste poche parole e l'impegno di lavorare perché le nostre istituzioni democratiche sappiano sempre dotarsi degli strumenti necessari e utili a dare seguito almeno agli impegni presi.
2016-01-27	PD	MarcucciAndrea	E volete spiegarmi voi come mai solo ieri il Governo italiano è riuscito a strappare un accordo con l'Europa sulle sofferenze? E quell'accordo l'ha siglato l'attuale ministro dell'economia Pier Carlo Padoan, e non un esponente dei passati Governi della destra.
2016-01-27	PD	MarcucciAndrea	Vorrei tornare con la memoria alle grandissime difficoltà che sono proseguite - ahimè - anche con la nascita del Governo Letta. E credo sia utile anche ripercorre la maggioranza che sosteneva quell'Esecutivo, costituita dal Partito Democratico, Scelta Civica, Popolari per l'Italia, Unione di Centro e Forza Italia (allora ancora unita). Si chiamavo larghe intese, eppure furono pochi i risultati. Mancava forse la determinazione e la convinzione che l'unico modo per uscire dal pantano fosse, per l'appunto, governare e riformare questo Paese. Si trattò di un'ampia maggioranza che non riuscì a far partire una riforma, nonostante le spinte del Colle, i cosiddetti saggi e la Consulta che, all'inizio del dicembre 2013, ha dichiarato incostituzionale il cosiddetto Porcellum, l'immondo sistema elettorale creato da Forza Italia e Lega Nord con l'unico scopo di bloccare l'Italia. 575 punti di spread : è questa la medaglia, il precipizio lungamente inseguito dalla destra, a partire dal 2005, con quella dissennata legge elettorale, una medaglia che ancora onora il bavero di quei Governi e di quelle forze politiche. Credo ricorderete il regalo che quella stagione ci ha tramandato: per coprire quel disastro servì introdurre tasse per 22 miliardi di euro. Vi chiedo uno sforzo di sincerità. Chi avrebbe scommesso anche solo un euro il 22 febbraio del 2014 (due anni fa), giorno in cui entrò in carica il Governo di Matteo Renzi, sulla mole dei provvedimenti che questo Governo avrebbe portato in Parlamento? Non vi chiedo un giudizio sui singoli provvedimenti, che molti di voi hanno legittimamente contestato. Per quanto mi riguarda, la qualità e senza dubbio la quantità di questi provvedimenti, che il Parlamento ha sostenuto ed approvato, sono stati importanti. Non c'è bisogno che ve li riepiloghi, in quanto li conoscete e sono tutti i giorni sui giornali. Penso, solo per citarne alcuni, al cosiddetto decreto IRPEF e al bonus di 80 euro, alla riforma del lavoro con gli incentivi all'occupazione, al piano buona scuola, agli interventi nei settori della pubblica amministrazione e della giustizia, alla legge elettorale, alla riforma della Costituzione e all'abolizione delle tasse sulla prima casa. Si tratta di provvedimenti e riforme che possono non piacere, ma che hanno rimesso in moto il nostro Paese. I risultati si cominciano a vedere e questo - ahimè - forse inizia anche a dare fastidio ad alcuni. Voglio soffermarmi solo su un dato di oggi, che ci è stato comunicato dall'ISTAT, secondo cui la fiducia dei consumatori non è mai stata così alta dall'inizio delle serie storiche dell'istituto (quindi dal 1995). Ma sono tanti gli indicatori che ci dicono che nel Paese la fiducia sta crescendo con costanza e forza: i consumi, il turismo, la ripresa del mercato immobiliare e i dati del mercato delle automobili. Torno allora alla domanda di prima: chi avrebbe scommesso solo un euro il 22 febbraio 2014? Presidente Romani, presidente Centinaio, presidente Giarrusso, diciamo la verità: pensavate o speravate in un altro piccolo Governo, come quelli degli ultimi vent'anni, ma così non è stato. Vogliamo parlare di Europa? Prendiamo un trattato a caso: il regolamento Dublino II, entrato in vigore nel 2003. Il Governo che lo firmò era quello di Silvio Berlusconi. All'epoca Roberto Maroni era il Ministro del lavoro del Governo che firmò quel Regolamento, che conteneva la norma sui richiedenti asilo e sul Paese di arrivo degli immigrati. Stiamo parlando dello stesso Maroni della famosa lettera ai prefetti.
2016-01-27	PD	MarcucciAndrea	È questa la classe di governo che oggi presenta la sfiducia a Renzi e al suo Governo, che in Europa sta finalmente facendo sentire la voce del Paese, chiedendo di modificare molto di quello che, negli anni, il centrodestra ha supinamente sottoscritto andando palesemente contro l'interesse nazionale? Vogliamo parlare delle quote latte e dei 4,5 miliardi di euro di costi? E veniamo alla questione delle banche. Qualcuno pensava di mettere in difficoltà questo Governo, magari solo per il gusto di citare «Il Gattopardo». Ebbene, avete sbagliato i conti e le previsioni un'altra volta. Le vostre mozioni di sfiducia sono state prontamente calendarizzate; nessuna melina, nessuna barricata. Il Presidente del Consiglio e il suo Governo sono qui, in quest'Aula, a rivendicare un'altra volta la linearità del comportamento dell'Esecutivo. Io vivo la presenza odierna del Governo come un atto di responsabilità e di fiducia nei confronti del Parlamento. Non c'è davvero nulla da nascondere.
2016-01-27	PD	TomaselliSalvatore	Signor Presidente, rappresentanti del Governo, onorevoli colleghi, nel dibattito che ha accompagnato nei giorni scorsi il decreto-legge che ci accingiamo a convertire definitivamente in legge, con il voto che stiamo per effettuare, è tornato un argomento, anche nel dibattito di queste ore, specioso e per nulla convincente: mi riferisco alla contabilità dei decreti che negli ultimi quattro anni hanno avuto per oggetto il futuro del Gruppo ILVA e, in particolare, dello stabilimento di Taranto. In realtà, proprio la ripetuta iniziativa legislativa che ha attraversato più Governi e questo, così come il precedente, Parlamento potrà anche dare il senso di qualche errore, di qualche approssimazione e di qualche iniziale equivoco, ma io credo confermi soprattutto l'enormità di una questione, che chiama in causa una delle tragedie ambientali più gravi della storia industriale del Paese e, nel contempo, il destino di ben 20.000 posti di lavoro, tra diretti e indiretti, e del principale impianto siderurgico d'Europa, dove si produce un terzo del fabbisogno nazionale di acciaio. Perché di questo stiamo parlando, non certo di una vicenda ordinaria. Ancora nei giorni scorsi il Presidente del Consiglio è tornato a ribadire come per il Governo italiano l'impegno a vincere la sfida dell'ILVA sia assolutamente prioritario. Non è una rituale e rassicurante risposta alle frequenti sollecitazioni che continuano a scaricarsi sull'Esecutivo circa il futuro dell'impianto siderurgico di Taranto e dell'intero Gruppo ILVA, ma piuttosto - io credo - la ferma consapevolezza di aver predisposto quanto era possibile e di continuare a lavorare per risolvere quella che può essere definita, senza ombra di dubbio, la più grave crisi industriale ed ambientale che sia oggi aperta nell'intera Europa. Per tali ragioni, la complessità di questa vicenda stride con le semplificazioni, spesso strumentali, che periodicamente ci capita di leggere o ascoltare, a cominciare dalla più banale ed insieme la più crudele, che è tornata anche nel dibattito di ieri e di questa mattina in Aula: quella che invoca la chiusura dell'impianto, accompagnata dall'idea davvero onirica - come diceva ieri sera la collega Fabbri - o meglio dal pregiudizio che finora si sia voluto privilegiare l'interesse della produzione rispetto a quello della tutela della salute e dell'ambiente. Niente di più falso e lontano dalla verità. Pensiamo un attimo a quale sarebbe oggi lo scenario se Governo e Parlamento non fossero intervenuti, seppure ripetutamente: molte migliaia dì lavoratori alle prese con gli ammortizzatori sociali e privi di qualsiasi futuro di rioccupazione e la prospettiva di risanamento ambientale del sito industriale di Taranto resa sostanzialmente impraticabile dal venir meno di ogni legame con la continuità aziendale e produttiva. Si tratta di uno scenario di enorme gravità, reso evidente a tutto il Paese dalla mobilitazione e dalle proteste che in queste ore stanno coinvolgendo i lavoratori dell'ILVA di Cornigliano, cui va la nostra piena e convinta solidarietà e ai quali ribadiamo l'impegno del Partito Democratico a sostenere convintamente le loro ragioni, come già fatto in questo decreto-legge, certi che il Governo, già a partire dal prossimo incontro del 4 febbraio, farà ulteriormente la sua parte. Si è scelta, invece, la strada che abbiamo sempre definito la più ambiziosa e insieme la più difficile: quella di provare ad affrontare insieme l'emergenza ambientale e sociale di un'intera città e, nel contempo, salvare e valorizzare un pezzo decisivo del nostro sistema manifatturiero, cui l'Italia non può e non deve rinunciare. L'Italia è infatti il secondo Paese produttore di acciaio in Europa, dopo la Germania, ed ha prodotto circa 24 milioni di tonnellate di acciaio; nonostante ciò, continuiamo ad essere un Paese che importa tale materiale. Senza dimenticare che il nostro sistema manifatturiero utilizza l'acciaio in settori in cui l'industria italiana è leader nel mondo, dall' automotive alla meccanica. Ora, nessuno può anche solo per un attimo immaginare che possa esistere ancora un modello di fabbrica figlio di un'altra epoca: un modello che ha consentito ai Riva, fin quando hanno potuto gestire indisturbati l'ILVA, specialmente a Taranto, e al netto dell'accertamento giudiziario delle loro responsabilità, di massimizzare i loro profitti a danno della salute e dell'ambiente, trascurando i necessari investimenti tecnologici ed impiantistici per produrre in sicurezza. Per tali ragioni, sia il Governo che la stessa gestione commissariale, in forza dei provvedimenti legislativi approvati dal Parlamento, hanno ricercato in questi ultimi due anni di garantire la continuità produttiva ed occupazionale con l'avvio degli investimenti tecnologici previsti dal piano ambientale, con una architettura finanziaria complessa che in parte si è potuta concretizzare ed in parte no. Penso, nello specifico, alle varie misure previste nella legge n. 20 dello scorso anno e alle risorse per un 1,2 miliardi di euro, bloccate ancora nel procedimento giudiziario davanti alla magistratura elvetica e che erano vincolate proprio alla attuazione del piano ambientale. Il decreto-legge che stiamo per approvare si inserisce coerentemente in tale viatico, come hanno dettagliatamente illustrato i colleghi relatori richiamando specificamente i contenuti del provvedimento. Non li richiamerò, ma voglio solo ricordare gli elementi principali: innanzitutto, accelerare la procedura di cessione degli impianti e definire modalità trasparenti e tempi certi per un così delicato e significativo passaggio, da ancorare alla piena salvaguardia occupazionale e ad un piano industriale fondato sulle migliori tecnologie disponibili per la sostenibilità ambientale e, nel contempo, sull'ambizione di rendere ancora più competitivo quello che è ancora oggi uno dei maggiori gruppi siderurgici d'Europa. È significativa in queste ore la disponibilità manifestata dalla Cassa depositi e prestiti a partecipare ad eventuali nuove cordate nell'azione di rilancio della competitività del Gruppo ILVA. In secondo luogo, si rendono disponibili risorse significative alla gestione commissariale: da un lato, 300 milioni per garantire la continuità produttiva e sostenere la gestione ordinaria e che verranno restituiti, rivalutati con gli interessi a procedura di cessione definita; dall'altro, 800 milioni totalmente vincolati - e lo ricordo a chi ancora oggi dice che non ci sono risorse per gli investimenti di ambientalizzazione - alla realizzazione degli interventi ulteriori, accanto a quelli già realizzati negli anni passati, volti all'attuazione integrale del piano ambientale. Sono risorse, queste ultime, su cui lo Stato potrà rivalersi in nome del principio «chi inquina paga» e a definizione formale del procedimento giudiziario in Svizzera. Altro che aiuti di Stato, colleghi. Sono risorse anticipate dallo Stato, con destinazioni ben distinte e percorsi di rientro nelle casse pubbliche assolutamente lineari e per nulla aleatori, come erroneamente sostenuto da alcuni colleghi dell'opposizione. E se nel mentre posso comprendere che alcune delle principali aziende europee concorrenti dell'ILVA denuncino il nostro Paese per violazione delle norme sugli aiuti di Stato, ragione dell'indagine conoscitiva - atto dovuto, e non di inesistenti procedure d'infrazione - avviata nei giorni scorsi dalla Commissione europea, trovo francamente inaccettabile che siano poi forze politiche nel nostro Paese - anche qui, nelle Aule del nostro Parlamento - o sedicenti associazioni ambientaliste nella stessa Taranto a fare il tifo perché la stessa Commissione riconosca quali aiuti di Stato gli interventi finora realizzati e le risorse destinate in questo decreto-legge. Ma ci rendiamo conto, colleghi - lo voglio dire con nettezza - del mostro politico e ideologico che c'è in questo atteggiamento autolesionistico, in una sorta di mix di propaganda e disfattismo?
2016-01-27	PD	ZandaLuigi	La seduta di oggi è stata richiesta per una sola ragione, per poter replicare al Senato un dibattito che la Camera era riuscita a svolgere prima di noi; basterebbe questo argomento per dimostrare, ad abundantiam, la necessità di abolire il bicameralismo paritario. I testi delle mozioni mostrano una evidente povertà di contenuto, che ne conferma la pretestuosità tutta politica. Tra tanti modi di fare opposizione, questo non è il migliore. Partendo da inesistenti conflitti di interesse, le mozioni affrontano la crisi delle quattro banche, il comportamento dei loro organi, le decisioni parlamentari e governative che le riguardano, l'azione di controllo e di vigilanza sul sistema bancario, le nuovo regole delle banche popolari che anche l'Europa, oltre la Banca d'Italia, sollecitava da decenni. Sono questioni centrali per il nostro futuro. Se l'opposizione intende aprire su questo argomento un confronto serio con il Governo e la maggioranza, allora le sedi nelle quali esaminare i fatti non sono quelle attuali ma anche quelle storiche che li hanno determinati: sono molto diverse da un pomeriggio di discussione su mozioni che mettono in campo tutto e il contrario di tutto. La prima sede naturale è proprio il Senato, dove in Commissione finanze è iniziato l'esame degli otto disegni di legge che propongono una inchiesta bicamerale sulla difesa dei risparmiatori, sulla raccolta del credito, sull'efficacia delle regole che sovrintendono ai controlli.
2016-01-28	PD	LoMoroDoris	Signora Presidente, colleghi, gli argomenti sono molti e il tempo è poco. Quindi, su alcuni punti sarò necessariamente sintetica perché vorrei essere il più possibile esaustiva. Vorrei cominciare dall'aspetto procedurale, che è quello che mi sembra più semplice non da liquidare ma da affrontare. Infatti, dopo che sull'argomento unioni civili si è parlato per settanta sedute in una Commissione affollatissima; dopo che per venti sedute si è parlato del testo base; dopo decine e decine di audizioni cui hanno contribuito tutti i Gruppi parlamentari; dopo che un ostruzionismo palese non ha consentito di andare oltre in Commissione, parlare oggi in Aula di mancato rispetto dell'articolo 72 mi sembra fuorviante. Mi sembra che ci si voglia appellare anche in questo caso, ovviamente continuando in un atteggiamento ostruzionistico, ad aspetti formali che pure sono stati superati nella Conferenza dei Capigruppo, perché è in quella sede, nella Conferenza dei Capigruppo, che si è scelto il testo base che è oggi in discussione. Non vi è stata, quindi, alcuna violazione né dell'articolo 72 della Costituzione, né di norme regolamentari e chi si appella ancora ad una questione di questo genere, per evidenziare una palese, in realtà inesistente, incostituzionalità del provvedimento o per richiederne il ritorno in Commissione, lo fa perché non vuole una cosa molto semplice, e cioè che di questo argomento si parli. Vengo ai temi più semplici da affrontare. Si è parlato di violazione dell'articolo 81 della Costituzione, e mi sembra strano che se ne parli - c'è chi lo fa anche con argomentazioni - quando c'è agli atti una relazione che dice il contrario. Quindi, neanche su questo tema intendo dilungarmi. Andiamo al merito della vicenda che ci appassiona e dovrebbe appassionare tutti gli italiani, perché il Parlamento si trova a pronunciarsi su un disegno di legge di origine parlamentare che ha a che fare con i diritti dei cittadini. E, forse, chi invoca attenzione verso i problemi dei cittadini non dovrebbe mai dimenticare che il problema dei problemi è il riconoscimento dei diritti. Il riconoscimento dei diritti è addirittura un presupposto per discutere di qualsiasi altra cosa, perché avere dei diritti e vederseli riconosciuti mette in una condizione di vivibilità e normalità i cittadini che questi diritti spesso si vedono invece sacrificati. Cosa stiamo facendo oggi con questo disegno di legge? Stiamo colmando un deficit di tutela dei diritti delle coppie omosessuali. Non lo dico solo io, e mi dispiace doverlo dire da ex magistrato. Molti in quest'Assemblea invocano continuamente la magistratura. Anche oggi, nell'esporre le proposte di questione pregiudiziale, più di qualcuno ha parlato di una magistratura incombente, che si infila nelle nostre argomentazioni e che spesso supera i punti di mediazione che il legislatore trova. Il legislatore dovrebbe, però, interrogarsi sul motivo per cui la magistratura ha questo ruolo, perché una cosa è certa ed inconfutabile: la magistratura che è intervenuta sulla materia - non parlo solo della Corte costituzionale, ma anche della Corte di cassazione a sezioni unite - ha parlato ed argomentato, con sentenze fortemente motivate, non contro la Costituzione, ma sulla base di essa. Quindi, quello che dobbiamo avere chiaro noi e tutti coloro che apprezzano la Costituzione, soprattutto nella parte fondamentale, è che quando leggiamo, discutiamo ed interpretiamo qualcosa che è stato scritto dalla Cassazione e, ovviamente, ancora di più, dalla Corte costituzionale, parliamo di qualcosa che è in applicazione della Costituzione. Il fatto che sia stata proprio la Corte costituzionale, a più riprese, soprattutto con la sentenza fondamentale che tutti hanno richiamato, a chiedere al legislatore di superare il deficit, ci dovrebbe far riflettere. Certo, quella sentenza è stata invocata ed utilizzata in maniera differente. C'è chi si è fermato soprattutto sul punto 8, magari per dargli un'interpretazione differente da quella che gli do io. C'è chi, invece, si è soffermato sul punto 9, laddove crea (non artatamente) e mantiene la distinzione tra l'articolo 2 (cioè la norma sulle formazioni sociali, che noi oggi stiamo applicando) e l'articolo 29 della Costituzione. Ma il punto 8 segna un punto di non ritorno anche per il legislatore ed ha condizionato la giurisprudenza di merito. Il punto 8 ci indica, infatti, un percorso, dicendo fondamentalmente due cose, la prima delle quali è che dobbiamo legiferare. Inoltre, ci dà anche un'indicazione di merito su come possiamo farlo, anzi dobbiamo farlo. Oggi, infatti, è diventato necessario intervenire, in quanto siamo addirittura oggetto di richiami europei su questa materia e quindi - ripeto - il nostro intervento è diventata una necessità. Come dicevo, la Corte costituzione ci dice come possiamo farlo. Certo, mantiene l'articolo 29 così com'è. E anche di questo potremmo discutere, ma non è il momento, né il luogo, anche se io personalmente lo farei. La Corte costituzionale ci dice - per esempio - che non vi è dubbio che una via da percorrere è l'attuazione e l'applicazione dell'articolo 2 della Costituzione. Tuttavia, nel dirlo la Corte costituzionale usa parole che voglio rileggere, e non vorrei sembrare pedante, ma le parole hanno un senso. «In tale nozione» - dice la Corte, parlando delle formazioni sociali - «è da annoverare anche l'unione omosessuale, intesa come stabile convivenza tra due persone dello stesso sesso, cui spetta il diritto fondamentale di vivere liberamente una condizione di coppia, ottenendone (...) il riconoscimento giuridico con i connessi diritti e doveri». Dunque la Corte, nella sua modernità e nell'attualità, pur essendo questa una pronuncia del 2010 - e sono cambiate tante cose nella società e in Europa dal 2010 in poi - ci dice una cosa fondamentale: esiste l'unione omosessuale, per chi non se ne fosse accorto (ma spesso, quando si parla sul piano ideologico, si dicono tante cose che non si conoscono e che non sono corrispondenti al vero). Inoltre, si parla di coppia, introducendo un concetto ben preciso: stiamo parlando di due persone che vivono in coppia, di una relazione affettiva stabile, che determina una convivenza supportata da un vincolo affettivo. Questo è una coppia; non è una convivenza tout court, non sono due che stanno insieme in una casa; sono due che stanno insieme in una casa e costituiscono una coppia perché hanno un progetto di vita comune, supportato da una forte relazione affettiva, per cui è anche duraturo. Dico questo perché voglio richiamare un altro punto. Sono stati evocati tanti concetti, ma uno è sfuggito e, un collega ne ha parlato per poi rinnegarlo. La Corte di cassazione, a sezioni unite, ha parlato di vita familiare; quindi i concetti sono: coppia, rapporto omosessuale, progetto di vita e anche vita familiare. A chi invoca l'articolo 29 della Costituzione come ostacolo voglio ricordare che la stessa giurisprudenza parla ormai di vita familiare, quindi di famiglia, non più richiamandosi esclusivamente all'uomo e alla donna che si sposano, ma anche a chi ha un progetto di vita familiare. Andando oltre - il tempo è poco - si è detto che non si dovevano richiamare tout court le norme del codice civile, ma che bisognava ridisciplinare. Si dimentica, però, che nella giurisprudenza costante della Corte costituzionale una cosa è l'omologazione e una cosa è l'accostamento delle norme; qui non si è fatto altro che accostare le norme. Se molte norme sono le stesse è perché si parla di coppia, e per questo ho voluto richiamarle. Ma come si poteva non richiamare - ad esempio - le norme che riguardano le cause interdittive e i diritti successori? Stiamo parlando di due persone che hanno una relazione affettiva. C'è, quindi, un accostamento e c'è ovviamente - senza omologazione, ma c'è - una cosa che hanno in comune i due coniugi e i due partner di un'unione civile: si tratta di una coppia. Ancora. Si è detto che si violerebbero gli articoli 29 e 30 della Costituzione perché vengono consentite le adozioni. È inutile che mi dilunghi, perché non ho tempo, sul fatto che qui non si parla di adozioni ma di opzioni in casi particolari, ossia dell'articolo 44 della legge sulle adozioni. Non mi posso dilungare sul fatto che la giurisprudenza le ha già introdotte motivatamente. Devo dire che non era neanche necessario il comma 5, perché sostituendo la parola «coniuge» con la parola « partner » dell'unione civile si arrivava allo stesso risultato. Questo testo ha il dono della chiarezza, non è ideologico, ma parla in maniera chiara. Dunque, come è consentita a un coniuge l'adozione del figlio dell'altro, è consentito al partner dell'unione civile l'adozione del bambino, del figlio dell'altro. Stiamo parlando di figli in carne e ossa. Ma quale amore invocate verso i figli quando parlate? Stiamo parlando di figli che esistono. Si invoca, come paura per far presa sugli italiani o non so per quale altra ragione, l'utero in affitto. Ma voi ignorate - non lo ignorate certamente - che l'utero in affitto è vietato ed è un reato nella legge italiana? Questo non lo potete ignorare. Ma ignorate, forse, o volete ignorare, che per oltre il 95 dei casi all'utero in affitto (e, quando non formalmente a questo, a pratiche dello stesso genere) ricorrono le coppie eterosessuali? Tant'è: le coppie eterosessuali hanno questo diritto ad avere figli, mentre quelle omosessuali non lo avrebbero. Ma perché? Qual è la differenza? La differenza tra essere buoni genitori e non esserlo non è essere maschio e femmina o dello stesso sesso. Essere buoni genitori è una questione di sostanza
2016-01-28	PD	ValdinosiMara	Signora Presidente, vorrei specificare che il mio intervento avrebbe dovuto svolgersi nella giornata di ieri, ma purtroppo non è stato possibile. La Giornata della Memoria celebrata ieri ha un significato profondo ed un grande valore. Essa ha riportato l'attenzione e la riflessione, nelle tante iniziative che si sono realizzate nelle nostre scuole, nelle città e comunità del nostro Paese, sulla più grande tragedia del Novecento, il massacro di milioni di ebrei, rom, sinti, omosessuali, disabili e oppositori politici nei lager nazisti. E ieri abbiamo anche ricordato, come ha voluto sottolineare il presidente della Repubblica Mattarella, anche la vergogna delle leggi razziali volute dal fascismo in Italia nel 1938. Il giorno dedicato alla memoria richiama noi tutti alla responsabilità di bloccare ogni possibile rigurgito delle ideologie che portarono nel cuore dell'Europa ad affermare l'uso della violenza, della sopraffazione, della eliminazione dei diversi, degli oppositori e di interi gruppi umani. Primo Levi, il grande scrittore italiano deportato e sopravvissuto al lager di Auschwitz, nel suo libro «I sommersi e i salvati» ha scritto: «È avvenuto, quindi può accadere di nuovo: questo è il nocciolo di quanto abbiamo da dire». Per questo motivo ho scelto la Giornata della Memoria per presentare un disegno di legge per contrastare il sempre più diffuso fenomeno di produzione e commercializzazione di gadget che riproducono simboli e slogan riferiti al nazifascismo. La commercializzazione di immagini o slogan esplicitamente rievocativi del regime fascista o nazifascista sta assumendo, in particolare in alcune zone del nostro Paese, una dimensione preoccupante ed inaccettabile. Soprattutto in Romagna, terra di origine di Mussolini, si è andato ampliando il numero di esercizi commerciali che espongono e vendono svariati gadget che riproducono simboli ed effigi del disciolto Partito Fascista. Tale attività non può essere derubricata a un mero fatto di folklore, poiché, attraverso l'esposizione, la vendita e la diffusione di oggetti, immagini e slogan che richiamano contenuti ed ideologie fasciste, svolge di fatto una funzione apologetica e propagandistica. Diverse notizie di cronaca hanno riportato lo sconcerto e la denuncia da parte di turisti in viaggio nel nostro Paese di fronte a vetrine che pubblicamente espongono oggetti o immagini che si richiamano a tali ideologie. Ciò incide anche sulla credibilità del nostro Paese: i nostri visitatori, infatti, non si capacitano di come in Italia sia possibile considerare folklore ciò che nel loro Paese sarebbe considerato un oltraggio. Una delle segnalazioni risale all'estate scorsa, quando il fenomeno è stato portato all'attenzione delle istituzioni dalla denuncia di due cittadini statunitensi, di origine ebrea, in visita nel riminese. È noto, peraltro, il volume di affari che ruota intorno a questa produzione, perché alla vendita in loco si è affiancata quella telematica. In conclusione, vorrei sottolineare che occorre contrastare questo fenomeno, rendendolo quindi esplicitamente illegale e punibile. Per questo ho presentato un disegno di legge sottoscritto da circa 50 colleghe e colleghi del Gruppo PD e ho voluto parlarne in Aula anche per invitare altri colleghi a sottoscriverlo.
2016-02-02	LN	ArrigoniPaolo	(ore 18,07) ( Segue ARRIGONI). Un'Europa che rinuncia alla propria anima è destinata a morire, come del resto ogni realtà umana non può sopravvivere senza radici. L'Europa oggi è una costruzione senza identità, scarsamente democratica, macchinosa e spesso incomprensibile per i cittadini; un modello che esaspera gli aspetti negativi dello Stato centralizzato, senza dare risposte tangibili alle richieste che provengono dalla periferia; un'Europa che ha introdotto la moneta unica prima di avere raggiunto una sufficiente omogeneità culturale, politica, sociale e soprattutto economica. Appare evidente come l'attuale costruzione europea sia caratterizzata da forza normativa e da debolezza politica. Oggi più che mai è chiaro come quest'Europa così concepita si sia dimostrata un fallimento, e non solo perché ha prodotto una spaventosa crisi economica - non ciclica, ma epocale - ma soprattutto perché ha negato le culture nazionali e, di conseguenza, l'identità culturale del continente. L'Unione europea sembra ormai non porre più limiti al proprio potere di intromissione nelle decisioni interne di ciascuno Stato sovrano, ben al di là delle effettive competenze autorizzate dai trattati. Premier Renzi, in fatto di diritti civili l'Italia non è il fanalino di coda rispetto ad altri Paesi dell'Unione europea. Questo provvedimento non ci piace perché la qualificazione di specifiche formazioni sociali relative alle coppie gay che potranno usufruire di un nuovo istituto giuridico di diritto pubblico denominato unione civile, rappresenta il cavallo di Troia affinché, per via giudiziaria, si introducano sia il matrimonio tra omosessuali sia la pratica dell'utero in affitto. L'Europa, che - lo sottolineo - non ci impone di legittimare i matrimoni gay, non potrebbe però avallare questo simil-matrimonio di serie B, rendendo inevitabile la sua equiparazione al matrimonio per via giudiziaria, sulla base di un principio di non discriminazione anche per quanto riguarda le adozioni. E per lo stesso principio, sarebbe poi inevitabile permettere alla coppia gay anche l'accesso alle tecniche di procreazione medicalmente assistita, che, a causa degli ovvi impedimenti di natura, non potrebbe essere che di tipo eterologo. E la cosa grave è che, nel caso di partner di sesso maschile, si farebbe ricorso anche alla pratica abominevole dell'utero in affitto. Sui diritti delle convivenze e coppie di fatto da estendere alle coppie omosessuali siamo disposti a ragionare, ma la Lega Nord è contro la stepchild adoption; è contro l'equiparazione tra unioni civili e matrimonio. La Lega Nord non si appiattisce al pensiero dominante di forze che utilizzano strategie articolate per giungere al proprio obiettivo, che è quello antico di scardinare le tradizioni, l'identità culturale, sociale e religiosa del nostro popolo in modo da imporre un modello di società che si dimostrerà fallimentare. Alfano e gli uomini dell'NCD si sbracciano per lo stralcio di questi due aspetti, ma resteranno con il cerino in mano, certo con qualche poltrona di Governo e di sottogoverno in più. Come da triste copione, accetteranno di ricoprire il ruolo subalterno di componente irrilevante della maggioranza, sapendo che in Assemblea la sinistra ha già trovato provvisoriamente nei senatori del Movimento 5 Stelle dei panchinari pronti a farsi sfruttare per puntellare in questa occasione il Governo. I cittadini, le famiglie e tutti coloro che negli ultimi mesi, preoccupati, hanno protestato contro il disegno di legge e manifestato al Family Day (mi riferisco non solo a quello di sabato scorso al Circo Massimo, ma anche a quello del 20 giugno dello scorso anno in piazza San Giovanni) sappiano che saranno presi in giro da Alfano e che le minacce di gravi ripercussioni per l'intesa tra il Partito Democratico e il Movimento 5 Stelle cadranno ancora una volta nel vuoto. Qualora il disegno di legge in esame dovesse essere approvato, in Italia avremo il matrimonio omosessuale con possibilità di adozioni e con la conseguente legittimazione della pratica dell'utero in affitto, senza contare che tutto ciò aprirebbe totalmente le porte all'indottrinamento della teoria gender nelle scuole. È per tale motivo che fermare questo provvedimento, oltre ad essere un dovere morale, sottende la chiara scelta di far prevalere la sovranità alle logiche dei poteri che hanno usurpato la dignità politica dell'Europa in cui crediamo. I sondaggi dicono che circa il 75 per cento della popolazione italiana è contraria alle adozioni per le coppie omosessuali: è la conferma che il nostro popolo è stanco dei servi e dei maggiordomi sempre pronti a rispondere quando l'Unione europea ordina. E, se potesse esprimersi con il proprio voto - come del resto ha già dimostrato con mobilitazioni di piazza che resteranno nella storia - scriverebbe nero su bianco che la famiglia è una e nessuno si deve lontanamente anche solo azzardare a violare il sacro diritto dei bambini di nascere da una mamma e da un papà, visto che gli stessi bambini non sono dei prodotti e non possono essere oggetto di rivendicazione da parte di genitore 1 o di genitore 2.
2016-02-02	LN	ArrigoniPaolo	Prima di argomentare il mio ragionamento nel tentativo di scalfire l'ideologia che ispira il disegno di legge in esame, voglio ricordare la recente vittoria del popolo sloveno che, non condizionato dal diktat europeo, con una consultazione referendaria ha detto no al piano di rottamazione della famiglia promosso dalla lobby LGBT, affossando così la proposta di riconoscere il matrimonio tra persone omosessuali e le consequenziali aperture per legittimare l'adozione dei bambini. Ricordo che, diversamente da quanto qualcuno vorrebbe fare credere, all'Unione europea non è stata attribuita una specifica competenza a portata generale in materia di famiglia, non rinvenendosi nei trattati istitutivi alcuna disposizioni in ordine ad un, seppur parziale, trasferimento di sovranità da parte dei Paesi membri. In base al generale principio di attribuzione, tra i settori che risultano devoluti alle competenze delle istituzioni comunitarie, anche a seguito delle modifiche dei trattati apportate dalla riforma di Lisbona, non figura, infatti, quello della famiglia, che pertanto rimane soggetto alla sovranità degli Stati. Con l'ampliamento, determinato dal Trattato di Maastricht, delle competenze e degli obiettivi comunitari anche al di là di quelli strettamente mercantilistici, sono intervenute, però, le interferenze tra la realizzazione del mercato unico e la disciplina dello status delle persone e dei rapporti di famiglia. Così, pur sempre difettando di una diretta competenza comunitaria a regolare sul piano sostanziale tale tipo di rapporti, l'azione delle istituzioni ha assunto una crescente incidenza sul diritto di famiglia fino a condizionare la disciplina a riguardo vigente nei singoli Stati membri. Ad una prima fase, contrassegnata dall'emanazione di atti non vincolanti, specialmente del Parlamento europeo, quali - ad esempio - le numerose risoluzioni in materia di tutela dei diritti e delle libertà fondamentali degli individui, tra cui quella sulla parità dei diritti per gli omosessuali nella comunità europea, è seguita una seconda fase in cui l'impatto del processo di integrazione europea è andato facendosi sempre più pregnante, sia per la natura degli atti che hanno assunto la forma di strumenti comunitari vincolanti, sia per le finalità perseguite. L'incidenza del diritto dell'Unione europea sulla disciplina nazionale della famiglia si è realizzata anche attraverso la tutela dei diritti fondamentali di cui la Corte del Lussemburgo si è resa principale promotrice. Oggi, a seguito dell'entrata in vigore della riforma di Lisbona, una codificazione dei diritti fondamentali, per di più con forza giuridica pari a quella dei trattati, esiste anche a livello dell'Unione europea e si identifica - come è noto - nella Carta dei diritti fondamentali dell'Unione europea. È in questo scenario confuso che trova un varco l'ingiustificabile ingerenza scritta in appena 170 caratteri dal segretario generale del Consiglio d'Europa, Thorbjørn Jagland: «Incoraggio l'Italia a garantire il riconoscimento legale alle coppie dello stesso sesso, così come stabilito dalla sentenza della Corte europea dei diritti umani del 21 luglio 2015 e come accade nella maggior parte degli Stati membri del Consiglio d'Europa». Voglio affermare con chiarezza che non ci stupiamo di ciò, ma rimaniamo basiti da come queste ingerenze sulla nostra sovranità nazionale possano condizionare il nostro Governo. In questa deludente Europa, dove prevalgono esclusivamente la ragione economica, una politica interna occasionale, una gestione irresponsabile dell'immigrazione, una politica estera ondivaga, la difesa della sovranità nazionale sui temi di tale rilevanza politica diviene una bandiera da fare assolutamente garrire in nome della verità. Da sempre la battaglia identitaria, caratterizzata dalla difesa dei popoli nella loro dimensione territoriale, religiosa e culturale costituisce l'ossatura di tutta l'attività politica della Lega Nord. Questa battaglia, cominciata oramai molti anni fa, si è confrontata nel tempo con problematiche (quali l'immigrazione incontrollata, la perdita dei riferimenti valoriali e religiosi, l'usurpazione della sovranità dei popoli, il senso diffuso di insicurezza e la sfiducia nella classe politica) che hanno acquisito sempre maggior peso nell'attualità nazionale ed internazionale e hanno destrutturato il modus vivendi tradizionale della civiltà occidentale europea. Il modello mondialista, senza frontiere per le merci come per gli uomini, improntato ad una ricerca di pace globale, basata unicamente sul riconoscimento di uno stile di vita uniformato, dove ciò che conta è soltanto il produrre e il consumare, è imploso, lasciandosi alle spalle metastasi molto gravi. E il fallimento di Schengen lo sta a dimostrare. Siamo stati costretti a lanciare ripetuti gridi di allarme di fronte all'abbandono delle nostre radici. La nostra opera di denuncia è stata costante e mirata, insieme ad un'attività di proposta e di stimolo ai Governi che si sono succeduti, alle istituzioni internazionali ed al Paese affinché fossero adottati i provvedimenti opportuni. Il nostro passato, la nostra storia e la nostra stessa cultura non devono essere dimenticati, ma devono essere posti come forte baluardo contro la perdita di valori cui costantemente assistiamo. È assurdo ipotizzare che questa Europa possa condizionare gli Stati membri sul tema dell'esclusività della famiglia quale società naturale fondata sul matrimonio e sulla primaria e incontrovertibile tutela dell'interesse dei minori ad avere una famiglia, che in nessun modo può essere contrapposto al desiderio di genitorialità. Quale dignità politica ha questa Europa per volere insistentemente condizionare le decisioni degli Stati membri violandone la loro stessa sovranità? È un'Europa che è stata capace di negare le sue stesse radici, quelle radici cristiane che hanno apportato significati prevalentemente morali e spirituali elaborando il concetto di psiche, l'idea dell'uomo capace di intendere e di volere, l'importanza della cura dell'anima, il valore e la centralità dell'uomo come persona in rapporto con gli altri e con Dio, promuovendo i valori dell'uguaglianza, della tolleranza e della libertà oltre che della grandezza dell'umile, mettendo al centro dell'esistenza umana il principio dell'amore. Quando si parla di laicità delle istituzioni democratiche, così come di autonomia della politica, si fa riferimento ai principi fondamentali di uno Stato di diritto, posti a perseguimento e a garanzia del bene comune, della libertà religiosa e di culto di tutti. Colleghi, oggi viviamo in un clima di profonda crisi identitaria. Si assiste sempre di più nella nostra società moderna, o meglio post moderna, al sorgere di un individualismo sincretistico. Aumentano così i particolarismi e gli egoismi individuali, e si ha l'impressione che ci si avvii verso un'epoca in cui non ci sia più nulla che ha valore. Tutto ciò, se spinto all'eccesso, può portare solo a separazioni, conflitti e violenze. Il relativismo e il sincretismo sono la conseguenza di una cultura in cui la vuota apparenza sembra prevalere sulla sostanza; i valori sono diventati sempre più delle sensazioni. Un'Europa che voglia essere unita, non solo teoricamente ma anche e soprattutto nella sostanza, non può prescindere dal riconoscimento anche formale delle proprie radici quale elemento fondante e caratterizzante la propria storia. In più di un'occasione i popoli europei si sono espressi contro i trattati che sono stati sottoposti alla loro approvazione, anche perché non hanno riconosciuto in essi la tutela delle proprie origini e della propria identità.
2016-02-02	LN	ArrigoniPaolo	Signor Presidente, colleghi, rappresentanti del Governo, parto con una domanda: l'Italia è il fanalino di coda rispetto agli altri Paesi dell'Unione europea, come sostiene il presidente Renzi, o rappresenta e può ergersi a guida per dar vita ad una nuova Europa, quell'Europa dei popoli e delle libertà che noi sogniamo e vogliamo costruire? Un'Europa unita dal basso, a partire dalle realtà locali e territoriali, che esalta l'offerta di diversità e di identità di ciascuno Stato membro nella casa comune europea; un'Europa politica e non soltanto mercantilista; un'Europa che sia capace di rispettare la sovranità nazionale dei tanti popoli che la compongono, che riconosca le proprie radici, soprattutto quelle cristiane, e che veda nei figli la sua forza, il proprio futuro e, dunque, la sua stessa sopravvivenza.
2016-02-02	LN	CandianiStefano	Signora Presidente, ripartirei da quanto appena ascoltato dalla senatrice Pezzopane. Con questo mantra che ce lo chiede l'Europa - l'abbiamo capito su molti altri aspetti e non capisco come si possa non coglierlo in questa circostanza - in primo luogo non diamo nessun valore aggiunto alla discussione, perché, se abbiamo bisogno di lezioni dagli altri, soprattutto dall'Europa, ahinoi! In secondo luogo, se si sta parlando di diritti e, in questo caso, di aspetti che sono molto intrecciati con la nostra consuetudine e con il nostro modo di vivere, siamo maturi abbastanza per poter dire se una cosa la vogliamo noi, perché serve a noi, evitando con questo di dire che lo dobbiamo fare perché ce lo dicono gli altri, perché ce lo dice l'Europa. Abbiamo visto, quando si è trattato di banche, cosa è significato giustificarsi dicendo che ce lo dice l'Europa; ed abbiamo visto, quando abbiamo toccato la Costituzione con la scusa che ce lo dice l'Europa, quali guasti sono stati introdotti. Ci sono questioni di incostituzionalità e, visto che ne stavamo parlando, signora Presidente, non sarà certo la votazione di inizio seduta a togliere quell'incostituzionalità che è insita nel disegno di legge. È stata una votazione che, nella sua legittimità, il Senato ha affrontato ritenendo che le motivazioni addotte da chi ha sollevato questioni di incostituzionalità non fossero fondate. Respingendole si è iniziato il dibattito e si arriverà all'esame degli emendamenti. Anticipo subito che il Gruppo Lega Nord non ha ritirato un solo emendamento. Ci sono curiose agenzie di stampa che parlano di "trenini" con gli emendamenti che sono andati avanti e indietro dagli uffici e che sono stati ritirati. No, signora Presidente, non abbiamo ritirato alcun emendamento; e aspettiamo di capire quale sarà la volontà della maggioranza di confronto sul merito, su quel ristretto gruppo di emendamenti che caratterizzano invece la nostra proposta di modifica della legge. Non ci interessa, come non ci interessava per la modifica costituzionale, fare ostruzionismo fine a se stesso, dimostrando che siamo in grado di produrre migliaia di emendamenti per rallentare un iter parlamentare che comunque in ogni caso arriverà alla sua conclusione, perché la maggioranza, nella propria legittimità costituzionale, ha i numeri per poter votare. Ci interessa invece parlare del contenuto. Sappiamo che ci sono tecniche che ormai sono state anche abusate; si chiama canguro e forse fra poco si chiamerà alligatore o avrà qualche altro nomignolo molto curioso. Insomma, ci sono tecniche per far fuori, in pochissime votazioni, tutti gli emendamenti. A fronte di questo, noi diciamo che vogliamo dialogare, vogliamo conoscere, vogliamo capire, vogliamo che la gente stessa, tutta la gente che si è trovata in piazza domenica e prima di domenica, possa avere vera cognizione di causa di quello di cui stiamo dibattendo. Quindi niente canguri. Se ci sarà questa dimostrazione di apertura dal parte della maggioranza, non ci sarà da parte nostra ostruzionismo con migliaia di emendamenti, ma ci saranno certamente qualche centinaio di sane proposte, che vanno a raddrizzare una legge che noi riteniamo potesse essere facilmente approvata, ma che purtroppo evidentemente, per la solita volontà un po' muscolare e spregiudicata del Premier, è stata messa in campo nei modi che conosciamo. Non ho dubbi nel credere, collega Arrigoni, che ciò sia stato fatto per deviare l'attenzione dei cittadini dalla drammatica situazione economica che sta vivendo il Paese. Signora Presidente, se dieci anni fa si faceva fatica a parlare, in queste stesse Aule, di qualcosa che si chiamava DICO o di altre modalità con cui si intendeva regolamentare le coppie di fatto, oggi le stesse verifiche statistiche e gli stessi sondaggi nel Paese ci dicono che su questi temi il dibattito si è spinto in là e ci possono essere delle ampie condivisioni. Chi non è d'accordo a dare un quadro normativo e giuridico alla convivenza di persone dell'uno e dell'altro sesso? Si tratta di emanare alcune norme giuridiche, di inquadrare alcune situazioni, cosa nettamente differente, dal nostro punto di vista, dalla famiglia che ha consentito a ciascuno di noi di venire al mondo. Infatti, piaccia o non piaccia (e faccio fatica a immaginare come si possa dispiacersene), ciascuno di noi è venuto al mondo perché un uomo e una donna hanno procreato. Fuori da questa regola ci possono essere delle eccezioni, che possono essere riconosciute - bisogna che la legge riconosca i diritti -, ma è cosa diversa dallo spingersi ad inserire, ad innestare temi come la genitorialità in una coppia che non è fatta da persone di sesso differente, è ben altra cosa. Aggiungo un paradosso, Presidente: gli stessi proponenti della normativa al nostro esame, coloro che affrontano con molta leggerezza questi temi, poi impiegano ore e ore di dibattito per spiegarci che gli OGM sono da combattere e da tenere lontani come fossero peste perché sono un'alterazione rispetto ad un percorso naturale e biologico che deve essere rispettato. Già: se si parla di carote, di lattuga, di ortaggi, gli OGM non vanno considerati; se si parla invece di figli si può considerare anche il chimico che in laboratorio costruisce quello che la natura non rende possibile.
2016-02-02	PD	CirinnaMonica	(ore 17,34) ( Segue CIRINNÀ). Dobbiamo rispondere ai giovani LGBT, che nelle nostre scuole si preparano ed essere gli italiani e gli europei del domani. Siamo obbligati a dare a ciascuno di loro una risposta, prima che il peso oppressivo della discriminazione spinga altri di loro alla fuga all'estero o al suicidio. Per questo porterò per sempre nel cuore le parole di due giovani amici, per i quali il riconoscimento dello Stato ai loro progetti di vita rappresenterebbe la possibilità di esistere per la prima volta. «Esistere per il mio Paese» - dice uno di loro - «esistere, come se stessi per nascere», «esistere, senza pensare di aver fatto un torto alla mia famiglia». Colleghi senatori, saremo chiamati a fare una scelta e non ci saranno sondaggi che potranno giustificare un altro giorno di ritardo, non ci saranno motivazioni abbastanza esaustive da consentire la perpetrazione dell'illegalità del nostro Paese davanti al resto d'Europa. Non ci saranno scuse per l'ennesima porta chiusa davanti a chi chiede solo di entrare a far parte della grande comunità delle famiglie italiane, senza nulla sottrarre a tutte le altre famiglie del nostro Paese. Come ormai è ben chiaro, stiamo esaminando un testo che affronta in modo ampio ed inclusivo tutte le forme di relazioni affettive, siano esse eterosessuali o omosessuali, puntando a riconoscere diritti e anche obblighi a realtà sociali fino ad oggi rimaste nell'ombra del nostro ordinamento giuridico, pur essendo presenti nel diritto vivente. Vorrei concludere questo mio intervento con il ricordo di un grandissimo italiano, mancato da pochi giorni, il regista di «Una giornata particolare», Ettore Scola, che era solito dire: «Bisogna credere ai miracoli, soprattutto quelli fatti dall'uomo e impegnarsi perché i sogni e le utopie si realizzino». Per fare questo, colleghi, ci vuole un'assunzione di responsabilità totale e collettiva. Noi certo non faremo miracoli, ma abbiamo il compito di fare una buona legge. In questo modo daremo dignità e tutela alla vita di tanti nostri cittadini, perché i diritti non possono e non devono rimanere sogni.
2016-02-02	PD	CirinnaMonica	Colleghi, vi chiedo: da che parte vorremo farci trovare dai nostri figli e dai nostri nipoti, quando fra trent'anni torneranno a leggere i Resoconti di questa seduta? Dalla parte di chi ha creduto possibile far muovere all'Italia il primo e tanto atteso passo verso l'eguaglianza, o dalla parte di chi ha visto nella Costituzione il patrimonio di pochi privilegiati e nell'estensione dei diritti un pericolo? Rifletto però su quanta disinformazione e strumentalizzazione politica hanno fuorviato il dibattito pubblico. La frase che ritengo più falsa è che in Italia stiamo introducendo il matrimonio e l'adozione gay. Questo non è vero: stiamo dando semplicemente tutela giuridica alla vita privata e familiare di coppie omosessuali, attraverso le unioni civili, fondate sull'articolo 2 della Costituzione, come indicato dalla stessa Corte costituzionale, nelle sentenze del 2010 e del 2014, e stiamo, poi, riconoscendo soltanto ad una delle parti dell'unione civile di chiedere al giudice la possibilità di estendere la responsabilità genitoriale sul figlio minore del partner, attraverso l'applicazione della legge sulle adozioni, già applicata dai tribunali dei minori, poiché ritenuta quella che consente la maggior tutela del bambino, anche in caso di morte del genitore naturale. Su questo punto, colleghi, si sono agitati i fantasmi più spaventosi. Sono settimane che leggiamo sui giornali che, così facendo, si rischia di aprire la strada in Italia all'istituto della gestazione per altri. Non devo ricordare qui, in Parlamento, che una delle nostre leggi, la n. 40 del 2004 sulla procreazione medicalmente assistita, quasi interamente riscritta dalla Consulta, vieta e punisce espressamente la pratica della gestazione per altri. Questo divieto è e resterà in vigore e in nessun modo il testo di cui discutiamo oggi interferisce con tale divieto. Si tratta quindi di un argomento fuorviante e strumentale. Il punto è uno: il nostro ordinamento non ammette discriminazioni tra i figli, basate sulla cornice giuridica del rapporto tra i genitori, e non ammette la discriminazione tra eterosessuali ed omosessuali in relazione alla valutazione della loro capacità di essere genitori, né ammette discriminazioni tra figli, in ragione del modo in cui sono venuti al mondo. In ragione di tutto ciò, è evidente che deve sempre prevalere l'interesse del bambino alla stabilità e alla continuità degli affetti. Sono bambini, sono cittadini di questo Paese e oggi decideremo del loro futuro: meritano di essere riconosciuti e tutelati. Con l'articolo 5 facciamo un primo decisivo passo per la loro tutela, nella concreta situazione in cui si trovano a vivere, sulla base del buonsenso e dell'imperativo costituzionale di eguaglianza e senza togliere diritti a nessuno. Mi avvio alla conclusione, signor Presidente e passo rapidamente ad illustrare il secondo obiettivo ambizioso del provvedimento in esame: la codificazione dei diritti delle coppie conviventi, omosessuali o eterosessuali che siano. Il capo II del testo intende per conviventi due persone, non parenti, unite stabilmente da legami affettivi di coppia e di reciproca assistenza morale e materiale. A tutti coloro che convivono more uxorio, senza distinzioni basate sull'orientamento sessuale dei componenti della coppia, vengono riconosciuti alcuni diritti e doveri, già ampiamente sanciti da giurisprudenze consolidate. In conclusione, nei prossimi giorni, colleghi, saremo chiamati, come senatori della Repubblica, a rispondere come rappresentanti di un'Italia che lavora, che fa progetti, che ama, che vuole tornare alla modernità di un'Europa da costruire sulle basi dell'inclusione e della parità di trattamento dei cittadini. Come senatori della Repubblica siamo dunque chiamati a dare tutela a tutti i figli di un'Italia che non può più tollerare una discriminazione generata dal modo in cui una vita viene al mondo.
2016-02-02	PD	DallaZuannaGianpiero	Signora Presidente, dieci anni fa, scrivendo un libro sui grandiosi cambiamenti demografici in Italia e in Europa, mi sono espresso favorevolmente sul matrimonio degli omosessuali, formulando invece forti perplessità sull'opportunità di riconoscere, come istituto giuridico, le coppie di fatto. Affermavo, inoltre, che occorre regolare la valenza pubblica dei diritti e dei doveri delle singole persone che convivono, ancora una volta a prescindere dal loro orientamento sessuale, perché la convivenza è diventata, anche in Italia, un passaggio normale della vita di coppia.
2016-02-02	PD	PezzopaneStefania	Desmond Tutu, arcivescovo sudafricano, dice che l'omofobia è una forma di apartheid. Come è possibile lottare contro il razzismo e non contro l'omofobia? Esatto: come è possibile fare una cosa senza fare anche l'altra? E come combattiamo davvero l'omofobia, le disuguaglianze, le discriminazioni, se non ci preoccupiamo di alzare la soglia dei diritti? E di farlo con gioia, con entusiasmo, non come se stessimo votando l'entrata in guerra di un Paese. Come facciamo ad affermare questi diritti se non consideriamo le straordinarie modifiche intervenute nelle relazioni sociali, i cambiamenti nelle dinamiche delle relazioni, anche nel rapporto uomo‑donna, uomo‑uomo, donna‑donna, e nel rapporto tra l'adulto e il bambino, tra gli adulti e i bambini? Tutto è cambiato, molto è cambiato e non possiamo rimanere fermi a schemi obsoleti. Siamo stati redarguiti dall'Unione europea; veniamo superati costantemente da sentenze e dalle scelte di numerosi magistrati. Qualche collega ha detto che questo è un tema divisivo. Da quando sto qui, in questa legislatura, raramente ho visto un tema non divisivo. Ci siamo divisi su tutto o quasi; forse su questo potremmo dividerci il meno possibile, perché il testo in discussione è già molto equilibrato, molto mediato. Questi luoghi, queste sale, questi spazi, nel 1970, quando c'erano la Democrazia Cristiana e il Partito Comunista, scelsero di approvare la legge sul divorzio. Sempre in questa sede, sempre qui, tra questi banchi, qualche anno dopo, nel 1978 dei parlamentari come noi, scelsero - addirittura - nel 1978 di approvare la legge per l'interruzione volontaria di gravidanza. C'erano la Democrazia Cristiana, il Partito Comunista e altri partiti. PRESIDENTE. Senatrice, la invito a concludere. PEZZOPANE (PD). Concludo. Poi ci sono stati i referendum, nel 1974 e nel 1981, che hanno confermato che quei parlamentari avevano fatto un buon lavoro. Ora io, che pure ho avuto dei dubbi su alcune questioni, in particolare sulla vicenda dell'utero in affitto, credo che questo disegno di legge - e invoco anche l'attenzione di quei parlamentari che, come me, hanno avuto quei dubbi - sia adeguatamente equilibrata e ci consenta di fare un passo avanti sui diritti senza sconvolgere la vita di nessuno, di mettere al centro i diritti anche di quei bambini e di quei ragazzi e di uniformare il nostro ai Paesi vicini dell'Europa. Il Partito Democratico ha una grande responsabilità e sono certa, con serenità e con entusiasmo, che ce la sapremo giocare fino in fondo, dando al nostro Paese una legge giusta per le unioni civili.
2016-02-03	PD	AmatiSilvana	Signora Presidente, si è parlato molto di bambini in queste giornate, nel bene e nel meno bene. Io vorrei ora porre l'attenzione su una questione. L'Alto funzionario di Europol Brian Donald ha dichiarato che, secondo stime al ribasso, circa 10.000 minori stranieri non accompagnati arrivati in Europa nel 2015 sarebbero scomparsi; di questi, 5000 sarebbero scomparsi in Italia. Minori particolarmente vulnerabili, di cui non sappiamo più niente, che potrebbero essersi riuniti ai loro familiari, ma che possono anche essere caduti vittime delle reti di criminalità organizzata transnazionale, rischiando le più turpi forme di sfruttamento sessuale, del lavoro, nonché accattonaggio forzato e prelievo di organi. Donald ha fatto riferimento a una vera e propria infrastruttura criminale paneuropea attiva lungo la rotta dei Balcani, che si è sviluppata proprio durante la cosiddetta crisi dei migranti. Più di un anno fa, il 28 ottobre 2014, ho presentato un'interrogazione sul tema ai Ministri dell'interno e del lavoro e delle politiche sociali, sottoscritta da oltre venti colleghi (era l'atto 3-01350 , che doveva avere risposta in Commissione). L'interrogazione muoveva dai dati del rapporto pubblicato dal Ministero del lavoro e delle politiche sociali, secondo i quali, al 30 settembre 2014, erano 12.164 i minori stranieri non accompagnati arrivati in Italia e di questi oltre un quarto risultava irreperibile. Io ricordo anche che più di due anni fa presentammo interrogazioni e prendemmo impegni su un vicenda avvenuta a Crotone, quando, nel giro di due giorni, 70 minori erano assolutamente scomparsi e furono considerati, anche in questo caso, finiti in brutte mani. Quindi, la mia sollecitazione è che quest'Assemblea, oltre a parlare dei diritti dei minori, riesca ad avere risposte sui diritti dei minori che qui sono arrivati ma non si sa più dove si trovino. Per cortesia, si risponda almeno a questa interrogazione e si faccia qualcosa a seguire.
2016-02-03	PD	BorioliDanieleGaetano	Aggiungo una battuta e concludo, signor Presidente: fa un po' impressione guardare le mappe che in questi giorni, su tutti quotidiani, delineano la situazione europea in tema di diritti civili sul fronte della regolazione della sfera dei rapporti affettivi. Infatti, a prima vista, sembra la carta dell'Europa precedente alla caduta del muro, con qualche eccezione, come l'Ungheria, la Slovenia, la Croazia e l'Estonia, che stavano nel campo oltre cortina e che oggi sono, invece, tra gli Stati che hanno riconosciuto questo sistema di diritti, e con l'eccezione che mi preoccupa molto, quella dell'Italia e della Grecia, che stavano nel campo delle democrazie prima della caduta del muro e che oggi, invece, su questo fronte si attardano.
2016-02-03	PD	BorioliDanieleGaetano	E giacché vi sono stati alcuni passaggi in tal senso nella discussione che abbiamo avuto in questi giorni, voglio dire che ritengo che dobbiamo muovere questo passo non solo ed esclusivamente perché ce lo chiede l'Europa, ma anche perché con questo passo dobbiamo fare i conti con uno dei requisiti fondamentali che distinguono le democrazie liberali e cioè il principio che nessuno può essere escluso dall'accesso ai diritti fondamentali della persona solo in ragione di ciò che è. Si tratta di uno dei principi fondamentali che informa la nostra civiltà, la nostra cultura democratica e compiere questo passo significa andare avanti nella direzione della costruzione di un sistema dei diritti che credo potrà fare bene non solo a coloro che oggi li chiedono, ma anche all'intero Paese ed alla nostra collettività nazionale.
2016-02-03	PD	LoGiudiceSergio	In questi trent'anni, da quando la Danimarca ruppe il ghiaccio, nel 1989, emanando la prima legge al mondo sulle unioni civili, identica a quella che stiamo discutendo oggi, 14 Paesi europei hanno esteso il matrimonio civile alle coppie dello stesso sesso, così come hanno fatto gli Stati Uniti d'America, i grandi Paesi cattolici del Sudamerica, il Canada, il Sudafrica, la Nuova Zelanda e altri ancora. La Germania, insieme ad alcuni Stati dell'Europa orientale, ha adottato, invece, il vecchio istituto delle unioni civili, e oggi solo Bulgaria, Lettonia, Lituania, Polonia, Romania e Slovacchia tengono compagnia all'Italia nel triste girone dei Paesi dell'Unione europea in cui i diritti delle coppie dello stesso sesso sono totalmente ignorati dalla legislazione.
2016-02-03	PD	LoGiudiceSergio	Sull'articolo 5, che estende alle parti delle unioni civili la possibilità di adozione del figlio del partner già prevista per i coniugi, dirò solo due cose. La prima riguarda quel che non c'è, la seconda quello che c'è. Quello che non c'è è una modifica della legge n. 40 del 2004 che renda possibile in Italia quello che oggi è vietato: l'accesso alla gestazione per altri e l'accesso alla fecondazione eterologa per donne single o coppie di donne. Quello della maternità surrogata, in particolare, è tema complesso e delicatissimo, che meriterà un dibattito serio e approfondito, ma fuori dalla strumentalità di questi mesi. È tema che divide, certo: divide gli Stati europei che lo affrontano in modo diverso, chi vietando (come l'Italia), chi regolamentando, rendendolo quindi possibile (come la Gran Bretagna, il Belgio, i Paesi Bassi, la Grecia), chi ignorando. Ha diviso in più occasioni il Parlamento europeo. Divide il movimento femminista internazionale e quello italiano, che si è spaccato non certo sul giudizio negativo (unanime) sulle situazioni di sfruttamento e illegalità nei Paesi poveri, ma su quanto in questo giudizio negativo dovessero essere coinvolte anche le situazioni basate sulla libertà e la tutela dei diritti di tutti i soggetti coinvolti. È tema - è bene ricordarlo - che riguarda al 95 per cento coppie eterosessuali e che interessa meno del 20 per cento dei figli di persone omosessuali, la cui gran parte è composta da figli di coppie di donne - figli scomparsi da questo nostro dibattito - e una parte dei quali è nata da precedenti relazioni eterosessuali. Chi evoca in questo contesto l'orribile situazione di sfruttamento di donne dei Paesi poveri, spinte dalla miseria, spesso non consapevoli, in mano al racket o ai loro stessi mariti, pone l'accento su un fenomeno reale, su cui l'opinione pubblica internazionale dovrebbe alzare il livello di attenzione. Ma mente sapendo di mentire quando lega questo fenomeno alle coppie gay che sono escluse all'origine dalle leggi di quegli stessi Stati dall'accesso a queste pratiche in quei luoghi; Stati che limitano alle coppie eterosessuali l'accesso a questi tristi fenomeni di sfruttamento. Nessuna coppia di uomini può accedere alla maternità surrogata in India o in Thailandia o in Nepal, ma neanche in Russia o in Ucraina, poiché questi Paesi la ammettono solo per coppie di uomo e donna. Le coppie gay italiane possono accedere alla gestazione per altri solo in California o in Canada, dove vigono rigorosi protocolli a tutela della libertà delle donne e dell'assenza di un bisogno economico. Si tratta di donne che attivano con quei bambini legami che durano, che avranno un ruolo nella loro vita, consentendo peraltro la trasparenza delle origini, compresa quella genetica, in modo superiore a quanto consentito oggi in Italia dalla più volte citata legge n. 40. La gestazione per altri è possibile in California - ad esempio - perché così ha stabilito la Corte suprema di quello Stato, attraverso giudici estremamente attenti alla indisponibile tutela dei diritti della donna. Se quest'Assemblea ha il dubbio che negli Stati Uniti o in Canada siano violati i diritti delle donne americane o canadesi, promuoviamo un approfondimento, attivando i canali politici e diplomatici che abbiamo con i nostri alleati per verificare quali protocolli preveda il diritto di quei Paesi a protezione della libertà delle donne. Ma evitiamo la criminalizzazione di condotte che lì, in Paesi di solida civiltà giuridica e di alta attenzione ai diritti civili di tutte e tutti, sono perfettamente regolamentate e socialmente accettate. E ragioniamo piuttosto sull'apertura alle adozioni di bambini abbandonati anche alle coppie dello stesso sesso, come avviene in gran parte d'Europa. Questo sì che è l'unico atto legislativo che avrebbe come effetto ridurre il ricorso alla maternità surrogata da parte di coppie dello stesso sesso.
2016-02-03	LN	ConsiglioNunziante	Signor Presidente, colleghi senatori, il testo al nostro esame è conseguenza dei radicali mutamenti nella struttura parentale. Infatti, i dibattiti sul matrimonio gay, sulle condizioni per l'adozione e l'eventuale accesso alla tecnologia riproduttiva sono frutto dell'attraente idea basata sulla possibilità di vivere secondo una scelta individuale, apparentemente senza limiti. Questa è la cosiddetta ideologia gender, che si propone come passaggio dalla dualità sessuale (l'essere uomo maschio o femmina) al concetto di genere, termine aperto che abbandona la bipolarità sessuale degli esseri umani, proponendo cinque generi: maschile, femminile, ermafrodita, omosessuale, transessuale. I fautori di questa teoria sostengono che le differenze tra uomo e donna siano il prodotto di culture e di epoche determinate e che sia l'ambiente socioculturale ad assegnare alle persone la loro identità sessuale. Non sarebbe un dato naturale, stabile e biologicamente determinato. Infatti, non si parla più di sesso maschile e femminile, ma di genere, imponendolo come dato mutevole, come ruolo sociale fluido, dipendente dalla cultura, dalla società, ma ancor più dalla propria scelta individuale e dalla propria sensibilità. La femminilità e la mascolinità non sarebbero altro che costruzioni culturali indotte. Non ci sono le donne e gli uomini, esistono solo delle identità neutre che possono decidere, anche più volte nel corso della vita, l'identità sessuale da assumere. E non solo: l'ultima frontiera pare essere il genderqueer, ovvero la rivendicazione della libertà di non identificarsi con alcun genere o con più generi contemporaneamente o successivamente. A questo punto viene spontaneo chiedersi il perché di questa violenza contro la natura umana. Le radici di questa battaglia e della teoria gender trovano la loro linfa in correnti politiche e filosofiche che accusano la dualità antropologica umana (uomo-donna) d'essere la causa e l'origine dell'infelicità umana. Bisognerebbe liberarsi di tutte le differenze, quindi anche quelle tra uomo e donna, per stabilire un'autentica uguaglianza tra gli esseri umani ed esser così liberi e felici. L'ideologia gender nasce per tradurre operativamente questo pensiero: l'uguaglianza dei generi maschile e femminile. Si vuole il superamento dell'eterosessualità obbligata per la creazione di un uomo nuovo, cui va riconosciuta la libertà di scegliere tutto di se stesso, la libertà di dare sfogo alla propria identità sessuale, indipendentemente dalla sua natura, dalla sua sessualità biologicamente definita. Se la doppia sessualità viene abbandonata quale parametro ontologico dell'uomo, qualsiasi deviazione sessuale rispetto all'eterosessualità va intesa come normale. Al momento si parla ancora di gay, lesbiche, bisessuali e transessuali, ma una volta normalizzate queste deviazioni si presenteranno altri scenari e saremo costretti ad accettare pedofilia e poligamia. Noi non nasciamo persone per poi assumere una sessualità, ma siamo maschi o femmina dal momento del concepimento. Lo siamo dal punto di vista genetico e sin dal concepimento tutte le cellule dell'uomo, che contengono i cromosomi X e Y, sono differenti da quelle della donna, che contengono tutte i cromosomi X e X. Il sesso genetico comporta tutta una serie di modificazioni a livello ormonale e anatomico, che fa sì che ogni singola cellula del corpo umano sia o maschile o femminile. È quindi possibile affermare, su basi empiriche e scientifiche, che la differenza sessuale esiste in natura e che non è frutto di una fittizia e arbitraria costruzione culturale. Sono proprio le differenze sessuali presenti negli individui che ci permettono di distinguere la realtà femminile da quella maschile. La dualità tra i sessi è un dato naturale, caro Presidente, è uno dei dati fondamentali dell'essere umano e nessuna corrente egualitaria potrà disconoscerlo. La dualità sessuale, contrariamente a quanto propinato dall'ideologia gender, non contraddice affatto la parità fondamentale tra i due sessi. Un uomo e una donna hanno in comune la stessa natura umana. Neanche le differenze psicologiche si possono annullare o attribuire completamente agli influssi socioculturali. Non è la cultura che, da sola, costituisce la differente psicologia tra uomo e donna. Dobbiamo difendere un modello antropologico che valorizzi la complementarietà dei sessi, capace di spiegare che la distinzione tra uomo e donna non è un'etichetta fittizia contro la neutralità sessuale imposta dall'ideologia gender, che non libera l'individuo, ma lo svilisce. I tentativi di diffusione della cultura gender si stanno verificando soprattutto in ambito scolastico, sulla base di quanto sancito dalla legge contro la violenza di genere che, tra le sue pieghe, contiene la possibilità per gli insegnanti di educare gli alunni alla cultura gender, attraverso libri di testo all'uopo predisposti, fin dalla scuola dell'infanzia. Questa strategia è stata rafforzata dall'approvazione del comma 16 della legge n. 107 del 2015, meglio nota come quella della buona scuola, che ribadisce i medesimi principi. È molto attivo nel propagandare la teoria del gender l'Ufficio nazionale antidiscriminazioni razziali, ente governativo istituito all'interno del Dipartimento per le pari opportunità presso la Presidenza del Consiglio dei ministri, che ha approvato, nel 2013, il documento denominato Strategia nazionale per la prevenzione e il contrasto delle discriminazioni, basate sull'orientamento sessuale e sull'identità di genere, ovvero le linee guida per l'applicazione dei principi contenuti nelle raccomandazioni del Comitato dei ministri del Consiglio d'Europa, volti a combattere la discriminazione fondata sull'orientamento sessuale o l'identità di genere. Tale documento contempla, in particolare, uno specifico punto strategico (Asse educazione e istruzione) per diffondere la teoria del gender nelle scuole, attraverso anche iniziative rivolte ad alunni e docenti, ai fini dell'elaborazione del processo di accettazione del proprio orientamento sessuale e della propria identità di genere. Tali misure devono comprendere «la comunicazione di informazioni oggettive sull'orientamento sessuale e l'identità di genere». Il documento prevede espressamente, tra l'altro, l'obiettivo strategico di «ampliare le conoscenze e le competenze di tutti gli attori della comunità scolastica sulle tematiche LGBT (lesbiche, gay, bisessuali e transgender )», di «garantire un ambiente scolastico sicuro e gay friendly », di «favorire l' empowerment delle persone LGBT nelle scuole, sia tra gli insegnanti che tra gli alunni», nonché di «contribuire alla conoscenza delle nuove realtà familiari e superare il pregiudizio legato all'orientamento affettivo dei genitori per evitare discriminazioni nei confronti dei figli di genitori omosessuali», attraverso una serie di punti, tra cui la valorizzazione dell' expertise delle associazioni LGBT nella formazione, il coinvolgimento degli uffici scolastici regionali e provinciali sul diversity management per i docenti, la predisposizione della modulistica scolastica amministrativa e didattica in chiave di inclusione sociale, l'accreditamento delle associazioni LGBT presso il Ministero dell'istruzione dell'università e della ricerca e, non ultimo, l'arricchimento delle offerte di formazione con la predisposizione di bibliografie sulle tematiche LGBT. Lo stesso documento prevede anche la «realizzazione di percorsi innovativi di formazione e di aggiornamento per dirigenti, docenti e alunni sulle materie antidiscriminatorie, con un particolare focus sul tema LGBT, sullo sviluppo dell'identità sessuale nell'adolescente, sull'educazione affettivo-sessuale, sulla conoscenza delle nuove realtà familiari», e che tale formazione «dovrà essere rivolta non solo al corpo docente e agli studenti (con riconoscimento per entrambi di crediti formativi) ma anche a tutto il personale non docente della scuola (personale amministrativo e collaboratori scolastici)». Simili iniziative, caro Presidente, sono volte ad un unico obiettivo, che è quello di espropriare mano a mano la famiglia, ambito privilegiato e naturale di educazione, che ha il compito di formazione in campo sessuale, disconoscendo il fatto che la stessa famiglia rappresenti l'ambiente più idoneo ad assolvere l'obbligo di assicurare una graduale educazione della vita sessuale, in maniera prudente, armonica e senza particolari traumi. Esse si pongono in palese violazione del diritto fondamentale riconosciuto, garantito e tutelato dalla Dichiarazione universale dei diritti dell'uomo. L'articolo 26 e l'articolo 30 della Costituzione italiana attribuiscono ai genitori il diritto di priorità nella scelta di educazione da impartire ai propri figli e garantiscono e tutelano il diritto dei genitori ad educare i propri figli. Queste iniziative sono state adottate omettendo la consultazione di tutte le parti sociali interessate, violando in tal modo il principio ribadito all'interno dello stesso documento. Nessuna associazione familiare o associazione professionale dei docenti è stata coinvolta; di contro, hanno partecipato al gruppo di lavoro ben ventinove associazioni LGBT. Non si è neppure tenuto conto del diritto dei genitori alla corresponsabilità educativa, previsto dalle «Linee di indirizzo sulla partecipazione dei genitori e corresponsabilità educativa», diramate dal Ministero dell'istruzione dell'università e della ricerca, che ha partecipato al tavolo di coordinamento interistituzionale appositamente attivato per la stesura del documento denominato Strategia nazionale per la prevenzione e il contrasto delle discriminazioni basate sull'orientamento sessuale e sull'identità di genere. Noi del Gruppo Lega Nord nutriamo forti dubbi in merito alla promessa fatta dal ministro Giannini, seguita poi da apposita circolare, di potenziare e generalizzare il consenso informato dei genitori riguardo alle attività extracurricolari introdotte dall'ormai noto comma 16 della legge di riforma della scuola, di recente approvazione. I progetti ispirati al gender infatti potrebbero con facilità essere nascosti dietro una serie di intenzioni apparentemente buone e sarebbe estremamente pericoloso che la scuola proponesse, ricercando o meno il consenso, teorie gravemente contrarie al bene dei nostri figli, in dispregio alla moltitudine di persone che sabato scorso al Circo Massimo a Roma, hanno manifestato contro il disegno di legge Cirinnà. È fondamentale che i genitori vigilino sui programmi scolastici e sulle attività extracurricolari svolte dai propri figli. Oggi non solo bisogna seguire attentamente i propri ragazzi per quanto riguarda le amicizie per evitare che finiscano coinvolti in episodi di bullismo e cyber bullismo, o utilizzino sostante stupefacenti per sballare. Tutto ciò oggi non basta più. Bisogna seguirli attentamente anche nel loro percorso scolastico e non è possibile delegare ad altri questa fondamentale funzione, nella convinzione che i maestri o i professori ne sappiano più dei genitori. Al contrario, bisogna rivendicare il diritto dei genitori di educare i propri figli secondo i propri principi, senza che nessuno, per nessun motivo al mondo, possa espropriarcene. Signor Presidente, sabato scorso al Family Day c'ero. Non so se c'erano due milioni o un milione di persone. Signor Presidente, non so quanti erano, ma le posso garantire che non ho mai visto così tanta gente tutta insieme. Tanta gente ha partecipato attivamente e anche chi non ha potuto essere presente ha dato con il cuore il sostegno all'iniziativa, perché i bimbi sono i primi ad avere il diritto di conoscere la mamma e il papà. Il Gruppo Lega Nord mette in chiaro di essere contrario alle adozioni gay e a questo scimmiottamento del matrimonio. Ci sono tanti gay che si vogliono distinguere da quelli che vanno in piazza a fare carnevalate, tante persone che vivono la loro vita da etero o da omosessuali, ciascuno in base alle proprie scelte e alla propria natura, e che chiedono le cose più normali del mondo, lavoro, più sicurezza, meno tasse, e cercano di avere una vita dignitosa. Chiedono cose normalissime e appunto per questo noi vorremmo un'Italia più normale per tutti, gay o etero. Questo non lo si può ottenere, signor Presidente, con un siffatto Governo e una siffatta maggioranza parlamentare. Le adozioni gay non devono esistere né in cielo, né in terra. Noi siamo e rimarremo sempre contrari a ogni ipotesi di adozione gay. Al momento della nascita, un bambino ha diritto di vedere in faccia la madre e il padre. Poi, quello che succede nel corso della vita è un'altra cosa. Ognuno è libero di vivere la sua vita come vuole, ma fino ad un certo punto. Signor Presidente, devo dire che questa Europa mi ha un po' rotto le scatole. Finché si occupava della lunghezza dei cetrioli o della grandezza delle vongole, che comunque non era proprio normale, si poteva anche chiudere un occhio; poi ha deciso che si può fare il cioccolato senza il cacao e il vino senza l'uva; ma che ora abbia deciso anche come fare i matrimoni, mi sembra assolutamente fuori luogo! In quale cassetto, questa Europa, ha dimenticato la sussidiarietà? Nelle materie in cui gli Stati dovrebbero avere una sorta di legittima autonomia l'Europa tende a renderli uniformi, appiattendoli verso il basso e cercando di fare una marmellata di tutti i Paesi. Non si occupa della specificità che hanno, della questione culturale, né di quella economica. Nelle materie in cui invece viene chiamata in prima linea, ad esempio, per la difesa e l'immigrazione, l'Europa potrebbe agire con maggiore efficacia, mentre fa assolutamente troppo poco, e forse il compito dell'Europa doveva essere appunto quello. Invece che lavorare per risolvere i problemi veri degli italiani, il Governo si occupa delle adozioni gay, si regalano le cittadinanze agli immigrati e si attaccano le Regioni meglio governate. Poi, dagli esponenti del PD in questi giorni è anche stata detta qualche perla! L'onorevole Guerini, vice segretario del PD, commentando il Family Day ha dichiarato che è compito della politica ascoltare tutti e confrontarsi con tutti. Ha aggiunto, inoltre, che sulle unioni civili ci sarà un dibattito lungo e approfondito e poi il Parlamento voterà, voterà precisamente quello che hanno deciso prima! Il senatore Marcucci ha detto: «Rispetto assoluto del Family Day, ma il Parlamento non farà un passo indietro sulle unioni civili», non facendo che confermare quanto ho appena detto. L'onorevole Rosato, capogruppo alla Camera, sostiene che «la piazza non cambia l' iter della legge ma non è mai successo che un provvedimento uscisse dal Parlamento identico a come è entrato». E questo è l'augurio che noi facciamo a questa legge. Egli è l'unico che mi è parso più possibilista sulla capacità di questo Parlamento e di questo Senato di incidere su una legge che a noi pare, già dalla prima lettura, qualcosa di assolutamente non condivisibile. Che le famiglie siano oscurate e si confonda la loro identità in una marmellata dove tutto è uguale è cosa inaccettabile per noi. La nostra civiltà è a tal punto in crisi che oggi la generazione dei genitori deve spiegare e convincere i propri figli che ci si sposa tra un uomo e una donna, tanto è diffusa l'ideologia omosessualista. Considerando poi che questi figli non hanno una stabilità lavorativa, cresciuti con la cultura dei soli diritti e libertà, senza la consapevolezza dei doveri, delle regole, delle responsabilità e, probabilmente, del sacrificio, il risultato è che non ci pensano proprio a mettere su famiglia e meno che mai a dare alla luce dei figli. Concludo, signor Presidente, con una considerazione. Nel corso di questi due anni di legislatura sono stati approvati provvedimenti che hanno stravolto la storia e la cultura millenaria di questo Paese: noi di questo siamo veramente dispiaciuti e siamo davvero insoddisfatti dell'operato di questo Governo.
2016-02-03	PD	AngioniIgnazio	In questi mesi abbiamo sentito parlare spesso di una riforma che rischia di certificare definitivamente la dissoluzione della famiglia italiana. Io credo sia vero il contrario, e semmai il maggior contributo alla sua dissoluzione lo dà chi non si arrende al fatto che il concetto di nucleo familiare sia già mutato anche nel nostro Paese e nella coscienza dei nostri cittadini. Lo dimostrano i dati sull'enorme diminuzione del numero dei matrimoni nel nostro Paese e quelli sulla crescita esponenziale dei figli nati fuori dal matrimonio, in tutta Europa e anche nel nostro Paese.
2016-02-03	PD	PuppatoLaura	Eppure, guardando la cartina geografica dell'Europa e la quantità di Paesi occidentali - ormai siamo quasi solo noi esclusi dalla volontà di garantire, di tutelare le coppie omosessuali - non avrei mai immaginato che si scatenasse un tale putiferio, dando sfogo a posizioni arretrate e omofobe, come lo è - non vi è dubbio - l'esposizione di cartelli alla manifestazione del Family Day con la scritta «sbagliato è sbagliato». Si è trattato di un vero atto d'accusa discriminante verso le coppie omosessuali. Difficile pensare che una cosa sbagliata in sé possa essere legittimata e, dunque, qual è la risposta? Esclusione? Discriminazione? Siamo in aperto contrasto con due articoli della Costituzione e devo dire che ho visto con piacere che anche una parte del clero, oltre che molta parte dei cattolici, abbia ritenuto questa una vera offesa all'umanità. Gli articoli 2 e 3 della Costituzione - come abbiamo ricordato più volte nel corso di questi giorni - parlano di pari diritti civili individuali e sociali, così come della garanzia che tutti i cittadini abbiano pari dignità sociale senza distinzione - lo ripeto, senza distinzione - di religione, razza e sesso, nonché che è compito della Repubblica rimuovere ostacoli di ordine sociale che impediscano le vere uguaglianze e le vere libertà.
2016-02-03	PD	SpilabotteMaria	Come ha detto stamani il senatore Lo Giudice nel suo intervento, la prima proposta di legge riguardante il tema delle unioni civili è stata presentata circa trent'anni fa. Siamo, quindi, in notevole ritardo e arriviamo con un testo che - ahimè - è fin troppo superato. Insieme ad alcuni Paesi dell'Europa dell'Est siamo rimasti tra gli ultimi nel panorama europeo a non aver ancora regolamentato la materia.
2016-02-04	FI	BertaccoStefano	L'Unione Europea aveva chiesto l'introduzione di una legge che disciplinasse le unioni civili ma, come è stato più volte chiarito e non sembra essere stato percepito dalla sinistra, nessun articolo della Convenzione impone agli Stati membri il dovere di aprire il matrimonio alle coppie omosessuali. La Corte europea non ha imposto alcuna forma giuridica e alcuna tutela, ma lascia alla discrezionalità del legislatore nazionale la definizione dei diritti. Una tale equiparazione non solo non è richiesta al nostro Paese dall'Europa, ma è evidentemente anticostituzionale.
2016-02-04	FI	DAliAntonio	Signor Presidente, colleghi, il tema che stiamo affrontando è sicuramente di grande sensibilità, ma lo stiamo facendo, a mio giudizio, su una base assolutamente sbagliata. Intanto, lo stiamo affrontando nell'ambito di un contesto procedurale assolutamente anomalo, contrario - come abbiamo spiegato nelle nostre questioni pregiudiziali - a qualsiasi previsione costituzionale: un testo che ha saltato completamente l'esame delle Commissioni, ha sottovalutato, anche nel giudizio sia del Governo che della Commissione di cui faccio parte, gli effetti economici dell'eventuale approvazione di questa previsione. C'è infatti una differenza sostanziale, che doveva essere censurata ai sensi dell'articolo 81 della Costituzione, con una clausola di salvaguardia, nell'eventuale espansione - che certamente avverrà - degli oneri finanziari del Paese a seguito della sua approvazione, che incide pesantemente sulle altre politiche sociali del Governo. Infatti, anche questa è una clausola di salvaguardia assolutamente insolita e censurabile che pone a carico dei fondi sociali del Ministero del lavoro tutto l'eventuale surplus finanziario, nel senso della spesa, che questo provvedimento dovesse recare. Queste cose ce le siamo dette. Non c'è stato ascolto neanche laddove, al di là delle parti politiche, bisognerebbe esaminare con prudenza e chiarezza aspetti tecnici che non sono secondari nel corpo delle nostre leggi. Io vorrei, intanto, censurare due aspetti: il primo è quello della differenziazione. Anche lì c'è una palese lesione costituzionale tra le unioni civili riservate a persone dello stesso sesso e le unioni civili riservate a persone di diverso sesso, che non sono tali, che non possono mettere in piedi un simile rapporto e che sono superate nella considerazione che invece privilegia solamente le unioni civili dello stesso sesso. In questo stesso disegno di legge, da noi non condiviso, bastava attenersi al Capo 2 anche per le unioni civili tra persone dello stesso sesso perché questo argomento potesse essere risolto nell'ambito delle necessità legate ad alcune situazioni individuali delle quali tutti abbiamo rispetto. Non possiamo ritenere però che questo rispetto possa travalicare i principi fondamentali dell'uguaglianza tra i cittadini e i principi fondamentali, che la stessa Costituzione riconosce e la Corte costituzionale ha più volte sottolineato, della struttura sociale del nostro Paese fondata sul matrimonio. Non è una questione di libertà di coscienza, ma di coscienza complessiva e civile della struttura fondamentale della società del Paese. Qui voglio introdurre l'argomento della tenuta della coesione sociale nel nostro Paese. Noi siamo involontariamente e, forse, inconsciamente - alcuni no, ma la gran parte sì - protagonisti di una legislatura - forse sarà il numero XVII che porterà il Paese al disastro sociale - dove stiamo inserendo, considerandoli separatamente e non in un contesto complessivo, tutta una serie di interventi sulla struttura sociale del Paese che nel giro di pochi anni ci porterà ad avere un Paese di cittadini la cui maggioranza sarà di provenienza non italiana. Spiego: il combinato disposto tra questa norma, ove dovesse così essere approvata, le nuovi legge sulla cittadinanza, le leggi sul divorzio breve, le leggi sul ricongiungimento familiare, la situazione internazionale di pressione migratoria che in questo momento interessa il Paese nel giro di pochi anni porteranno lo stesso, ove mai - e questo accadrà e nessuno lo potrà impedire - queste norme venissero utilizzate in maniera strumentale, ad avere una maggioranza di cittadini italiani di origine non italiana. Infatti, alle unioni civili non può non essere connesso - è chiara l'assoluta assimilazione al matrimonio che la legge porta - il diritto ad acquisire la cittadinanza e il diritto a sciogliere l'unione civile attraverso le norme che regolano la separazione e il divorzio. Non può essere impedito a nessuno di costruire un'unione civile che non sia fondata sulla nozione degli affetti, che qua si vuol far prevalere, ma su interessi collaterali, che sono assolutamente praticabili, anche se ritenuti certamente non legittimi. Non esiste, infatti, nessun paletto - come diciamo noi in termine tecnico - in questa normativa che impedisca il proliferare del rilascio delle cittadinanze attraverso il meccanismo delle unioni civili. Pertanto, noi dobbiamo considerare il combinato disposto di tutte queste norme (ora affronteremo quella sul nuovo criterio di cittadinanza e abbiamo già affrontato, come ricordavo poco fa, quella sul divorzio breve) in un unico contesto, caratterizzato da una pressione migratoria come quella che stiamo subendo. Noi saremo l'unico Paese d'Europa che, invece di alzare le barriere a difesa dei cittadini italiani, apre in maniera indiscriminata le barriere; quindi, tra il basso tasso di incremento demografico esistente nel nostro Paese e la pressione migratoria (è un calcolo matematico, non ipotetico), nel giro di quindici anni ci ritroveremo con una maggioranza di cittadini italiani di provenienza non italiana. È giusto che questo venga considerato. Poi può essere una scelta politica che voi volete fare: volete che questo Paese non sia più di italiani, ma di cittadini italiani di origine non italiana. Questa è una scelta assolutamente legittima, ma vorrei che in quest'Aula si riflettesse su queste cose; vorrei che questo provvedimento, come altri che sono stati esaminati o che stiamo esaminando, venisse considerato in un unico contesto della struttura sociale del nostro Paese, al di là del fatto che più si legge questo testo più emergono aberrazioni nella sovrapposizione tra le unioni civili e il matrimonio, soprattutto, come dicevo, nella differenziazione, nell'unione civile, tra persone dello stesso sesso e persone di sesso diverso. Esiste una pericolosità di fondo, che può per alcuni non essere tale, ma che, per quanto mi riguarda e per quanto riguarda - penso - la stragrande maggioranza degli italiani che dovessero essere chiamati a riflettere su queste cose, sarebbe tale da costituire un assoluto stravolgimento dell'assetto sociale del nostro Paese. Noi abbiamo presentato una serie di emendamenti, alcuni anche provocatori. Io stesso ho presentato un emendamento a favore del privilegio della mozione degli affetti, partendo dal presupposto che la mozione degli affetti debba prevalere sulla struttura sociale di un Paese; non dico un Paese tradizionale, perché anche questo potrebbe essere un termine travisato e subito additato all'opinione pubblica, considerato tutto ciò che sta accadendo sui media in questo momento: siamo bersagliati da una serie di messaggi subliminali, tutti indirizzati a far sì che si accantonino gli aspetti di cui parlavo e si privilegino, invece, aspetti di sensibilità personali che riguardano pochissimi casi e che sono destinati, alla fine, ad influenzare l'intera società di un Paese. La mozione degli affetti non può essere posta alla base di un'analisi critica, seria, ponderata, che riguarda la struttura sociale di un Paese. Ho presentato, allora, anche un emendamento provocatorio: perché limitare a due la possibilità di un'unione civile, dato che deve prevalere la mozione degli affetti? Apriamo (perché questa sarà la nuova frontiera che in altri Paesi già esiste), con paletti in ordine alla tenuta della struttura sociale complessiva del Paese. Già si pratica: l'Olanda ha già avviato la possibilità di avere unioni civili a tre persone e questa sarà la nuova frontiera. C'è un'altra considerazione che vorrei facessero soprattutto coloro che hanno perplessità su alcuni passaggi di questa legge. È inutile dire: votiamo la legge, poi eventualmente la modifichiamo. Su questi temi non esiste possibilità di ritorno: è dimostrato dalla storia. È dimostrato dalla storia legislativa non solo del nostro Paese, ma anche di tutti i Paesi democratici occidentali. L'esempio spagnolo è il più eclatante: sulla legge Zapatero in ordine alle unioni civili è stata vinta, forse, anche un'elezione da parte dell'opposizione della destra, ma non vi è stata la possibilità di ritorno indietro. Non esiste. Lo dico a coloro che pensano che bisogna approvare questo provvedimento e che, poi, lo si potrà modificare. Questa è una valutazione assolutamente errata: la legge non sarà modificabile, perché quando si concedono diritti non si possono più togliere e quindi coloro che hanno delle perplessità valutino anche questo aspetto. Ma questa è una lezione della storia che dovrebbe essere conosciuta da tutti. Nell'assunzione di un responsabile giudizio su questa vicenda, questo è un elemento fondamentale: non esiste legge sui diritti civili che possa essere modificata nel senso di negare, in tutto o in parte, ciò che è già stato concesso. Quindi la nostra contrarietà non è sull'istituto dell'unione civile, che poteva essere regolamentata molto più attraverso le previsioni del Capo 2 di questo disegno di legge che non attraverso gli eccessi del Capo 1, in termini di diritti successori e di assimilazione assoluta al matrimonio. Infatti, anche se formalmente non detto, di fatto questa legge assimila in maniera assoluta l'istituto delle unioni civili al matrimonio e - ripeto - lo fa solamente per le unioni civili tra persone dello stesso sesso. Invece le unioni tra persone di sesso diverso, quelle più comuni e più frequenti (non voglio usare termini che possono essere fraintesi), sono discriminate da una normativa parziale contenuta nel Capo 2. Io allora dico che tutti quei problemi che giustamente molti si sono posti sull'assistenza sanitaria, sul diritto al mantenimento e sul diritto ad alcuni aspetti importanti della convivenza potevano essere risolti esaminandoli uno per uno come fa il Capo 2 di questa legge. Noi non siamo contrari ad affrontare questi problemi e a risolverli, con molta concretezza e con molta ponderazione. Siamo invece assolutamente contrari alle esagerazioni, soprattutto sulla base del presupposto, che ho già illustrato e che non mi stancherò di ripetere, che la mozione di singoli affetti non può prevalere sulla struttura complessiva di un modello di società, perché non diventa più libertà ma diventa libero arbitro, diventa dipendenza di un'Aula legislativa dalle pressioni mediatiche e dai singoli casi, che molto spesso sono portati dai componenti di questa Assemblea, ma che non possono essere considerati come casi estensibili all'intera società del Paese. Quindi, se voi avete maturato la decisione di aprire, in un contesto complessivo di norme, ad un possibile utilizzo strumentale di queste e di altre norme, che porterà il Paese, nel giro di quindici anni, ad una maggioranza di cittadini italiani di provenienza non italiana, ma di provenienza straniera, approvate pure questa legge. Purtroppo le conseguenze verranno subite non solo dalle future generazioni (come spesso diciamo), ma anche dalla nostra generazione, perché il meccanismo sarà così rapido e così inequivocabilmente indifferibile che noi, nell'arco di quindici o vent'anni, ci ritroveremo con un Paese a maggioranza straniera. È una volontà che deriva dal fatto che l'incremento demografico di questo Paese ormai segna sempre un segno algebrico negativo? È la volontà di aprire ulteriormente le frontiere ad un ingresso da legalizzare? Vogliamo forse, attraverso questi meccanismi, ridurre l'onere e il costo delle politiche migratorie, altro capitolo trattato da questo Governo in maniera assolutamente disastrosa? Può essere, purché questa decisione sia coscientemente assunta. Se voi assumete la volontà di varare nella sua integrità questo testo, senza porre alcun paletto alle conseguenze inevitabili che questa legge porterà sulla struttura sociale del Paese, ve ne assumete la responsabilità. Questa legislatura passerà alla storia non tanto per il numero che porta (diciassettesima, che non è un gran bel numero) o per una riforma costituzionale assolutamente indigeribile da qualunque paese, come quella che state varando, ma passerà alla storia come la legislatura che ha aperto il Paese ad una struttura sociale completamente diversa, non nel nobile senso con cui qualcuno magari può votare alcune parti di questo disegno di legge, ma nel senso di uno stravolgimento intero e complessivo della struttura sociale del nostro Paese, mirato ad azzerare la maggioranza dei cittadini italiani, annacquandola in una maggioranza di origine non italiana.
2016-02-04	LN	StucchiGiacomo	Ci sono situazioni che devono essere affrontate interrogando la propria coscienza. È stata ricordata poc'anzi la questione della stepchild adoption, che non è marginale. Su di essa forse questa maggioranza parlamentare si troverà costretta, nel caso si dovesse votare con il voto segreto, a guardare in faccia la realtà, cioè al fatto che il Paese non va in quella direzione e che, quindi, all'interno di quest'Assemblea potrebbe esserci una maggioranza diversa rispetto a quella auspicata dalla collega Cirinnà su questo particolare articolo del disegno di legge al nostro esame. Del resto, i sondaggi pubblicati sui media dimostrano quale sia l'intendimento e il convincimento della nostra opinione pubblica. Questo non ci deve però condizionare, bensì ci deve stimolare a riflettere e a individuare la soluzione corretta. La questione degli asset ereditari, piuttosto che dei diritti alla reversibilità delle pensioni, sono altri temi che devono essere affrontati pacatamente. Spesso questo non si può fare, perché su temi come questi c'è una sorta di tendenza a urlare e a far prevalere la propria opinione, cercando di utilizzare il mezzo della voce, del tono alto, del volume. E questo è sbagliato, perché queste discussioni forse andrebbero affrontate in modo pacato, perché sono questioni importanti che richiedono quella pacatezza necessaria per affrontare temi delicati. Senza naturalmente nulla togliere a chi tifa per una soluzione, da una parte, piuttosto che per un'altra. È sbagliato anche citare studi da una parte e dall'altra; ed è sbagliato che, se il presidente della Società italiana di pediatria fa un'affermazione, immediatamente bisogna attaccarlo perché ha fatto un'affermazione non condivisibile. Così come è sbagliato richiamarsi al livello superiore dell'Europa, che ci consiglia, ci invita e ci richiama a seguire l'esempio di altri Paesi, magari proprio per quanto riguarda il contenuto di questo disegno di legge. Anche perché, francamente, la considerazione che oggi ha l'Europa dei nostri cittadini la conosciamo tutti. Quindi, non penso che, vista la situazione attuale, un consiglio che arrivi dall'Europa (laddove l'Europa è quella istituzione che, si tratti del Consiglio d'Europa piuttosto che di un altro organismo, vale poco) possa essere un'arma portata a favore dell'approvazione di questo provvedimento. Oppure, bisognerebbe parlare con coloro che, pur condividendo l'impianto di questo disegno di legge, magari, per come li conosco (e ne conosco alcuni), pur essendo omosessuali, che vivono la loro vita e richiedono qualche diritto in più rispetto a quelli che hanno ora, sono però realisti e affermano che non stanno chiedendo e che non è giusto per loro chiedere di adottare dei figli. È una scelta. Anche loro, al loro interno, giustamente discutono come facciamo noi. Quindi io ritengo che questo lungo percorso, che forse ci porterà all'approvazione di questo disegno di legge, sarà un momento importante per tutti noi, per confrontarci all'interno di quest'Aula, ma soprattutto all'esterno, come cittadini, ognuno convinto qui di fare la scelta giusta; ognuno convinto di difendere un modello di società; ognuno convinto, però, anche del fatto che le scelte fatte qui condizioneranno sicuramente la vita futura dei nostri cittadini per i prossimi decenni. Quindi, il nostro compito è questo: fare la scelta giusta. Per noi, e per me soprattutto, i contenuti del disegno di legge Cirinnà non rappresentano la strada corretta che il Paese deve seguire.
2016-02-04	LN	TosatoPaolo	Su questa vicenda sono state svolte tante considerazioni da parte dei colleghi, ormai in tantissimi interventi, che vanno a favore dell'una o dell'altra tesi. Uno dei temi maggiormente utilizzati da coloro che sostengono l'opportunità di approvare questo disegno di legge è legato alla considerazione che in Europa quasi tutti i Paesi hanno adottato delle forme di legislazione in merito, che vanno a riconoscere la famiglia o l'unione di coppie omosessuali. Su questo tema obietto molto banalmente che non è il modo di comportarsi di un Parlamento libero e sovrano quello di stabilire che, siccome una norma è stata approvata in tanti altri Paesi, automaticamente è necessario e doveroso fare altrettanto qua da noi.
2016-02-04	LN	TosatoPaolo	È evidente che c'è, in questo Parlamento, un'azione che non è guidata dai parlamentari o dai Gruppi parlamentari, ma dal Governo. È il Governo che fissa le priorità e i temi da affrontare; ma i temi da affrontare dovrebbero essere altri. Qualcuno parla di benaltrismo. io sono convinto, invece, che esistano effettivamente delle priorità. In questi giorni registriamo delle forti crisi di ogni genere: crisi bancarie, con la borsa a picco; risparmi delle famiglie e di tutti i nostri cittadini in pericolo; famiglie in grave difficoltà economica; rapporti con l'Europa che sono diventati nuovamente difficili; l'ISIS che avanza in Libia e la crisi di Schengen, con possibili ricadute molto gravi per il nostro Paese.
2016-02-04	PD	AlbanoDonatella	Concludo, signor Presidente, ribadendo che la mia speranza è che si proceda rapidamente all'approvazione di questo testo, senza se e senza ma, affinché l'Italia torni finalmente ad essere allineata ai Paesi più civili d'Europa e del mondo.
2016-02-04	PD	AlbanoDonatella	Signor Presidente, onorevoli colleghi, l'approvazione di un testo sulle unioni civili, e in particolare l'adozione di un istituto che prevede l'unione tra persone dello stesso sesso, è diventata nel nostro Paese un'esigenza improrogabile. Ultimo tra i Paesi civili dell'Europa, come ribadito più volte, in Italia manca ancora una legge a tutela di diritti che sono sia acquisiti da parte della giurisprudenza, che diffusi nella società.
2016-02-04	PD	DiGiorgiRosaMaria	Signora Presidente, colleghe senatrici, colleghi senatori, per quanto mi riguarda quello che ci apprestiamo a votare è un disegno di legge non del tutto convincente per molti aspetti, ma lo voterò perché il tempo ormai è scaduto. È un'Italia in grande ritardo rispetto a tanti Paesi d'Europa e del mondo.
2016-02-04	PD	FedeliValeria	Noi, insomma, vogliamo un Paese migliore e più giusto e una legge che riconosca e dia dignità a tutte le persone. Lasciare tutto come è oggi vuol dire accettare disuguaglianze e ingiustizie motivate solo dall'orientamento sessuale e vuol dire lasciare il nostro Paese come fanalino di coda in Europa, vittima di richiami continui delle corti e dei tribunali; vuol dire per la politica rinunciare ancora una volta al proprio ruolo. Il punto non è costruire attraverso le leggi una realtà diversa, ma farne di nuove per riconoscere quello che si muove nella società, per dare vita e continuità ai valori della nostra Carta. Se tutti i cittadini sono uguali, come dice la Costituzione, perché ad alcuni è negato il riconoscimento del legame affettivo e familiare che hanno con un'altra persona? Se tutti i bambini sono uguali perché alcuni hanno meno tutele di altri e sono condannati a vivere nella discriminazione? Se in tutta Europa questi diritti sono riconosciuti, perché non è lo stesso per le coppie omosessuali italiane e per i loro figli, figli di italiani? Perché, purtroppo, per troppo tempo la politica ha avuto paura di confrontarsi con il cambiamento, paura di riconoscerlo! Ha preferito negarlo, come se non esistesse, tollerando discriminazioni ingiuste e sofferenze ingiustificate. Ecco perché per noi questa è un'urgenza: lo è da trent'anni almeno, dalla prima presentazione di una legge che riconoscesse le unioni omosessuali in queste Aule.
2016-02-04	PD	MaranAlessandro	In molti Paesi si è passati dalla legalizzazione delle unioni civili all'accesso egualitario al matrimonio. In Irlanda si è celebrato addirittura un referendum costituzionale e la Corte suprema degli Stati Uniti nel giugno scorso ha deciso che le leggi statali che vietano il matrimonio gay sono incostituzionali in base al quattordicesimo emendamento della Costituzione americana, quello sull'uguaglianza di tutti i cittadini davanti alla legge. Una sentenza, quella della Corte suprema, che ancora una volta si è presa la responsabilità di cambiare volto alla civiltà occidentale e che consiglio di leggere, perché ci dice che la visione umanistica cattolica non è l'unica possibile. Ci sono altre visioni umanistiche possibili non meno ricche, non meno profonde, come quella che vede nella famiglia una realtà preziosa e forte proprio perché è capace di cambiare e di aprirsi ad esperienze vitali nuove. È questo che dà forza e legittimazione al mutamento di opinione, ormai maggioritario e irresistibile in tutti i Paesi occidentali, a favore delle unioni dello stesso sesso. La storia del matrimonio è una storia di continuità e di cambiamento, una realtà che è cambiata col cambiare del ruolo e dello status della donna. Sono cambiamenti che hanno rafforzato e non indebolito l'istituzione familiare. Le decisioni che riguardano il matrimonio - a partire dalla decisione se e con chi sposarsi - sono tra le più intime che un individuo può prendere, tra le più importanti nella nostra autodefinizione. Quelle scelte formano il nostro destino individuale e due persone insieme, come sottolinea la Corte suprema degli Stati Uniti, possono trovare in quel legame, comunque lo si chiami, altre libertà (l'espressione, l'intimità, la spiritualità) e ciò è vero per tutte le persone, indipendentemente dal loro orientamento sessuale. Su questo sfondo, la situazione italiana appare ormai decisamente anomala. Mentre si allarga sempre più il fronte dei Paesi che riconoscono il matrimonio, l'Italia non ha ancora neppure una regolamentazione delle unioni. Non nego che la gradualità sia necessaria; rispetto alla situazione internazionale il disegno di legge di cui discutiamo è, infatti, una soluzione di compromesso e si colloca in un punto piuttosto moderato rispetto alle leggi degli altri Paesi: non c'è il matrimonio egualitario e non ci sono le adozioni. L'adozione del figlio del partner da parte dell'altro è solo una norma di buon senso che mira a garantire a bambini che già vivono nella coppia la continuità affettiva. Si obietta che la stepchild adoption sarebbe un incoraggiamento alla maternità surrogata, vietata in Italia, ma legale in molti altri Paesi. Tuttavia, le famiglie omogenitoriali esistono e questa è una norma fatta per proteggere i bambini che ci sono già. Non per caso esiste già una giurisprudenza che si sta consolidando e se la norma non passasse in Parlamento, ci penserebbero i giudici, caso per caso o con un rinvio alla Corte costituzionale. L'utero in affitto è proibito dalla legge n. 40 del 2004 e non è toccato dal progetto in discussione. Inoltre, per quanto si possa essere contrari alla maternità surrogata, porre il peso di questa disapprovazione sulla legge per le unioni civili è del tutto insensato, visto che sono soprattutto le coppie eterosessuali a farvi ricorso. Si vogliono mettere degli ulteriori paletti? D'accordo, ma attenzione: è del tutto irrealistico proporre di trasformare la surrogacy in un crimine perseguibile anche quando commesso all'estero. Metterla al bando è una figura retorica, posto che in Europa non c'è un quadro unitario e non ci sono le basi giuridiche per costruirlo: nel diritto di famiglia gli Stati membri hanno ampia autonomia, basta pensare alle differenze nel regime della procreazione assistita, come sappiamo. In termini reali significa tornare alla discriminazione dei nati in base alla forma del loro concepimento, cosa che ripugna alla nostra coscienza giuridica e morale. Se volessimo davvero scoraggiare la maternità surrogata, dovremmo prevedere la possibilità della piena adozione anche per le coppie omosessuali, come avviene in molti Paesi di solida civiltà giuridica. Se invece si dice che il bambino deve avere una mamma ed un papà, allora la questione è un'altra: non è in discussione la maternità surrogata, ma la genitorialità di gay e lesbiche. Quel che si rifiuta è la possibilità stessa che le coppie omosessuali possano essere buoni genitori. Questa resistenza è probabilmente l'indice che misura più fedelmente le idee e i pregiudizi che abbiamo in merito all'omosessualità. Parlo di pregiudizi perché è ormai reperibile una mole consistente di ricerche scientifiche che, sulla base delle esperienze in Nord America ed Europa, dimostrano come i bambini cresciuti in famiglie omosessuali siano mentalmente sani e socialmente integrati quanto quelli cresciuti in famiglie eterosessuali. Parlo di pregiudizi perché nel momento in cui riconosco che l'omosessualità non è una patologia, né una malattia, se non consideriamo più immorale l'intimità tra due persone dello stesso sesso e se questa convinzione non è più, come in passato, incarnata dalla legge penale, allora devo ammettere all'interno della mia cultura una variante di sistema familiare che non è la mia, quella in cui sono cresciuto. E lo Stato deve accordare rispetto ad interessi così fondamentali della persona. Si tratta di un diritto che dà dignità alle coppie che, per usare le parole della Corte suprema, «desiderano definire se stessi attraverso l'impegno verso l'altro»; un diritto che risponde alla paura universale che una persona sola possa chiamare aiuto solo per scoprire che lì accanto non c'è nessuno; un diritto che offre la speranza di una compagnia, della comprensione e dell'assicurazione che, mentre entrambi ancora vivono, ci sarà qualcuno ad occuparsi dell'altro. Aggiungo che pensare di arginare la forte spinta al riconoscimento delle coppie omosessuali è un'illusione. L'Italia non è un luogo chiuso e separato e vive necessariamente le stesse dinamiche degli altri Paesi occidentali. Le trasformazioni della famiglia che nell'ultimo secolo, proprio in conseguenza del mutato ruolo sociale delle donne, hanno interessato tutti i Paesi dell'Occidente coinvolgono necessariamente anche il nostro Paese ed è vano pensare di ignorarle.
2016-02-04	PD	PaduaVenera	Suggerisco di allargare un poco le visioni sull'idea e sul concetto di famiglia, al di là di prese di posizione eccessivamente partigiane e precostituite. Da un lato, mi sembra che l'attuale disciplina prevista dal disegno di legge tenda a considerare diritti dei genitori quelli che sono interessi, semplicemente elevando di rango l'interesse, che diventa un diritto. Il riferimento, in tal senso, è alla possibilità di adozione del figlio del partner, la cosiddetta adozione del figliastro, nel caso di una unione omoaffettiva. Non dimentichiamo, però, come quel figlio nasca in ogni caso da una unione biologica tra un uomo e una donna, fatto questo intrinseco allo stesso concetto di vita umana. D'altra parte, se la possibilità di adozione del figlio del partner fosse funzionale a riconoscere diritti a bambini per situazioni già esistenti, ancorché nel complesso tale questione riguardi solamente pochi casi, non si può tralasciare, a mio avviso, che in questo modo avalliamo un principio: tutti possono richiamare il diritto ad avere un figlio, il diritto ad essere genitori. L'estensione di tale disciplina allora potrebbe riservare, in un futuro prossimo o lontano, chissà quali risvolti o evoluzioni. In sintesi, chi ci dice che in nome di diritti di cui oggi non rileviamo la necessità non si possa in futuro pensare che la cosiddetta maternità surrogata non rappresenti altro se non la modalità tramite cui le coppie omoaffettive, composte nel caso di soli uomini, possano realizzare il loro pieno diritto alla genitorialità? È di questi giorni quanto è successo a Parigi: le donne di ogni cultura, di ogni Paese e di tutte le estrazioni politiche si sono incontrate per dire «no» all'utero in affitto. Se passa un principio oggi, modificando l'attuale normativa sulle adozioni (cosa che tra l'altro dovrebbe essere trattata in quella sede), si rischia di scardinare non solo l'ordinamento attuale, ma anche, verosimilmente, quello futuro. Voglio stigmatizzare questo concetto: l'estensione dei diritti patrimoniali, successori e assistenziali per le unioni omoaffettive è cosa giusta e dovuta, e a questo credo stiamo dando le giuste risposte. Allo stesso modo, però, voglio precisare il deficit del nostro ordinamento circa l'assenza di politiche strutturali a sostegno della genitorialità e della famiglia e la mancanza di risposte adeguate al decremento demografico che sta investendo il nostro Paese. Andando con ordine, dunque, tali questioni appaiono molto più interrelate alla discussione di una legge che disciplini le unioni civili di quanto possa sembrare in prima battuta. Infatti, se da una parte introduciamo nell'ordinamento una disciplina ad hoc su specifiche formazioni sociali con l'intenzione di estendere i diritti a formazioni che nominalmente non sono equiparate alla famiglia ma che rischiano di esserlo a tutti gli effetti, dall'altra parte non esitiamo a disattendere una disposizione costituzionale, quella dell'articolo 31, che stabilisce che la Repubblica ha il compito di promuovere attivamente misure di sostegno per la formazione della famiglia, agevolando quelle numerose. Partendo da questa osservazione mi chiedo perché il drastico calo di nascite che riguarda il nostro Paese, frutto anche di una mancanza di politiche familiari strutturate, non ci interessa, anche se riguarda l'intera comunità statale, mentre l'adozione del figliastro del partner nel caso di una coppia omoaffettiva è esigenza imprescindibile e improcrastinabile? La questione rileva dal punto di vista delle priorità. La famiglia, intesa nell'accezione che i Padri costituenti hanno voluto, è il centro della nostra società e a chi ha lamentato la mancanza di un'adeguata politica sulla famiglia si sono fatte orecchie da mercante. Finalmente questo Governo, il nostro Governo, nelle ultime due manovre ha stabilito dei fondi, ha fatto attenzione a questo ma è ancora poco, bisogna ancora lavorare. Termino il mio intervento dicendo anche che se noi guardiamo al Nord Europa e alle politiche per la tutela dei diritti delle coppie omoaffettive, bisogna ricordare come da tempo questi Paesi, quali la Francia, la Germania o quelli dell'area scandinava, abbiano una legislazione di avanguardia in tema di politiche familiari. E ancora - lasciatemelo dire - mi chiedo come mai la nostra Europa ci richiama continuamente, e giustamente, per la scarsa attenzione che abbiamo avuto rispetto alle coppie omosessuali, ma c'è un silenzio assordante per ciò che riguarda la morte di bambini - abbiamo saputo che ne sono scomparsi 10.000 solo nel 2015 - che vengono dall'altra parte del mondo per cercare salute, sostegno e la giusta dignità della loro vita e di questo non ci si vuole occupare. PRESIDENTE. Senatrice Padua, la invito a concludere, le ho già concesso parecchio tempo in più rispetto a quanto le era stato assegnato. PADUA (PD). Io sono una pediatra e ho trascorso tutta la mia vita accanto ai bambini della mia comunità, quindi credo di avere un minimo di esperienza per poter affermare in quest'Aula che stiamo decidendo di un processo che riguarderà il futuro dei nostri bambini e non ci sono studi che indichino una strada piuttosto che un'altra. Certamente l'esperienza del quotidiano è che un papà e una mamma sono necessari per la crescita serena di un bambino ed è sicuramente importante, voglio dirlo anche per dare voce ai bambini che non sono presenti, riflettere perché stiamo per assumerci una grande responsabilità e rispondiamo alla nostra coscienza. Signor Presidente, chiedo di poter consegnare il mio intervento perché venga allegato agli atti della seduta odierna.
2016-02-04	PD	SustaGianluca	Se dieci anni fa avessimo avuto il coraggio di andare avanti sui cosiddetti DICO, non ci troveremmo oggi a dover discutere a decidere di questioni - come la stepchild adoption e il tema più generale delle adozioni da parte di coppie dello stesso sesso - che sono dirimenti per ogni decisione su queste questioni. È giunto però il momento di decidere. È giunto il momento di rispondere ad una domanda di intervento legislativo, non perché vi sono richiami della Corte di Strasburgo e della nostra Corte costituzionale; non perché bisogna colmare il vuoto che inevitabilmente la giurisprudenza, pur con tutta la sua carica innovativa, ha lasciato, ma perché c'è una domanda che sale dal Paese di riconoscere e garantire i diritti di chi ritiene di esprimere la propria affettività, la propria capacità e libertà di amare in altro modo rispetto alla stragrande maggioranza della popolazione. La necessità di arrivare finalmente in Aula a poter discutere e decidere, dopo anni di sterile dibattito e scontri ideologici - ben più di un'esigenza di disciplina di Gruppo, che su queste materie non dovrebbe neanche essere invocata o pretesa - ci ha fatto superare la perplessità, che pure (ad esempio) io ho sulla coerenza totale con il dettato costituzionale di alcuni passaggi di questo disegno di legge. Quindi, ben venga questa discussione, nonostante le forzature e le polemiche che hanno accompagnato l'incardinamento in Aula del disegno di legge, che certo avrebbe meritato un approfondimento in Commissione, se solo due anni di inutile ostruzionismo non avessero impedito una vera discussione di merito. E veniamo al merito. Non posso non riconoscere lo sforzo della relatrice per cercare di motivare quel giudizio di moderazione e prudenza che la senatrice Cirinnà attribuisce al disegno di legge. Vi sono sicuramente in questo provvedimento il riconoscimento, la tutela di diritti, individuali e di coppia, che non si possono non condividere, coerenti con la dottrina, con la giurisprudenza, con la Carta dei diritti fondamentali dell'Unione europea e con i principi fondamentali della nostra Carta costituzionale. Chi si dichiara contrario tout court a questo testo, senza distinguo, sulla base di un'asserita superiorità dell'articolo 29 rispetto all'articolo 2, si rinchiude in una sorta di non expedit, magari in forza delle proprie convinzioni religiose, che non fa onore né a Dio né a Cesare. Per contro, presentare questo testo come frutto di una già compiuta mediazione perché si è rinunciato al matrimonio e all'adozione, dimenticando che la Corte costituzionale ha escluso la possibilità di estendere il matrimonio alle coppie consensuali, è una forzatura anch'essa. Ma anche l'altro elemento, la rinuncia alle adozioni tout court, non è un atto offerto alla mediazione. Se l'adozione è un istituto volto a garantire ai minori che nessuno li privi di una famiglia e se la dichiarazione di convivenza produce un'unione civile e non una famiglia, che è conseguenza solo di un matrimonio, l'adozione urta anch'essa con l'articolo 29, e la rinuncia a inserire le adozioni nel disegno di legge non è stata un omaggio allo spirito di mediazione ma una realistica presa d'atto della realtà costituzionale e dell'esigenza di evitare forzature che avrebbero compromesso l'esito del disegno di legge. Questo, quindi, non è un testo di mediazione o meglio lo è sul piano astratto, del mero dibattito culturale rispetto alle proprie posizioni e convinzioni; non lo è più nel rapporto che la legge ordinaria deve avere rispetto al quadro costituzionale, a cui deve obbligatoriamente riferirsi. La parte del testo dedicata alle coppie omosessuali è il massimo che si può pensare di prevedere a Costituzione invariata. Bisognava forse avere il coraggio di cambiare la Costituzione. Inoltre, l'insistente equiparazione del rapporto di unione con quello di coniugio sembra immaginato al principale fine di aprire varchi per la giurisprudenza di merito e di legittimità, nonché della Corte costituzionale, per affermare la sovrapposizione tra unione e matrimonio, con tutte le conseguenze del caso, anche in relazione alle questioni di filiazione‑genitorialità. È da queste considerazioni che sono stati concepiti gli emendamenti, che con altri abbiamo presentato. Un'azione - quella di voler emendare questo testo - responsabile e difficile: responsabile, perché volta a raggiungere un risultato storico nella lotta contro le discriminazioni; difficile, perché lo scontro tra gli opposti ideologismi finisce, anche a livello di opinione pubblica, per far apparire ambigua e confusa una posizione che è invece molto chiara: favorevole alle unioni, assolutamente convinta che riconoscimento delle unioni nulla toglie alla famiglia fondata sul matrimonio; decisamente schierata contro chi discrimina le persone sulla base del proprio orientamento sessuale. Ma tutte queste osservazioni critiche che, se prese in considerazione, avrebbero portato a un testo migliore e più largamente condivisibile anche all'interno della stessa maggioranza di Governo, non sono così dirimenti come invece lo è la questione della stepchild adoption. Altri sono già intervenuti su questo tema, in sintonia con il modo di sentire. A chi ci dice che bisogna guardare ai diritti dei bambini, a prescindere da come sono venuti al mondo, io rispondo che introdurre automatismi, come di fatto questo disegno di legge fa, tra l'essere partner di una coppia omosessuale e il poter diventare genitore di un minore figlio dell'altro è una forzatura che contrasta con lo stesso fondamento dell'adozione speciale, con la quale il legislatore ha voluto garantire una famiglia a chi ne è privo e non a soddisfare un diritto assoluto alla genitorialità, che non esiste. Ma non nascondiamoci dietro un dito. Il contestuale diritto al riconoscimento dell'unione e all'adozione del figlio del partner apre la strada alla maternità surrogata, oggi punita solo se commessa in Italia. È un'aberrante manipolazione delle relazioni umane, in cui il corpo di una persona diventa uno strumento della soddisfazione di un bisogno, quando non di un piacere di terzi in cambio di denaro. Se è vero che la legge deve farsi carico di chi è più debole, il minore, ed è venuto al mondo con pratiche illecite, è altrettanto vero che una legge - nel nostro caso questa legge - non può diventare lo strumento per incentivare pratiche illecite, soprattutto in presenza del fatto che il minore qui considerato è già tutelato dalla potestà esercitata dal suo genitore biologico o adottivo e da norme che già permettono, in caso di necessità, di affiancare terze persone nella crescita dei minori senza per questo estendere su di loro la potestà genitoriale. Occorre uscire dalle tenebre dell'ideologia per affrontare temi che non possono esaurirsi in un articolo di legge. Occorre riaprire il cantiere delle modifiche della legge n. 184 del 1983: curatutele, tutele, affidamenti, adozioni speciali, adozioni ordinarie, amministrazioni di sostegno hanno subito negli ultimi trentacinque anni profondi cambiamenti e adattamenti in una società in profondo cambiamento. Occorre rimettere mano a tutto ciò, ma non si può pensare di fare questo a colpi di maggioranza o per timore di apparire poco in sintonia con l'Europa, per timore di stare con i Paesi più arretrati. Ciò magari mentre i Paesi più evoluti, presi ad esempio di una maggiore capacità di concepire, di vivere i diritti civili e di trasformarli in legge, confiscano i beni ai migranti, caricano i minori sui treni e sugli aerei, li rispediscono alle madri biologiche in Africa o in Medio Oriente, ammesso che possano accoglierli. In tanti siamo pronti, in tempi certi e rapidi, ad affrontare il tema delle adozioni a trecentosessanta gradi, ma quanto più vedremo una reale dimostrazione di volontà di mediazione, tanto più saremo convinti, liberi e disponibili nel sostenere, nel voto finale, questo provvedimento. Mi auguro che, nei prossimi giorni e nelle prossime ore, questa attività di mediazione possa sortire un effetto positivo per tutti e per la società italiana.
2016-02-04	FI	DAliAntonio	D'ALI' (FI-PdL XVII). Signor Presidente, signor Ministro, l' annus horribilis del sistema bancario italiano sembra non avere fine: quattro banche popolari del centro Italia sono fallite, migliaia di cittadini hanno visto scomparire i loro risparmi, pesanti ombre di conflitto di interessi si sono addensate sul Governo, la sfiducia nel sistema di vigilanza e il timore dei cittadini sembrano ormai irreversibili, in queste ultime settimane i mercati hanno clamorosamente bocciato gli interventi proposti dal Governo. Non vorremmo che da questi ultimi e, in particolare, da quello che prevede la possibilità di scorporo dei crediti in sofferenza dell'intero sistema bancario (la cosiddetta banca dei cattivi) si determinassero pesanti e negativi riflessi sull'economia reale del Paese ed un accentuarsi di una già insostenibile stretta creditizia sulle piccole e medie imprese. Ciò accadde, in eguale situazione, nel caso del Banco di Napoli, quando nei 12.000 miliardi di vecchie lire di crediti scorporati nella "banca dei cattivi" confluirono anche crediti non in sofferenza, soprattutto di piccole e medie imprese, di agricoltori, di artigiani, di imprese individuali, che, pur assistiti da capienti patrimoni, si trovarono improvvisamente alla porta gli inesorabili esattori delle società che avevano acquistato i crediti. In relazione a ciò, quali sono gli accorgimenti che il Governo intende porre in essere (controllo sull'effettiva incapienza dei debitori, sull'iscrizione postuma a sofferenza di alcuni crediti e così via) per evitare il ripetersi di quelle modalità? Modalità che andrebbero ad incidere negativamente sugli equilibri di un tessuto economico e sociale come quello italiano, basato largamente sulle piccole e medie imprese, forse poco capitalizzate rispetto a quelle europee, ma comunque certamente produttive e che hanno assoluta necessità di intermediari bancari vicini ai territori e sensibili alle loro esigenze. Con riferimento all'andamento dei mercati, non ritiene ella che il tracollo al ribasso possa nascondere strategie speculative che avvantaggerebbero solamente i grandi gruppi che già si avanzano per acquistare e concentrare gli istituti di credito già in decozione e poi depurati dalle "banche dei cattivi"? Ed infine non ritiene ella che Governo e Parlamento debbano intervenire con urgenza su un sistema di vigilanza che ha dimostrato clamorose inefficienze pur essendo il più costoso d'Europa?
2016-02-04	M5S	BotticiLaura	Signor Ministro, avete messo mano alla riforma delle popolari, ma non vi prendete la responsabilità di mettere mano alla separazione bancaria a tutela dei cittadini italiani per paura dell'Europa. Questo è quello che state facendo.
2016-02-04	M5S	PetrocelliVitoRosario	Signor Ministro, non ho parole. Lei in questa situazione è il perfetto replicante del suo presidente del Consiglio Renzi, che è andato in Europa a battere i pugni sul tavolo della Commissione europea e Juncker gli ha risposto che non c'era proprio il tavolo.
2016-02-04	PD	FornaroFederico	Signor Ministro, vorrei porre l'attenzione su un aspetto. Lei ha giustamente ricordato, ed è assolutamente condivisibile, come i fondamentali delle banche italiane siano solidi. Credo però che da questo punto di vista occorra lavorare nelle due direzioni che lei ha indicato: in primo luogo in Europa, affinché si comprenda anche la peculiarità e la specificità del sistema bancario italiano anche rispetto all'applicazione delle nuove regole. Quindi va rafforzata questa fase di transizione e auspicabilmente anticipata la revisione della normativa rispetto alla data del 2018. Accanto a questo, sono assolutamente d'accordo che il tema della garanzia dei depositi sia la terza gamba assolutamente fondamentale, perché in questo momento c'è una crisi di fiducia evidente da parte dei risparmiatori nei confronti del sistema bancario. Mi permetto infine di fare un'ultima riflessione. Quello che lei ha descritto e i numeri forniti non sarebbero determinati dal comportamento dei mercati degli ultimi dieci giorni. Dobbiamo prendere atto che è in corso un attacco evidente di tipo speculativo e quando ci sono attacchi di queste dimensioni credo che occorra valutare anche misure non ordinarie per arginare la speculazione, perché ancora qualche giorno con queste perdite dei corsi bancari e noi avremo alcuni istituti di credito che non solo si compreranno a prezzi di realizzo ma che rischieranno di avere problemi rispetto ai parametri, che lei ben conosce, dettati dalla Banca centrale europea.
2016-02-09	FI	BerniniAnnaMaria	Attraverso la parola «diritti», cari colleghi, si legge la storia della nostra Europa geografica, prima ancora che politica, e attraverso i conflitti sui diritti si leggono gli snodi drammatici degli ultimi due secoli: la conquista dei diritti politici, come il voto, nell'epoca dell'irresistibile protagonismo dei popoli sul terreno della storia; la lotta per i diritti sociali da cui origina il compromesso del welfare state; la battaglia per i diritti civili che, nell'Italia del miracolo economico, arriva per ultima, come frutto - finalmente! - della secolarizzazione dei costumi, vero ossigeno dello spirito liberale. Si tratta di temi altissimi, che dovrebbero essere per noi un'eredità responsabilizzante, per spingere il legislatore - quindi tutti noi - a rappresentare con attenzione e sensibilità la società e i suoi cambiamenti. I diritti di libertà, come quelli con cui oggi ci misuriamo, noi legislatori non li inventiamo, non li scopriamo, ma dobbiamo avere la capacità di riconoscerli, nella loro pienezza e al momento giusto. Sui diritti di libertà abbiamo il dovere di aprire, come nei momenti migliori della nostra storia, una discussione chiara negli intenti e nei contenuti di fronte al Paese. Signori della maggioranza, signori del Governo, non sarei sincera se non vi dicessi che il vostro modo di operare, mi rende difficile, in questo caso, rimanere fedele anche nell'attuale momento alle mie profonde convinzioni liberali. Avete, infatti, condotto questo passaggio con un raro mix di sciatteria intellettuale e opportunismo politico, e non lo meritano, prima ancora che questa Assemblea, quelle coppie omoaffettive, quelle nuove famiglie che attendono da anni che la nostra legislazione riconosca i loro giusti diritti, al pari delle legislazioni dei principali Paesi europei: le unioni civili, appunto. Questa è infatti una norma che, nei suoi contenuti, distrae e inganna molto più di quanto non conceda e riconosca diritti di libertà, perché ha una genesi molto confusa nei testi e opaca nelle motivazioni politiche. Il dibattito sarebbe stato ben più equilibrato e mirato - a mio avviso - se si fosse partiti dal testo del disegno di legge presentato dal senatore Caliendo, che casualmente è seduto vicino a me, che ha certamente fornito un contributo di spessore sul tema del riconoscimento dei diritti. Si è scelta, purtroppo, tutt'altra strada. Il legittimo sospetto, che nasce dal modo di operare del Governo, questo furor, qui e ora, sui diritti civili, alla vigilia delle elezioni amministrative, che ci fa correre troppo e troppo spesso inciampare su aspetti sensibili ed estremamente importanti di questa norma, è che il Presidente del Consiglio, pungolato da sinistra dal dibattito sul partito della Nazione, stia facendo braccio di ferro proprio sui diritti - colleghi: proprio sui diritti! - nascondendo le contraddizioni delle sue politiche di Governo sotto il tappeto del morettiano approccio: «Facciamo qualcosa di sinistra». I diritti, colleghi, non sono però una partita che vada giocata in modo tattico, non sono né di destra, né di sinistra, ma incidono profondamente la carne viva del Paese, toccano situazioni che già esistono intorno a noi, vicinissimo a noi, e vanno trattate con molto più rispetto di quello attuale. Servono meno slogan e più rispetto. Sarebbe stato coerente e comprensibile se il Presidente del Consiglio avesse detto: «Io sono il Premier di un Governo non eletto dal popolo, ma frutto di un compromesso parlamentare. Di fronte a temi importanti e divisivi, diamo al Paese un testo dai contenuti efficaci e chiari sulle unioni civili, seguito da una riforma completa e soddisfacente della disciplina sulle adozioni», sulle adozioni e non sulle adozioni non legittimanti, sulla stepchild adoption e sull'adozione del figliastro. Sarebbe stato limpido e avrebbe prodotto meno esasperazioni e più diritti. Ve lo dice chi, come me, è assolutamente favorevole al riconoscimento delle unioni civili ed è altrettanto favorevole alla regolamentazione della disciplina sulle adozioni. Invece no: il Presidente del Consiglio non ha voluto fermarsi ad ascoltare la voce del Paese. Chissà dove sono finite le consultazioni pubbliche, che gli sono state e gli sono tanto care. Anche i tempi, colleghi, hanno un significato politico, anche il metodo è indicativo di una cultura. Sono certa che se il centrodestra avesse - perdonatemi la digressione - tra un passaggio parlamentare sulle riforme costituzionali ed un voto sui diritti civili, prodotto un rimpasto di Governo, qualcuno non avrebbe mancato di ululare al mercimonio ed alla compravendita. E magari qualche occhiuto riflettore di qualche occhiuta procura della Repubblica si sarebbe magicamente acceso su di noi; altri misteri dolorosi della recente storia politica. In questa legislatura ho sentito citare spesso, quasi come genius loci, Amintore Fanfani che, proprio sul divorzio, in nome della coerenza, si dimise, mettendo così fine alla sua carriera politica. Qualcuno a caso tra chi, oggi, qui sostiene la maggioranza, ma anche tra chi in questi giorni sta molto legittimamente manifestando vigoroso dissenso sulle unioni civili e soprattutto sulle adozioni, è disposto sin d'ora ad annunciare che, se i suoi saldi principi non trionferanno, rinuncerà ai posti di Governo che attualmente ricopre? Francamente questo spettacolo non è all'altezza della discussione che il Paese si aspetta da noi. Le imperfezioni e le criticità, anche sotto il profilo costituzionale, alle quali questo testo ci espone non sono trascurabili. Così come non sono trascurabili le forzature politiche e la superficialità che ne hanno in parte accompagnato l' iter. E non hanno giovato - devo dire - nelle ultime settimane gli eccessi guasconi del Presidente del Consiglio, così alieno alle prerogative parlamentari da non riuscire a cogliere la differenza tra i provvedimenti per i quali il Governo può e deve mettere in campo tutta la sua forza muscolare e quelli che, al contrario, richiederebbero invece ben altre qualità: confronto, ascolto, mediazione. Tuttavia, personalmente - lo ribadisco - il bisogno di affermare un punto di avanzamento liberale sui diritti prevale rispetto al dissenso e all'opposizione nei confronti di queste pratiche. Siamo chiamati ad esprimere un orientamento che investe insieme le nostre convinzioni e la percezione che quotidianamente abbiamo del nostro Paese. Ignorare la realtà, le dinamiche sociali che esistono e che investono direttamente la vita di molti, per quanto mi riguarda non è più possibile. Non mi appassiona il balletto delle cifre: 500, 1.000, 100.000 bambini. Le famiglie omoaffettive esistono, hanno diritti non riconosciuti - o riconosciuti in parte giudizialmente, ma finora sostanzialmente ignorati dal legislatore - hanno figli che non possono essere discriminati. Tali diritti non sono una minaccia alle famiglie tradizionali, né lo saranno mai, ma corrispondono ad un'altra scelta di vita altrettanto legittima e meritevole di tutela. In queste settimane molti media hanno mostrato, con dovizia di grafici e riproduzioni, quale sia lo stato dell'arte della legislazione dei vari Paesi, europei e non solo, rispetto alle unioni civili, ai matrimoni tra persone dello stesso sesso, alle adozioni tout court, ovvero quelle che noi chiamiamo adozioni legittimanti, e alla stepchild adoption, cioè all'adozione del figliastro. Quale che sia la convinzione di ognuno di noi, non possiamo far finta che l'Italia non registri un ritardo inaccettabile su questi temi, in evidente dicotomia con il ruolo che la storia ha assegnato alla nostra Nazione; un ritardo - lo dobbiamo ricordare anche sotto il profilo giuridico, noi che siamo legislatori - che la firma dei trattati europei, del Trattato di Lisbona e della Carta dei diritti dell'Unione europea ci impone di colmare, per non parlare del cammino giurisprudenziale crescente della Corte europea dei diritti dell'uomo. Da costituzionalista, prima ancora che da parlamentare, confesso che avrei preferito un diverso percorso normativo, forse più avanzato. Modificare, aggiornandolo, l'articolo 29 della Costituzione avrebbe non solo significato riconoscere le unioni civili in quanto forma familiare «consentita», «accettata», «possibile», ma avrebbe fatto fare anche un vero, e non solo promesso, balzo in avanti all'intera società italiana, modernizzando un Paese che troppo spesso si specchia nel passato, nascondendo sotto la polvere non tanto e non solo i problemi, quanto soprattutto, purtroppo, i processi evolutivi. Nessuna sovrapposizione tra istituti; solo estensione dei diritti nei confronti di chi, per troppo tempo, ne ha avuti troppo pochi. Il tema è divisivo, non possiamo e non dobbiamo nascondercelo. Pensare che le ragioni possano trovarsi interamente in una posizione piuttosto che in un'altra significa non voler comprendere le ragioni degli altri. Sul punto non posso, però, non segnalare due aspetti critici dei quali ho parlato anche con la relatrice e lo farò anche in sede di percorso emendativo, che il legislatore, cioè noi, non potrà non considerare a partire da domani. Il primo aspetto riguarda i matrimoni di comodo finalizzati all'acquisizione fraudolenta della cittadinanza, ai quali, se questo disegno di legge diventerà legge, si aggiungeranno quindi le unioni civili di comodo. È un fenomeno che, in tempi di flussi migratori senza precedenti, non può essere trascurato o addirittura favorito -ovviamente non in maniera non voluta - dal legislatore, neanche implicitamente o subliminalmente, a causa di una legislazione non adeguatamente aggiornata. Il secondo aspetto serissimo, che forse la Ragioneria generale ha un po' disconfermato, è la revisione, basata su nuovi e realistici calcoli di sostenibilità, del nostro sistema previdenziale. Sulla regolamentazione dei trattamenti pensionistici ai superstiti è da tempo aperto un dibattito - lo sappiamo tutti - anche frutto delle sostanziali differenze di sistema che l'entrata in vigore del metodo contributivo contempera. Per evitare che la questione possa essere affrontata esclusivamente sotto il profilo della quantificazione materiale della platea degli aventi diritto e della aggiunta automatica alla platea degli attuali aventi diritto dei nuovi, annuncio la prossima presentazione di un disegno di legge per aggiornare e rendere sostenibile questa reversibilità. In conclusione, con tutti i limiti segnalati, con una attenzione particolare subordinata all'apertura che il Governo vorrà fare sul percorso emendativo, con specifico ma non esclusivo riferimento alla confusa regolazione dell'adozione del figliastro, anticipo un mio orientamento di voto favorevole a questo disegno di legge, che intendo come un primo abbozzo di risposta, pur se non completamente condivisibile e molto pasticciato, per contenere un gap europeo ed un vuoto normativo suscettibili di produrre sulla nostra comunità nazionale riflessi giuridici e sociali senza rete di protezione. È intollerabile. Tutti i cittadini italiani fanno parte, a pieno titolo e senza distinzioni, di quel perimetro all'interno del quale agisce il nostro contratto sociale, sulla base del quale i diritti di ognuno di noi devono trovare come limite invalicabile solo ed esclusivamente i diritti dell'altro.
2016-02-09	M5S	CappellettiEnrico	Signor Presidente, rappresentanti del Governo, colleghi senatori, il momento che sta attraversando il nostro Paese è veramente grave: pensate che rischiamo addirittura di estendere i diritti civili alle coppie gay, esattamente come avviene praticamente in tutto il resto d'Europa. In Spagna per le coppie gay è possibile sposarsi e anche adottare dei figli. In Francia e in Gran Bretagna l'adozione è legale da parte di coppie omosessuali, come anche, peraltro, il loro matrimonio. In Germania è consentita la stepchild adoption e anche l'unione civile. Si potrebbe continuare con Olanda, Belgio, Norvegia, Svezia, Danimarca, Irlanda, Austria eccetera. Ma qui siamo in Italia, un Paese dove anche il riconoscimento di diritti fondamentali, sui quali non si dovrebbe transigere, diventa oggetto di un'aspra battaglia politica, peraltro, alimentata in parte da partiti ridotti al lumicino in termini di consenso elettorale; anzi, forse proprio per quello. Ho sentito spesso in questa Aula parlare di necessità di tutelare la famiglia tradizionale, ma ne ho sentito parlare da parte di parlamentari che verranno ricordati più per i loro tentativi di giustificare festini, droghe e prostitute che per la loro attività di parlamentari. Altri che ora si stanno strappando le vesti per la tutela della famiglia tradizionale sono arrivati addirittura ad umiliare l'intero Parlamento depositando emendamenti per la tutela della pedofilia. Sono stati ritirati, non senza imbarazzo. I colleghi che sono con me in Commissione giustizia ne hanno ben memoria. Certo, un bel modo quest'ultimo di tutelare la famiglia; è sicuramente originale. Altri ancora non hanno esitato a sdoganare l'abuso sessuale di minorenne difendendo l'indifendibile, come nel caso di Ruby. Ecco, io credo, Presidente, che sia sacrosanta la necessità di dare maggiori tutele alla famiglia. Mai forse come adesso la famiglia è sotto attacco, ma non certo per il disegno di legge Cirinnà, ma per politiche scellerate di un Governo che non parte dalle necessità fondamentali della famiglia. Per esempio, per dare un primo sollievo concreto alle famiglie si potrebbe partire dall'introduzione anche nel nostro Paese del reddito di cittadinanza. Questo disegno di legge ha trovato una ferma opposizione proprio nel Presidente della Commissione lavoro, altro esponente politico che a parole si spende a tutela della famiglia, ma che nei fatti è uno dei maggiori responsabili della crisi in cui si trovano le famiglie oggi nel nostro Paese. Basti pensare alle precarietà introdotte nel mondo del lavoro. Faccio un altro esempio: quanti aborti si potrebbero evitare se ci fosse nel nostro Paese una vera tutela della famiglia? Penso ad un sistema serio di assistenza, come già avviene, peraltro, nella maggioranza dei Paesi europei. Probabilmente parliamo di decine di migliaia all'anno. Ma per il Parlamento questo non rappresenta un problema sociale di cui discutere. Tornando al provvedimento in discussione, è stato più volte ricordato - e vorrei ribadirlo io stesso - che l'Italia è già stata condannata dalla Corte europea dei diritti dell'uomo per non aver ancora introdotto una disciplina sulle unioni omosessuali nel nostro Paese e vorrei ribadire che la stessa Corte costituzionale ci ha più volte richiamato, in quanto legislatori, a provvedere. Certo, mi viene detto spesso che ciò è pur vero, ma che ci sono ben altre priorità nel nostro Paese. È verissimo che ci sono molte priorità, ma delle unioni civili in Italia si discute da trent'anni. La prima proposta di legge risale addirittura al 1988, poi ci sono stati i cosiddetti diritti e doveri delle persone stabilmente conviventi (DICO) e i patti civili di solidarietà (PACS), ma non se fece nulla. Insomma, sono dieci legislature che viene detto ai cittadini italiani, che aspettano questa riforma, che non si tratta di una priorità. Credo quindi che ora sia venuto il momento di votare questa riforma. Sappiamo bene che una fetta di maggioranza, più sensibile alla stabilità del Governo, che al riconoscimento dei diritti civili, approfitterà del voto segreto, per cercare di sabotarne il percorso in Assemblea. Non dimentichiamo infatti che in Commissione giustizia il Governo si è rimesso alla Commissione su tutti gli emendamenti, tanto su quelli favorevoli, quanto su quelli evidentemente contrari al provvedimento. Non dimentichiamo anche che, per nove volte, in ben nove voti, la maggioranza si è espressa in maniera contraria - Partito Democratico compreso - alla calendarizzazione del provvedimento sulle unioni civili, che poteva quindi essere discusso già da tempo in Assemblea, al Senato. In un'occasione in particolare il suo esame è stato fatto slittare addirittura per dare precedenza alla cosiddetta legge Boccadutri. Per la maggioranza dei partiti rappresentati in quest'Aula è stato più importante assicurarsi l'incasso di cospicui finanziamenti elettorali, piuttosto che avviare la discussione sul disegno di legge sulle unioni civili. Avviandomi alla conclusione, per questi motivi faccio dunque un appello per il voto palese, perché ciascun senatore possa assumersi le proprie responsabilità di fronte alla propria coscienza e, soprattutto, di fronte al Paese, per scongiurare che ancora una volta possa essere fatta prevalere la necessità di non scontentare un partner di Governo, a scapito del riconoscimento dei diritti civili fondamentali, rispetto ai quali, peraltro, si sono impegnate, ripetutamente e formalmente, sia le forze di maggioranza sia quelle di opposizione. Il momento di approvare questa riforma è infatti arrivato ed è ora.
2016-02-09	PD	LoMoroDoris	Signora Presidente, rappresentanti del Governo, colleghi, la discussione generale sul disegno di legge n. 2081 in materia di unioni civili ha già registrato numerosi interventi, in molti dei quali mi ritrovo pienamente, a partire dalla relazione della collega Cirinnà. Sono stati richiamati vari articoli della Costituzione: l'articolo 2 in materia di diritti inviolabili dell'uomo, indicato dalla Corte costituzionale come fondamento dell'auspicato riconoscimento giuridico dell'unione omosessuale, l'articolo 3 e l'articolo 29. Si è detto che sarebbe discriminatorio riservare l'istituto giuridico delle unioni civili alle coppie dello stesso sesso e non estenderlo alle coppie eterosessuali. Non è così. Si parte da una situazione, quella attuale, che esclude le coppie omosessuali dal matrimonio. Si ricorre ad un istituto giuridico ad hoc per queste ultime perché, nell'ordinamento giuridico italiano, il matrimonio come disciplinato dal codice civile è riservato espressamente a persone di sesso diverso. Con l'istituto dell'unione civile si colma un deficit di tutela delle coppie omosessuali, peraltro in adempimento di un obbligo positivo del legislatore, più volte segnalato dalla Consulta. Estendere il nuovo istituto alle coppie di sesso diverso avrebbe significato porre il nuovo istituto in concorrenza con il matrimonio, mettendo in discussione quella centralità dell'istituto matrimoniale che il nostro ordinamento garantisce. Nel mio intervento sulle pregiudiziali, al quale rimando sul punto, mi sono soffermata sulla giurisprudenza della Corte costituzionale e segnatamente sulla definizione dell'unione omosessuale contenuta nella sentenza n. 138 del 2010. Oggi vorrei soffermarmi, in particolare, sulla giurisprudenza internazionale della Corte europea dei diritti dell'uomo, con un richiamo anche alla giurisprudenza della Corte di giustizia del Lussemburgo. Si tratta di un aspetto non adeguatamente valorizzato che merita un approfondimento, anche in considerazione del valore che viene attribuito alla CEDU (Convenzione europea per la salvaguardia dei diritti dell'uomo e delle libertà fondamentali), che vincola ben 47 Stati, tra cui l'Italia, soprattutto a seguito delle cosiddette sentenze gemelle della Corte costituzionale italiana. Voglio richiamare innanzitutto, per rendere tutto più comprensibile, le norme della Convenzione su cui si è sviluppata la discussione. Si tratta dell'articolo 8 (Diritto al rispetto della vita privata e familiare), dell'articolo 12 (Diritto al matrimonio), dell'articolo 14 (Divieto di discriminazione). A queste norme occorre aggiungere l'articolo 9 della Carta dei diritti fondamentali dell'Unione europea, secondo la quale «Il diritto di sposarsi e il diritto di costituire una famiglia sono garantiti secondo le leggi nazionali che ne disciplinano l'esercizio». Passando alla giurisprudenza della Corte, con riferimento alle coppie omosessuali e ai loro diritti, particolarmente importanti sono le sentenze che di seguito si richiamano, insieme ad alcuni significativi stralci, tradotti dal francese o dall'inglese, da sentenze che comunque fanno parte della rassegna depositata agli atti della Commissione giustizia. Comincio con il citare la causa di Schalk e Kopf contro l'Austria del 24 giugno 2010. La Corte, dopo aver richiamato l'interpretazione tradizionale dell'articolo 12 della Convenzione che riguarda il diritto al matrimonio, fondata sul dato letterale (la norma si riferisce a «l'uomo e la donna»), opera una comparazione tra il predetto articolo 12 e l'articolo 9 della Carta dei diritti fondamentali dell'Unione europea. Osserva la Corte (leggo testualmente perché è importante usare proprio i termini che si ricavano dalle sentenze): «Il commentario alla Carta, che è divenuta giuridicamente vincolante nel dicembre 2009, conferma che l'articolo 9 vuole avere un campo di applicazione più ampio dei corrispondenti articoli contenuti in altri strumenti di tutela dei diritti umani. Allo stesso tempo, il riferimento alla legislazione nazionale riflette la diversità delle regolazioni nazionali che spaziano dal riconoscimento dei matrimoni omosessuali al loro divieto esplicito. Facendo riferimento alla legislazione nazionale, l'articolo 9 della Carta lascia decidere agli Stati se permettere o meno i matrimoni omosessuali. Nelle parole del commentario - prosegue la Corte - si legge: che "Si può affermare che non vi è ostacolo al riconoscimento delle relazioni omosessuali nel contesto del matrimonio. Tuttavia, non vi è alcuna disposizione esplicita che preveda che le legislazioni nazionali siano tenute a favorire tali matrimoni"». E su tale presupposto afferma:«Tenuto conto dell'articolo 9 della Carta dei diritti fondamentali dell'Unione europea, la Corte non ritiene più che il diritto al matrimonio di cui all'articolo 12 (della CEDU) debba essere limitato in tutti i casi al matrimonio tra persone di sesso opposto. Conseguentemente non si può affermare che l'articolo 12 sia inapplicabile alle richieste dei ricorrenti. Tuttavia, allo stato attuale, la questione se permettere o meno il matrimonio omosessuale è lasciata alla legislazione nazionale dello Stato contraente». In un altro punto della stessa sentenza si legge che la Corte considera artificioso mantenere il punto di vista in base al quale, a differenza delle coppie eterosessuali, una coppia omosessuale non possa godere di una vita familiare ai sensi all'articolo 8. Conseguentemente, l'unione dei ricorrenti - una coppia dello stesso sesso che coabita e vive in una stabile unione di fatto - rientra nella nozione di vita familiare, così come l'unione di due persone di sesso diverso che si trovano nella stessa situazione. La Corte conclude, quindi, che le vicende del caso in esame rientrano sia nella nozione di «vita privata» sia in quella di «vita familiare», ai sensi dell'articolo 8. Conseguentemente, trovano applicazione, in combinato disposto, gli articoli 8 e 14 della Convenzione. La Corte arriva a tale conclusione partendo dalla premessa che le coppie dello stesso sesso hanno la medesima capacità di quelle di sesso diverso di entrare in una stabile e seria relazione. Pertanto, esse si trovano in una situazione molto simile - dice la Corte - a quella delle coppie eterosessuali per quanto riguarda il bisogno di riconoscimento legale e di protezione del loro rapporto. Potrei citare un'altra causa, contro la Grecia del 7 novembre 2013, in cui la Corte sostanzialmente ribadisce quanto affermato. Mi soffermo invece sulla causa Oliari e altri contro l'Italia (del 21 luglio 2015). Nella sentenza si legge che la Corte ritiene che la necessità di ricorrere ripetutamente ai tribunali interni per sollecitare parità di trattamento in relazione a ciascuno dei molteplici aspetti che riguardano i diritti e i doveri di una coppia, specialmente in un sistema giudiziario oberato come quello italiano, costituisca già un ostacolo non irrilevante agli sforzi dei ricorrenti volti a ottenere il rispetto della propria vita privata e familiare. E ancora, la Corte ritiene che, in assenza di matrimonio, le coppie omosessuali quali i ricorrenti abbiano particolare interesse a ottenere la possibilità di contrarre una forma di unione civile o di unione registrata, dato che questo sarebbe il modo più appropriato per poter far riconoscere giuridicamente la loro relazione e garantirebbe loro la relativa tutela senza ostacoli superflui. In sintesi, dalle sentenze della Corte citate, si evince che: le unioni omosessuali sono protette dagli articoli 8 e 14 della Convenzione; alle coppie omosessuali può in astratto essere riferito anche l'articolo 12 della Convenzione in materia di matrimonio, salva la competenza dei singoli Stati a legiferare in questa materia; non vi è l'obbligo di estendere il matrimonio alle coppie omosessuali, vi è però un obbligo positivo per il legislatore di intervenire per disciplinare le unioni omosessuali, con una regolazione non discriminatoria. La citata giurisprudenza della Corte europea converge con i desiderata e i moniti della Corte costituzionale italiana (nello specifico, faccio riferimento alle sentenze nn. 138 del 2010 e 170 del 2014). Quanto alla giurisprudenza della Corte di giustizia di Lussemburgo - alla quale accenno soltanto - occorre ricordare come essa, in tutti i casi in cui sia stata investita delle questioni di disparità di trattamento tra il matrimonio e le unioni civili, abbia sempre ritenuto l'insussistenza di ragionevoli motivi che giustificassero tali disparità di trattamento. In particolare, fino ad oggi, è stata ritenuta illegittima la disparità di trattamento con riguardo alla materia fiscale, alle imposte di successione al trattamento dei lavoratori (sussidio di malattia), al trattamento pensionistico, con particolare riguardo all'accesso alla pensione di reversibilità. Passo quindi all'altro argomento. È molto importante non essere emotivi quando si parla di questi temi, e, anzi, mi fa piacere avere affidato a riflessioni scritte questo mio pensiero. Con riferimento al tema dell'adozione del figlio del partner e dell'adozione in generale, va segnalato che nella giurisprudenza della Corte europea non emerge un obbligo di garantire l'adozione agli omosessuali (singoli o in coppia) ma, se l'adozione è prevista per i single, questa deve essere garantita indipendentemente dall'orientamento sessuale. Lo si legge scritto in particolare in una sentenza contro la Francia del 22 gennaio 2008 (ricorrente E.B.). Scrive la Corte che le autorità interne, per rigettare la domanda di adozione presentata dalla ricorrente, hanno operato una distinzione basata su considerazioni riguardanti l'orientamento sessuale, distinzione che non può essere tollerata in base alla Convenzione. Vi è quindi violazione del combinato disposto degli articoli 8 e 14 della CEDU. Ancora, se è consentita l'azione per le coppie conviventi di sesso diverso, deve esserlo anche per le coppie dello stesso sesso. Cito un'altra sentenza contro l'Austria (ricorrenti X e altri) del 19 febbraio 2013. Si legge nella sentenza: «In conclusione la Corte ritiene che vi sia stata una violazione degli articoli 8 e 14 della Convenzione, poiché la situazione del ricorrente è equiparabile a quella di una coppia eterosessuale non coniugata nella quale uno dei partner desidera adottare il figlio dell'altro». Inoltre, c'è sempre attenzione all'interesse del minore, che deve prevalere su ogni altra considerazione. Nello stesso senso si era d'altra parte orientata la Corte costituzionale in materia di riconoscimento dello status filiationis dei figli incestuosi con la sentenza n. 494 del 2002. In sintesi, i principi che se ne ricavano sono quello di non discriminazione degli omosessuali e quello dell'interesse superiore del bambino. Ci sono state polemiche negli ultimi giorni, a seguito di un messaggio pubblicato su Twitter dal segretario generale del Consiglio d'Europa e di un'intervista all'ANSA del commissario dei diritti umani del Consiglio d'Europa. C'è chi ha vissuto questi interventi come un'interferenza. In realtà, il commissario dei diritti umani e il segretario generale del Consiglio d'Europa non hanno fatto altro che richiamare la giurisprudenza della Corte europea. Mi avvio alle conclusioni - del resto c'è il testo scritto - richiamando la sentenza della Cassazione n. 4184 del 2012. Questa sentenza testimonia due cose importanti: che l'interpretazione delle norme può evolversi nel tempo e che le innovazioni introdotte dalla giurisprudenza internazionale della Corte europea, se rappresentano una risposta a singoli casi, non possono non incidere sul sistema giuridico dei singoli Stati. Siamo in grave ritardo sui temi affrontati dal disegno di legge n. 2081. Dobbiamo procedere senza pregiudizi, ricordando che, come si legge nella sentenza della Corte costituzionale che ho richiamato poco fa, la Costituzione non giustifica una concezione della famiglia nemica delle persone e dei loro diritti. Ben venga dunque il riconoscimento giuridico delle coppie omosessuali, con connessi diritti e doveri. Ben venga una normativa che tenga distinti unioni civili e matrimonio, anche se personalmente la trovo fuori tempo. Evitiamo però mediazioni al ribasso che portino a soluzioni irragionevoli e discriminatorie. Non riconoscere l'adozione del figlio del partner dell'unione civile mentre per via giudiziaria la si sta riconoscendo per le coppie omosessuali, ancor prima dell'approvazione della normativa sulle unioni civili, sarebbe discriminatorio e soprattutto lesivo dell'interesse superiore del bambino al riconoscimento formale di un vincolo familiare che già esiste nella realtà.
2016-02-09	PD	MartiniClaudio	Nei mesi scorsi, molti anche in quest'Aula hanno colto il segnale di svecchiamento, di liberazione, contenuto - ad esempio - nel jobs act o nella riforma della scuola. Mi chiedo perché ora non vedono l'analogo e più profondo segnale di apertura, di superamento di tante sclerosi che viene su questo tema o la spinta innovatrice che sta nell'accettare tutte le forme di contributo della società e della cultura contemporanea. Noi dobbiamo approvare il disegno di legge in esame perché così aiutiamo tutte le riforme (quelle costituzionali, economiche e sociali) che hanno bisogno di un motore culturale, etico e morale: in questa legge c'è, così come ci sarà sullo ius soli, quando lo affronteremo. La modernizzazione etica e culturale è far convergere le istanze innovatrici, sociali ed istituzionali, perché si aiutino a vicenda, perché nessuno può farcela da solo, né la politica né il Paese. La politica gioca dunque il suo ruolo, non lascia ai giudici il compito di gestire il problema, ma non pensa di poter risolvere tutto da sola. Oggi la politica dice che, per riformare l'Italia, ha bisogno di tutti i suoi cittadini ugualmente riconosciuti, valorizzati, motivati e chiamati a dare il meglio di sé. Questo è un punto nuovo. Negli ultimi due anni non ho nascosto interrogativi e riserve sul nuovo corso del PD e del Governo, sulla qualità del rinnovamento proposto e realizzato. Oggi sottolineo che, per questa via, può affermarsi una concezione meno verticistica del processo di riforme, meno calata dall'alto e che l'esaltazione della politica può non scadere nel suo limite intrinseco, quel politicismo che tanti danni ha recato alle istituzioni e alla politica stessa. Il provvedimento in esame può dare luce nuova all'intera fase di rinnovamento. Può dare più qualità, più profondità e più prestigio in Europa. Al riguardo, non condivido i toni di vari colleghi (della Lega e di Forza Italia in particolare) che gridano all'intromissione di un'Europa matrigna. Vedo, invece, lo spazio per un apporto autonomo dell'Italia, che non sia puro accodamento o burocratico recepimento di sanzioni, peraltro motivate. Portiamo, dunque, in Europa la nostra originalità, la nostra particolare sensibilità. C'è una nostra storia, prendiamola tutta, senza complessi o reticenze. Ma la nostra originalità sia propositiva, dinamica, non fondata sull'immobilismo o sul movimento minimo. Si possono capire la prudenza, la gradualità, l'attenzione alla più elevata qualità, a quelli che io chiamo i nessi sottili. Non si può, invece, comprendere la logica del continuo rinvio, delle eterne timidezze, né la riproposizione di paure apocalittiche. Sento talora prevedere, quasi con i medesimi argomenti, gli stessi sfracelli e disastri del 1974 e del 1981. Anche allora si gridò: il Paese si spaccherà, si scasserà la famiglia, avremo bambini abbandonati e donne umiliate. Non è poi successo nulla di quanto preconizzato. Il Paese non si è inabissato, la famiglia non è morta, anzi. E gli attacchi non sono venuti dall'assalto della cultura modernizzatrice o dal riconoscimento delle diversità, ma dal degrado civico e morale, dalla corruzione dell'etica prodotta dalla mercificazione e dall'individualismo, dal logoramento dell'idea di Stato sociale, universale e solidale. Sono temi che andrebbero assunti pienamente, perché saranno il terreno utile per il dopo disegno di legge, perché ci sarà un dopo, e bisognerà trovare nuovi terreni di condivisione e di lavoro culturale e politico comune. lo non vivo questo come un passaggio divisivo. Non lo è ciò che mette in luce diverse opinioni e proposte. Questo è semplicemente democratico. È divisivo ciò che deliberatamente scava solchi e crea conflitti dove ci può essere una soluzione positiva, dinamica. È più divisivo lo status quo, il mantenere discriminazioni, anacronismi, legislazioni non più aggiornate. Non è divisivo approvare una legge che ci offrirà un terreno più avanzato per confrontare le diverse e legittime visioni del mondo. Affrontiamo, dunque, questo passaggio senza paura e con mente aperta. Non ne potrà venire alcun male al Paese ed alla politica.
2016-02-09	PD	PuglisiFrancesca	Siamo rimasti l'unico Paese in Europa a non disciplinare le unioni tra persone dello stesso sesso e a non tutelarne i figli riconoscendo ad entrambi i componenti dell'unione le medesime responsabilità genitoriali. Dall'Irlanda alla Spagna, Paesi profondamente cattolici, l'estensione dei diritti alle coppie dello stesso sesso, anche attraverso il matrimonio ugualitario, non ha portato alcun danno alle famiglie tradizionali.
2016-02-09	PD	VerducciFrancesco	Approvare il presente disegno di legge significa tornare a dare contenuti a una democrazia, la nostra, che è malandata perché è stata svuotata; significa rigenerare fiducia tra cittadini e istituzioni; significa tenere insieme crescita civile e crescita economica, perché le società con troppe diseguaglianze, con troppe ingiustizie, non funzionano (come sappiamo), non sono dinamiche, non producono benessere; invece, quando si estendono i diritti, tutti sono più forti e la nascita di famiglie gay e lesbiche non toglierà nulla a quelle etero. Il cambiamento che vogliamo sancire è già ampiamente metabolizzato nella Costituzione materiale della nostra società, nei suoi comportamenti, ed è un bene che questo disegno di legge tenga insieme unioni civili e adozione del figlio del partner : avviene così ovunque in Europa dove ci sia una legge simile a questa. È un punto irrinunciabile che dà grande valore all'intero provvedimento ed è irrinunciabile per una ragione semplice, che non ammette repliche: proteggere i soggetti più deboli, i bambini, far prevalere il preminente interesse e diritto del minore ad avere una famiglia e non viceversa. È uno strumento che tutela i bambini, tutti, senza differenze, comunque essi siano nati. Si tratta di bambine e di bambini che esistono, quindi chiedo a me stesso e a tutti noi in quest'Aula se queste bambine e questi bambini che già esistono possano essere ignorati. La risposta è no. Non possono essere ignorati. Hanno diritto alla continuità affettiva e famigliare che solo l'adozione può garantire; hanno diritto di vedere riconosciuti il diritto di cura, di mantenimento, il diritto ereditario, e anche di essere messi al riparo nel caso malaugurato di separazione o di morte del genitore biologico. Allora, la cosiddetta stepchild adoption riconosce una situazione familiare già esistente (una coppia può adottare un bambino che è già cresciuto all'interno della famiglia), ma mette al centro il bambino (sta qui la sua importanza fondamentale), i suoi legami, i suoi affetti. Si colloca in questo senso anche l'appello di centinaia di giuristi a favore di questa norma, perché senza avremmo una legge che si occupa solo degli adulti e che volta le spalle al destino dei minori. C'è chi mette in discussione, signora Presidente, questa adozione parentale con l'argomento della maternità surrogata, ma io penso che sappia bene che è del tutto estraneo a questo provvedimento. La maternità surrogata è vietata duramente dalla legge italiana e continuerà ad esserlo. Deve essere combattuta strenuamente e il primo modo per farlo è riformare l'istituto dell'adozione; renderla accessibile a tanti che oggi non possono accedervi; permettere a tanti bambini, finalmente, di avere una famiglia. Tutte le statistiche dimostrano che la maternità surrogata è una pratica a cui ricorrono, per la quasi totalità, le coppie eterosessuali. Dunque, questo divieto, che noi dobbiamo rimarcare, riguarda tutta la società, e non solo il mondo LGBT. Sul tema della donna, in conclusione, signora Presidente, voglio aggiungere una considerazione. Le parole che hanno caratterizzato la battaglia sul riconoscimento dei diritti per le coppie dello stesso sesso sono molto simili a quelle che, per anni, hanno segnato le battaglie femminili. Sono la contestazione di un ordine patriarcale; la rivendicazione di poter pianificare e gestire la propria vita familiare al di fuori di modelli che altri vogliono imporre; la consapevolezza che il proprio privato deve diventare pubblico per scardinare vecchi modelli di potere. Tutto questo, signora Presidente, noi lo abbiamo sentito riecheggiare con forza negli ultimi giorni. È vero: un grande cambiamento antropologico sta attraversando le relazioni tra i sessi, ma penso non si debba necessariamente avere paura di questo. È un'evoluzione dei valori che non contraddice affatto l'umanesimo cristiano, che è radice essenziale della nostra cultura. Questa riforma, signora Presidente, è spinta dal pensiero della differenza, dell'emancipazione, oggi come quarant'anni fa, come un secolo fa e, io penso, oggi come in futuro. Se saremo in grado di dare riconoscimento politico e veste giuridica a uno spazio familiare nuovo, più inclusivo, avremo consegnato ai nostri figli, a tutti i nostri figli, un Paese che sta dalla loro parte.
2016-02-09	PD	VerducciFrancesco	È su questa base che sono fermamente convinto le coppie gay e lesbiche abbiano, al pari delle altre, pieno diritto al matrimonio senza alcuna differenza o diminutio, perché non c'è alcuna ragione valida che possa ancora oggi discriminare migliaia di persone di fronte alla legge alimentando pregiudizi e costringendo ad una condizione di minorità, di mancata cittadinanza, molte coppie in nome di una presunta normalità. Ma che cosa è la normalità? Me lo chiedo da legislatore e lo chiedo a tutti voi in quest'Aula che, come me, siete chiamati a fare scelte che riguardano il modo in cui ciascuno vede la vita, i suoi valori più profondi, l'etica quotidiana. Allora tornano in mente le bellissime parole di Papa Francesco: «chi sono io per giudicare». Io penso, da legislatore, che là dove ci sia amore tra due persone e - se ci sono - i loro figli, lì ci sia una famiglia. E questa traccia l'ho ritrovata anche nella lettura della sentenza della Corte suprema degli Stati Uniti, che nel giugno scorso ha dichiarato incostituzionali le leggi statali che vietavano i matrimoni gay perché violano il principio di eguaglianza sancito dalla Costituzione americana. Quella sentenza è un vero inno al matrimonio come il diritto essenziale di ognuno a realizzarsi in qualcosa più grande di se stessi, un'aspirazione che a nessuno può essere preclusa. A leggere quella sentenza si avverte fortissimo il connubio fra libertà ed eguaglianza, che è la molla più potente per una coscienza politica dei diritti, per costruire una società più avanzata, più inclusiva. Ancora oggi, nelle ore in cui il Senato può varare una delle riforme che segneranno la storia repubblicana, dimostrando, questo Senato, questo Parlamento, il suo valore, la sua maturità, facendo di questa una legislatura costituente anche sul terreno dei diritti, la questione sta nei termini usati da John Kennedy molti anni fa, nel 1963 nel suo discorso sui diritti civili all'indomani dei fatti in Alabama: «Il problema fondamentale è stabilire se tutti (...) debbano ottenere gli stessi diritti e pari opportunità; se intendiamo trattare i nostri concittadini (...) come noi stessi desidereremmo essere trattati». Allora voterò il disegno di legge sulle unioni civili come un passo decisivo verso il matrimonio egualitario, come già esiste in gran parte d'Europa. A me non sfugge l'importanza enorme di questo provvedimento, e voglio ringraziare la senatrice Monica Cirinnà, tutti i senatori del PD e quelli di tutti i Gruppi che hanno sostenuto questo testo in Commissione, nel suo iter parlamentare, arrivando ad una mediazione alta. Adesso ci aspetta un confronto serrato in Assemblea e io penso che, per rispetto di tutti i cittadini, di tutte le opinioni, della trasparenza che dobbiamo all'opinione pubblica, sarebbe giusto che in quest'Aula non ci fossero voti segreti, che ognuno si pronunciasse a viso aperto
2016-02-11	PD	CantiniLaura	Questo emendamento, tanto citato e che io inviterei tutti a leggere, nella sua semplicità elenca fondamentalmente tutti i diritti che intendiamo estendere a chi, come abbiamo detto, ancora oggi in Italia non li ha. Italia che resta l'unico Paese a non riconoscerli, o è comunque molto isolato rispetto agli altri Paesi in Europa.
2016-02-11	PD	LoGiudiceSergio	Questo è il terreno di gioco che abbiamo scelto e questo è il terreno di gioco che mi auguro nei prossimi giorni sapremo calpestare, avendo in mente sempre i diritti di quelle persone in carne ed ossa, di quella parte della popolazione italiana oggi senza diritti, che chiede da troppi anni al Parlamento di superare la distanza con il resto d'Europa, quella distanza che oggi unisce l'Italia solo a pochissime realtà e a pochissimi Stati dell'Est europeo. Siamo riusciti ad arrivare dopo un Paese come l'Estonia, ovvero un Paese dell'ex Unione sovietica, al raggiungimento - se ci arriveremo - di una pur moderata legge sulle unioni civili.
2016-02-11	PD	LoGiudiceSergio	È così che, a partire dall'Olanda nel 2001, a cui hanno fatto poi seguito il Belgio e tutti gli altri Paesi del Nord d'Europa e, a scendere, i Paesi dell'Europa meridionale, latina e cattolica, come la Francia, la Spagna e il Portogallo (proprio ieri ha sanato un limite nella propria legge sul matrimonio, inserendo anche la possibilità piena di adozione, quella che noi chiamiamo adozione legittimante, per le coppie dello stesso sesso), un po' alla volta, fino a raggiungere il numero di quattordici, molti Paesi europei hanno esteso il matrimonio civile alle coppie omosessuali. È quello che è accaduto - ad esempio - anche in tutti i grandi Paesi cattolici del mondo: basti pensare, oltre a quelli cattolici europei che ho citato, all'Argentina, all'Uruguay, al Brasile e alcune zone del Messico oltre ad altri Paesi di diversa tradizione e religione come il Canada, la Nuova Zelanda e la Repubblica Sudafricana.
2016-02-11	PD	PuppatoLaura	Ho ascoltato testimonianze e dichiarazioni secondo cui dovrebbe trovarsi un'altra formula ancora, che però non si capisce quale sia. Guardiamo a cosa accade in tutta Europa e in tutti i Paesi che hanno legiferato nel mondo, che sono tantissimi: noi siamo uno tra gli ultimi otto Paesi, in Europa, che non prevedono alcuna tutela di questo genere. Sono 14 i Paesi in Europa che hanno scelto il matrimonio egualitario e gli altri hanno scelto le unioni civili, le civil partnership, ma ciascuno ha voluto regolamentare questa materia. Non esiste, dunque, una terza via. La mediazione che il Partito Democratico e il Senato hanno voluto compiere è individuare la civil partnership come mediazione per ottenere un largo consenso rispetto all'istituzione giuridica di questo nuovo nucleo familiare. Dunque, voglio smentire categoricamente l'impostazione di cui ho parlato in precedenza, attraverso l'emendamento 1.6042, che va esattamente a ricalcare il matrimonio egualitario e che ritirerò alla conclusione del mio intervento, in virtù di un patto adottato e a cui mi sono volontariamente e democraticamente attenuta, perché ritengo che il disegno di legge a prima firma Cirinnà contenga in sé dei semi capaci di germogliare. Ricordo che stiamo parlando di un'istituzione giuridica che la Danimarca ha dal 1989. Sono quasi trent'anni che la Danimarca ha istituito le civil partnership; poi le ha trasformate in matrimonio egualitario, con una naturalezza di prosecuzione del dato di fatto e di accettazione della realtà. Non solo. Le tante lettere che personalmente ho ricevuto su questa vicenda, che mi ha visto impegnata nel corso del 2015, mi hanno portato a riflettere anche su altri fatti e questioni: il tema della chiarezza, il tema dell'omogeneità e un altro tema che mi è stato giustamente rappresentato da un nostro concittadino che vive in Spagna. Quest'ultima è una nazione cattolica, come la nostra e come l'Irlanda (che ha deciso lo scorso anno per il matrimonio egualitario), ed ha il matrimonio egualitario dal 2005. Ebbene, questo cittadino mi faceva notare come ad oggi, dopo dieci o undici anni, sebbene siano cambiati molti Governi, nessuno abbia mai pensato, neanche lontanamente, di andare a modificare la volontà di cambiamento portata avanti dal Parlamento spagnolo. L'evidenza e la realtà sono più forti della demagogia che vogliamo portare in queste Aule, come fosse una realtà proclamata, come fosse un diritto continuare a raccontare una storia insensata che non sta in piedi da sola. Voglio far notare, ritirando questo emendamento e dimostrando così che c'è un altro modo di legiferare (quello del matrimonio egualitario), che ciascuno di noi sta facendo dei passi indietro per riuscire a raggiungere un'ampia condivisione in questo Parlamento sul tema, raccogliendo davvero tutte le forze democratiche del Paese, per rendere possibile e doverosa la cancellazione di un discrimine che non ha più alcuna ragione d'essere e che trova la sua origine solo in una cultura che pure comprendo. Tutti siamo nati in un Paese e in un'epoca in cui questo non c'era e in cui era addirittura reato, per taluni di noi, l'unione omosessuale. Ora però dobbiamo fare un passo in avanti e velocemente; dobbiamo attraversare questo fiume, questo guado, per andare a vivere in un Paese davvero più civile e più umano.
2016-02-11	PD	PuppatoLaura	Ho voluto continuare a rappresentare quello che, a mio avviso, sarebbe dovuto essere il prototipo sul quale avremmo dovuto aver il coraggio in questa Aula di incentrare il tema dell'omosessualità. Mi riferisco all'istituto del matrimonio egualitario piuttosto che a quello delle unioni civili, che costituiscono la mediazione che qui dentro, si continua a dire, non è stata cercata e voluta. Credo che anche i cittadini e i meno esperti fuori di qui si rendano conto del fatto che oggi vi siano due modelli vigenti in Europa e nel mondo, esclusa l'Italia - speriamo davvero ancora per poco - per garantire i diritti finora negati alle coppie omosessuali. Da una parte c'è questo tentativo migliorabile, ma assolutamente buono, legittimo e ben rappresentato dal punto di vista giuridico, del riconoscimento della tutela giuridica a due soggetti che, decidendo di unire le loro vite, si vedono garantiti reciprocamente diritti e doveri che tutelano l'un l'altro e che si ergono a nucleo familiare. Dall'altra parte c'è semplicemente, come riporta il mio emendamento all'articolo 1, l'alternativa del matrimonio egualitario come modello giuridico cui propendere per garantire queste coppie omosessuali, rendendole, secondo l'articolo 29 della Costituzione, a tutti gli effetti famiglia naturale.
2016-02-11	PD	VerducciFrancesco	Voglio ricordare che una legge sulle unioni civili con le adozioni è ormai patrimonio di gran parte dei Paesi europei, delle democrazie occidentali e dei Paesi del Consiglio d'Europa. L'Italia ha violato l'articolo 8 della Convenzione che tutela la vita familiare e il diritto al rispetto della vita privata. Questo mancato riconoscimento chiama la politica ad una iniziativa fortissima, quella che stiamo tenendo in quest'Aula.
2016-02-16	PD	MaranAlessandro	Io vengo alla questione politica, che è sotto gli occhi di tutti. Come dicevo poco fa, dall'inizio degli anni Novanta, quando l'omosessualità era illegale in gran parte del mondo, l'Europa ha avviato un processo di riconoscimento dei diritti di gay e lesbiche, che nel giro di vent'anni ha portato al riconoscimento di unioni, matrimoni e adozioni in quasi tutti i Paesi dell'Unione europea, tranne in quelli di recente adesione. Si è verificata una sorta di progressivo contagio, che ha fatto sì che, pian piano nell'arco di questi anni, i diritti di gay e lesbiche venissero riconosciuti in un numero sempre maggiore di Paesi. Quest'opera di contagio è stata ovviamente disomogenea nei tempi e nei modi, soprattutto per quello che riguarda la risposta politica - questo è il nodo - che, nel nostro Paese, è stata segnata da fortissime resistenze. Nella stragrande maggioranza dei casi - basta scorrere i 5.000 emendamenti della Lega Nord - l'opposizione alla legge Cirinnà non ha a che fare con la stepchild adoption. Basta pensare che il primo Family Day, che portò in piazza molte più persone di quello di qualche settimana fa, fu indetto contro una proposta di legge moderatissima che non prevedeva la stepchild adoption. Il punto è che per una fetta, significativa forse, dell'opinione pubblica italiana e dei suoi rappresentanti politici il problema non è la stepchild adoption, sono le persone omosessuali, la loro esistenza innanzitutto e quindi la loro legittima richiesta di parità di diritti a fronte della parità di doveri cui sono già sottoposti. Se nel nostro Paese la politica non riesce a svolgere quel ruolo di guida coraggiosa e lungimirante che dovrebbe avere, ma tende a reagire con lentezza e forti resistenze, aprendo un divario tra politica e società è per questo. Se L'Italia si trova nel paradosso di avere un livello di apertura e consapevolezza sociale al pari o vicina a quella dei Paesi più avanzati, come la Francia, l'Inghilterra e la Germania, ma un livello di risposta politico-istituzionale pari alla Polonia e all'Ungheria è per questo. Prendiamo atto che oggi avevamo la possibilità di fare un passo in avanti e il Movimento 5 Stelle ha scelto di girare la testa dall'altra parte!
2016-02-16	PD	MaranAlessandro	Signor Presidente, intervengo sul contenuto politico, che mi sembra di tutto rilievo. È dagli inizi degli anni Novanta, da quando l'omosessualità era ancora illegale in molte parti del mondo, inclusi alcuni Paesi che poi hanno aderito all'Unione europea, che l'Europa ha avviato un processo di riconoscimento dei diritti di gay e lesbiche, che nel giro di due decenni ha portato al riconoscimento... PRESIDENTE. Senatore Maran, mi scusi, ma ha parlato il suo Capogruppo. Interverrà solamente chi non ha parlato, altrimenti non riusciamo a finire il dibattito. La ringrazio per la disponibilità. FATTORI (M5S). Votiamo. Votiamo!
2016-02-17	LN	CalderoliRoberto	, FI-PdL XVII e M5S). A questo punto vi chiedo di giocare a carte scoperte: avete fatto solo finta di giocare a carte scoperte e vi siete presentati con il mazzo truccato. Avete fatto finta - perché ho partecipato anch'io alle trattative - di fare una trattativa con noi, quando ancora oggi - e vi sfido a dimostrarmi il contrario - il Partito Democratico ha in mano la numerazione di ciascun emendamento che è stato mantenuto. In questo momento io non ho in mano alcun elenco degli emendamenti mantenuti o ritirati da parte del Partito Democratico; non ho mai ricevuto un elenco delle 150 trappole che avrei sistemato: diversamente avrei potuto considerare anche di poterne ritirare qualcuna. È stata una finta trattativa. Mi sembra che di notte (o di giorno) si tratti o si finga di trattare con i cosiddetti cattolici democratici; dico che si finge perché ho visto ieri un europarlamentare rivolgersi alla nostra senatrice Di Giorgi e ai senatori Lepri e Collina dicendo «non mi rompano più il ...». Se qualcuno di noi si fosse espresso in questi termini rispetto ad una collega si sarebbe rivoltato il Parlamento.
2016-02-17	LN	CandianiStefano	E ci credo che alla fine l'immagine che ne deriva è quella di un Paese non credibile! Allora diciamo al signor presidente del Consiglio Renzi (e preghiamo il ministro Giannini di riferirglielo): faccia attenzione, perché noi abbiamo sempre detto che bisogna andare in Europa e battere i pugni, ma bisogna farlo dalla parte di chi è credibile, non dalla parte di chi va e fa l'isterico o di chi va e batte i pugni semplicemente perché non gli piacciono le regole del gioco e allora non gioca più. Altrimenti, l'immagine apparsa sul «The Economist», che tutti ricordiamo con la barca che va a fondo, la cancelliera Merkel, il Presidente della BCE e dietro il presidente Renzi con il cono del gelato, continua purtroppo ad essere l'immagine che non di lui, ma di tutto il nostro Paese hanno nel resto dell'Europa. E con questo, la ripresa economica non l'agganciamo.
2016-02-17	LN	CandianiStefano	I 500 euro che metti in tasca per procacciarti qualche voto? Quando si chiede la flessibilità, bisogna rendersi conto innanzitutto che in Europa la flessibilità è ampiamente utilizzata. La questione è che la Germania ha un surplus che ormai si aggira stabilmente sopra l'8 per cento di esportazione, ma quello non viene portato sul banco degli imputati, gli altri Paesi hanno un rapporto deficit -PIL che nulla ha a che fare con il rigore, mentre noi, per noi stessi, applichiamo delle regole e poi chiediamo flessibilità non per fare manovre strutturali, ma semplicemente marchette preelettorali.
2016-02-17	LN	CandianiStefano	Non siete credibili perché il ministro Guidi, che se ne é andato, ieri doveva presentarsi a Bruxelles, con 5.000 manifestanti da tutta Europa che battevano i pugni per dare una risposta alle produzioni di acciaio di tutta l'Unione europea che vengono messe in crisi dalle produzioni orientali della Cina e dell'India. E come se l'Italia non fosse il secondo Paese europeo nel settore dell'acciaio, il ministro Guidi non si è presentata. È rimasta a Roma e ha mandato un dipendente del Ministero, un dirigente che è rimasto fuori dalla porta. A me viene in mente l'immagine in cui fuori dalla porta c'era il presidente Renzi e al tavolo c'erano, da un lato, la Merkel e Hollande e, dall'altro, per la Confederazione russa il presidente Putin. L'Italia era a guardare.
2016-02-17	LN	CandianiStefano	Questa è la credibilità e si vede nei fatti: nel momento in cui la Germania arriva a non sopportare più il carico dei clandestini, obbliga il resto d'Europa a pagare una tangente da tre miliardi di euro alla Turchia e in quel caso si chiudono le frontiere. Quando la questione riguardava l'attraversamento del Mediterraneo, era solo un problema italiano.
2016-02-17	LN	CandianiStefano	Signor Presidente, devo dire che qualcosa si è rotto nel feeling tra il presidente del Consiglio Renzi e il suo predecessore Monti e se fossi il presidente Renzi, sarei un po' preoccupato, perché il presidente Monti parrebbe avergli consegnato, come quel funesto personaggio, gli auguri di buon anno. Presidente Renzi, attenzione, perché con le parole si possono imbonire i mercati, ma i numeri, che si scrivano con la penna rossa, gialla, verde o blu, restano tali, e sui numeri non si imbrogliano le carte. E se va in Europa con la spocchia con cui pensa di condire poi il Parlamento della Repubblica italiana, non troverà la stessa suadente attenzione, ma troverà il rigore di chi dice: tu mi chiedi flessibilità? Ma poi con questa flessibilità che ci fai? Gli 80 euro che metti in tasca per procacciarti qualche voto?
2016-02-17	LN	CandianiStefano	Su queste cose qual è la credibilità del Governo? Non siete credibili perché venite qui a fare i Gian Burrasca, dicendo che andate in Europa a picchiare i pugni, ma nella realtà dei fatti non siete stati in grado di difendere i nostri risparmiatori quando sono stati tosati con le banche fallite nei giorni scorsi. La Germania, invece, quando doveva sistemare le proprie banche, lo ha fatto e abbondantemente, dopo di che è stato imposto il bail in. Su queste cose non siete credibili. Non lo siete quando dite che andate in Europa a difendere i risparmiatori, perché nei fatti non l'avete fatto e non lo state facendo. Cari colleghi del Partito Democratico, quello che ha descritto il Presidente del Consiglio dei ministri è un Paese che assomiglia molto al Paese delle meraviglie di Crozza. E a giudicare dalla quantità, molto scarsa, di applausi con cui avete accompagnato il vostro Presidente del Consiglio dei ministri, credo vi siate convinti anche voi che Crozza è molto più credibile di Renzi.
2016-02-17	M5S	CatalfoNunzia	; altro che millantate riforme del lavoro con parole inglesi che non fanno capire nulla alla gente e che non hanno nulla a che vedere con i sistemi di welfare europei. Il Presidente del Consiglio non aveva e non ha alcun merito per il segno «più» del 2015, e gli italiani se ne accorgeranno presto, nel 2016, quando dovrà rivedere fortemente al ribasso la stima sul PIL e la tenuta dei conti pubblici, dato che la situazione internazionale volge al peggio. Io concludo e vorrei allegare la restante parte del mio intervento al Resoconto della seduta odierna. PRESIDENTE. La Presidenza l'autorizza in tal senso. CATALFO (M5S). Ricordo in conclusione che non si può andare a chiedere all'Europa maggiore flessibilità quando si sa in tutta coscienza di non aver fatto assolutamente nulla per ciò che riguarda la crescita, le riforme strutturali, le serie riforme del lavoro, la corruzione e tutto quello che c'era da fare per far tornare i 500.000 italiani dall'Inghilterra Di chi è la responsabilità? Di chi è la responsabilità dello spostamento di decine di migliaia di giovani in Inghilterra quest'anno? Di chi è la responsabilità se non di questo Governo?
2016-02-17	M5S	CatalfoNunzia	Chiediamo che, arrivando il provvedimento in Aula adesso, si inizi a discuterlo adesso e si continui a lavorare venerdì, si votino tutti gli emendamenti e finiscano questa farsa e questo tiro di giacchetta a destra e a sinistra. Chiediamo che si dimostri la dignità di questo Parlamento in Europa e nel mondo, una volta per tutte.
2016-02-17	M5S	CatalfoNunzia	Signor Presidente, se dovessi parafrasare e poi riassumere quanto oggi detto dal Presidente del Consiglio, che si è riempito la bocca della parola «comunità» (comunità che non riesce ad assicurare neanche nel suo Paese, figuriamoci in Europa), dovrei dire che da tutti i concetti non esce fuori altro che nulla. Mi inchino a cotanta lungimiranza del Presidente del Consiglio che, come al solito, è venuto a parlarci di un'Europa che non esiste. È dall'inutile semestre italiano di Presidenza che straparla di un presunto cambio di marcia dell'Unione europea sull'austerità; oggi si è accorto che l'Unione europea non ha cambiato di una virgola la sua politica economica. Ecco allora che lo vediamo rivendicare in tutte le sedi qualche decimale aggiuntivo di deficit e quel poco che ottiene lo sperpera in mancette elettorali, invece di usarlo per rilanciare gli investimenti pubblici e l'occupazione e per misure strutturali come il reddito di cittadinanza. Mentre il Presidente del Consiglio maneggia di inesistenti di vittorie, il Consiglio europeo garantisce al Regno Unito il rispetto della sua sovranità politica ed economica e lo favorisce in materia di immigrazione, perché teme fortemente il referendum indetto da Cameron, un sacrosanto diritto della Gran Bretagna, come dice il Presidente. Proprio nel rispetto del referendum, mi preme ricordare a quest'Aula e a questa maggioranza (proprio nel rispetto dei cittadini), che nelle Aule parlamentari è già stato depositato dal Movimento 5 Stelle un disegno di legge d'iniziativa popolare per l'indizione di un referendum sulla permanenza dell'Italia nell'euro. Cosa fa invece questo Presidente del Consiglio nominato e non eletto da quei cittadini che dice di rispettare quando parla di referendum ? Chiede all'Europa...
2016-02-17	M5S	CatalfoNunzia	Stavo dicendo che chiede all'Europa flessibilità sulla base di mancate riforme e di usare i vincoli di bilancio a suo uso e consumo, di svendere le ultime aziende strategiche nazionali e mettere i risparmiatori italiani davanti all'incubo del bail in. A questo proposito è bene ricordare le recentissime stime ISTAT sul PIL 2015, come al solito molto lontane dalla propaganda governativa. Ci siamo sentiti ripetere per mesi e mesi che il PIL sarebbe cresciuto di oltre l'1 per cento nel 2015; nei documenti ufficiali il Governo scriveva +0,9 per cento, salvo poi correggersi a voce dichiarando che la crescita si sarebbe fermata a +0,8 per cento. Niente di tutto ciò: l'ISTAT stima una crescita allo 0,6 per cento, inoltre il quadro internazionale in rapido peggioramento fa pensare che il dato finale sarà ancora più deludente. Un risultato così misero, nonostante nel 2015 siano venuti in soccorso del suo Governo almeno tre eventi congiunturali positivi: il rapido calo del prezzo del petrolio, maggiore del previsto; la svalutazione dell'euro sul dollaro e sulle altre valute internazionali; il contenimento dei tassi d'interesse sul debito pubblico. La verità è che, senza questi eventi positivi, la nostra economia sarebbe ancora in recessione. Altro che jobs act, decontribuzione ed elemosina di Stato; altro che trucchetti per manipolare le statistiche sull'economia; altro che 756.000 contratti di lavoro a tempo indeterminato, che null'altro sono che trasformazioni e nulla hanno influito sul calo della disoccupazione in Italia
2016-02-17	M5S	LucidiStefano	Vogliamo aspettare l'esito delle prossime elezioni amministrative a Roma? Vogliamo aspettare che gli italiani abbiano pagato il canone RAI dopo le elezioni di Roma e quindi se le siano un po' dimenticate? Vogliamo aspettare che ci sia stato il referendum sulle riforme costituzionali, oppure vogliamo aspettare che ci sia stato il congresso del Partito Democratico nel 2017? Non lo so, decida lei quand'è il momento migliore, oppure facciamo come gli inglesi e suggeriamo agli italiani di tornare alle elezioni quanto prima. Rispetto ai contratti vorrei dirle che sono stati semplicemente trasformati da precari in tempo indeterminato, con uno sgravio fiscale previsto di circa 13.000 euro. Costava molto meno il nostro reddito di cittadinanza, allora (se qualche volta ci deste retta risolveremmo molti problemi degli italiani). Lei ha poi parlato del suo viaggio generoso in Ghana, ma ha spiegato ai nostri amici del Ghana che quello seduto vicino a lei era Descalzi, l'amministratore delegato di ENI? Ha spiegato le sue gesta ad esempio in Nigeria o in altri posti simili in Africa? Glielo ha spiegato questo o siete andati a portare solo pace, bene e letizia? L'altra questione che vorrei sottolineare è che lei praticamente non ha toccato nessun punto dell'agenda europea dei prossimi giorni e questo ci fa preoccupare. È evidente che stanno cadendo i pilastri sui quali avevate fondato la vostra Europa, che sono la libera circolazione delle persone, la libera circolazione dei capitali e la moneta unica. Questi tre punti stanno venendo meno. Di fronte a questi scenari, sia il Governo che la Commissione europea sembrano essere inermi, non hanno un piano B, che in questo momento è rappresentato da un piano B verso quella che si chiama Brexit. Io posso dirle che se il Movimento 5 Stelle fosse già al Governo, ci sarebbe già un piano B per mettere in salvo il nostro Paese da questa situazione, e questo piano B probabilmente si chiamerebbe « exit» o qualcosa del genere. Il nostro piano B si chiama: smantelliamo l'eurozona e usciamo dall'euro immediatamente per far ripartire non soltanto l'Italia, ma l'Europa intera. Vorrei dire anche un'altra cosa. Noi, come Paese, abbiamo perso una grande occasione e lo faccio, presidente Renzi, mostrandole un documento redatto dai suoi uffici che si chiama «Sintesi dei risultati della Presidenza italiana del Consiglio dell'Unione europea», cioè il semestre europeo a sua guida. Ebbene, questo documento, che i vostri uffici di Palazzo Chigi ci forniscono fortunatamente anche in versione elettronica, ci dice semplicemente che qui dentro la parola «Schengen» non è mai citata, la parola «Dublino 3» non è mai citata, e le parole «ripartizione di quote» o «compensazioni frontaliere» non vengono mai citate. Questo semplicemente per dirle che abbiamo perso una grande occasione con il nostro semestre europeo. Lei non ha citato neanche un punto di quelli che saranno all'ordine del giorno del prossimo incontro e questo ci fa enormemente preoccupare. Chiudo il mio intervento, signor Presidente, con una considerazione generale, e mi riallaccio a quello che diceva il senatore a vita Monti, su un aspetto generale: l'immagine che lei sta dando dell'Italia in Europa e nel mondo. Lei ha acquistato un Airbus che probabilmente nessuno è in grado di guidare; è tornato oggi con un finestrino rotto dall'Argentina; la ministra Guidi non è andata al tavolo sull'acciaio in Europa ed ha mandato un suo messo, che non hanno fatto entrare; un nostro peschereccio è stato sequestrato dalla Francia, perché loro hanno ratificato il Trattato e noi no; arriva un ospite straniero e voi coprite le statue; andate ad un incontro internazionale negli Emirati Arabi, vi regalano dei Rolex e voi vi accapigliate per prenderli. Lei è venuto qui in maniera sconsiderata e non ha detto neanche mezza parola sul caso Regeni (e penso che qualcosa andrà a dire in Europa). Le faccio allora una domanda e chiudo il mio discorso. Se lo spettacolo a cui stiamo assistendo è sostanzialmente uno spettacolo buffo, secondo lei l'attore protagonista com'è?
2016-02-17	PD	CociancichRoberto	Signor Presidente, «(...) oggi è il momento in cui bisogna saper gettare via vecchi fardelli divenuti ingombranti, tenersi pronti al nuovo che sopraggiunge, così diverso da tutto quello che si era immaginato; scartare gli inetti tra i vecchi e suscitare nuove energie tra i giovani. Oggi si cercano e si incontrano, cominciando a tessere la trama del futuro, coloro che hanno scorto i motivi dell'attuale crisi della civiltà europea e che, perciò, raccolgono le eredità di tutti i movimenti di elevazione dell'umanità, naufragati per incomprensione del fine o dei mezzi con cui raggiungerla. La via da percorrere non è facile, né sicura, ma deve essere percorsa e lo sarà». Quelle che ho pronunciato, signor Presidente, non sono ovviamente parole mie, ma solo di Altiero Spinelli, di Ernesto Rossi e di Ursula Hirschmann, contenute nel famoso Manifesto di Ventotene che molte volte viene richiamato come una delle fonti, delle sorgenti dell'idea di Unione europea. Nel cuore di questa idea, signor Presidente, sta proprio il fatto di gettare via i vecchi fardelli. Ed i vecchi fardelli sono questa idea che aveva caratterizzato il periodo antecedente, anzi gli anni in cui si scriveva il Manifesto (fra il 1941 e il 1944), per il quale ci si doveva screditare e combattere frontalmente gli uni contro gli altri. Credo che oggi la sfida sia ancora aperta e sia quella di rinunciare a delegittimarsi reciprocamente e cercare invece, pur nel rispetto delle reciproche differenze e nella convinzione di avere posizioni anche conflittuali, la legittimazione reciproca come un patrimonio a cui non possiamo rinunciare. E credo che questo sia veramente il punto sul quale noi dobbiamo oggi porre una linea difensiva sulla quale non possiamo assolutamente demordere. Oggi l'idea che l'Unione europea rappresenta è l'aspetto più alto che siamo riusciti ad ottenere dal punto di vista della legittimazione reciproca, e questo è importante. Ogni qualvolta l'Unione europea ha saputo riconoscersi, attraversare la frontiera tra la Ruhr e la Saar e partire dal conflitto che ha insanguinato le nostre frontiere, andando a riconoscersi in una comunanza di popoli europei, è avanzata e ha prodotto ricchezza e progresso. Ogni qualvolta noi abbiamo costruito muri e innalzato fili spinati, abbiamo, invece, compiuto un passo indietro. Per questo il Consiglio europeo di domani è particolarmente cruciale, perché vengono rimesse in discussione la natura e la ragione stessa del nostro essere insieme. È invece importante che tutto il Paese e anche il nostro Parlamento, da questo punto di vista sia unito. E voglio dire ai membri del mio partito, ai componenti del Gruppo del Partito Democratico, che ogni qualvolta noi saremo divisi e non ci riconosceremo reciprocamente nelle ragioni costitutive del nostro partito, saremo perdenti. E lo dico anche con riferimento a quanto è successo nelle scorse ore. Noi dobbiamo riconoscere il valore reciproco delle differenze e cercare di creare una sintesi. Questo vale per noi, come Gruppo del Partito Democratico, e se riusciremo a farlo, avremo autenticamente uno spirito europeo. L'Europa ha esattamente la capacità di fare una sintesi delle diverse tradizioni, delle diverse ideologie e delle diverse posizioni culturali. Noi dobbiamo muoverci con questo spirito, a testa alta, facendo valere le posizioni italiane. E dico questo anche con riferimento ad alcune polemiche sollevate sulla scarsa presenza dii funzionari italiani nelle istituzioni europee. Lo spirito europeo non deve far venire meno il desiderio e la volontà di farci rispettare. Oggi l'Italia - e lo dico al Governo - deve essere più rappresentata nelle istituzioni europee, anche nelle posizioni chiave. Su 28 pozioni chiave - e non lo dico per essere antitedesco, al contrario - 18 sono rivestite da funzionari di alto livello tedeschi. Questo - secondo me - è qualcosa che deve cambiare nel futuro, proprio nello spirito di un riconoscimento e di una costruzione reciproca che si manifesta anche nella scelta delle posizioni chiave dove si decide. Infine, signor Presidente, c'è il tema della migrazione, più volte evocato in questa discussione, che non è soltanto un problema di buonismo contro cattivismo e di sicurezza. È un problema di tipo strategico sul futuro dell'Europa. L'Europa fa fronte a una enorme crisi, anche di natura demografica, e noi non possiamo non porci questo problema. Qual è il futuro dell'Europa? È una domanda che l'Europa deve porsi rispetto al venir meno e all'invecchiamento della sua popolazione. Cercare una grande alleanza con i Paesi che stanno intorno a noi, con le forze generose ed entusiaste che cercano di venire a lavorare nel nostro Paese, è una opportunità grande e una risorsa che non possiamo trascurare. Oggi noi abbiamo bisogno, da un punto di vista strategico, per mantenere il nostro livello di ricchezza, di ridurre gli squilibri macroeconomici ed economici tra il Nord e il Sud del mondo, tra il continente europeo e il mondo che esce dal deserto. Come ricordava don Giulio Albanese ieri in Commissione affari costituzionali, l'Africa è un continente straordinariamente ricco di risorse, e noi dobbiamo riuscire a creare delle relazioni equilibrate. Da questo punto di vista, approvo il fatto che sia data compiuta attuazione alla riforma della cooperazione internazionale. È necessario mettere mano alla legge sull'immigrazione, anch'essa vecchia; riguardare con maggior lungimiranza alla legge sull'asilo in una prospettiva europea; portare a termine la riforma della cittadinanza e stringere un grande patto con le comunità di migranti che, dal mio punto di vista, devono essere guardate come portatrici di quelle energia e speranza di cui noi, oggi, a volte siamo poveri. E tutto questo lo vediamo anche nel nostro dibattito quando, invece di ascoltarci o di pensare insieme al futuro, lasciamo che sia semplicemente una occasione per insultarci reciprocamente come, purtroppo, è avvenuto anche oggi. Concludo ripetendo le parole di Altiero Spinelli: «La via da percorrere non è facile né sicura, ma deve essere percorsa e lo sarà».
2016-02-17	PD	GinettiNadia	Prendendo allora in prestito il titolo della lectio magistralis del presidente Napolitano, identità nazionali, e autocoscienza europea nei nuovi orizzonti mondiali non possono essere considerati antagonisti, ma motori propulsivi per il rafforzamento dell'unità politica europea, di un'area regionale cui l'orizzonte mondiale chiede di svolgere un ruolo di maggior protagonismo nel contesto di questi nuovi equilibri e vecchie priorità e valori. In quest'ottica, signor Presidente, ci è sembrato debole e non all'altezza delle sfide attuali il documento dei cinque Presidenti (BCE, Eurozona, Commissione, Consiglio e Parlamento europeo), che avrebbe dovuto segnare dal 2012 il consolidamento degli interessi comuni verso una maggior integrazione economica bancaria, fiscale, ma anche sociale e soprattutto politica, come lei rivendica, perché nessuna idea di costruzione può reggersi se non poggia su una più ampia impalcatura, quella dell'unità politica di istituzioni europee legittimate da un popolo europeo che riesca a guardare a Bruxelles non come sede di una burocrazia asfittica, ma come autorevole ambito di governo federale. Le Nazioni sovrane non sono più il quadro in cui possiamo pensare di risolvere i problemi del presente, della sua complessità e dei nuovi scenari geopolitici. Le parole di Jean Monnet sono drammaticamente attuali e ancora oggi efficaci davanti a nuovi muri e filo spinato che non saranno mai abbastanza impermeabili alla forza di fenomeni di portata mondiale. Accogliere chi scappa da guerre e persecuzioni non è una concessione compassionevole ma un dovere e un obbligo sanciti da convenzioni internazionali sottoscritte all'indomani degli orrori della Seconda guerra mondiale. Il diritto alla vita è un diritto universale, di tutti, indipendentemente da dove si nasce o da chi si fugge. Presidente, in questi settant'anni di processo, sicurezza interna e maggiori controlli alla frontiera esterna non sono alternativi alla gestione dell'accoglienza e alla protezione dei rifugiati, così come il tema della cooperazione giudiziaria e di polizia contro il terrorismo, il rafforzamento dell'Agenzia europea EASO e gli hotspot di registrazione e identificazione non sono alternativi al processo di integrazione e rafforzamento dell'Unione europea. Parliamo di frontiere esterne di fronte ad un'unica area interna di libera circolazione, un'unica frontiera esterna di competenza dell'Unione europea, come ci è imposto e richiesto dal Trattato di Lisbona, che parla già agli articoli 77 e 78 di politica europea comune di immigrazione e di asilo. Presidente, fa bene a chiedere flessibilità per le spese che abbiamo sostenuto in materia d'immigrazione perché si tratta di politica europea e le risorse devono essere europee. Concludo dicendo che non è negoziabile né il percorso avviato dall'isola di Ventotene né l'insieme dei valori della costruzione europea. Non basta che la Commissione europea richiami gli Stati membri ad essere fedeli a parametri e indicatori economici e finanziari; ci deve richiamare alla fedeltà e alle ragioni del comune progetto di costruzione dell'Europa unita.
2016-02-23	LN	ConsiglioNunziante	Come sempre succede, il decreto-legge in esame è di fatto un provvedimento omnibus, niente affatto rispettando il carattere di omogeneità previsto dalla legge 23 agosto 1988, n. 400, che stabilisce che i decreti-legge devono contenere misure di immediata applicazione e che il loro contenuto deve essere specifico, omogeneo e corrispondente al titolo. Il decreto-legge in esame si compone di 13 articoli che alla Camera dei deputati sono stati blindati, poco discussi e messi in condizione di non nuocere al sistema, limitandosi a portare avanti quello che la politica probabilmente non è stata in grado di affrontare seriamente. Si è quindi cercato di inserire misure che tenessero conto del funzionamento e dell'organizzazione delle pubbliche amministrazioni con riferimento alle infrastrutture, ai trasporti, alle questioni alimentari e forestali e, addirittura, alla materia sanitaria. Praticamente, qualcosa di omogeneo! Probabilmente in questo decreto-legge il Governo ha cercato di rendere omogenea solamente la necessità di assicurare l'efficienza e l'efficacia dell'azione delle diverse amministrazioni interessate. È stato anche interessante cercare di capire in che termini è avvenuta l'introduzione di alcuni elementi che non avrebbero assolutamente nulla a che fare con le proroghe. Praticamente, all'interno di questo decreto-legge sono stati addirittura inseriti alcuni elementi nuovi come il rimborso elettorale con lo stanziamento di risorse per quelle Province che, tra le altre cose, sono state abolite. Anche in questo caso si tratta di una aberrazione per la spesa pubblica. Poi c'è la questione del direttore generale per il grande progetto di Pompei, che magari potenzialmente vedrà anche crollare qualche muro ma che è stato inserito in questo decreto-legge. Sono state inserite addirittura norme senza copertura, e questo la dice lunga sull'incapacità di governare, ma d'altronde avete posto la questione di fiducia e dunque è andato tutto in cavalleria. Spero anche, signor Presidente, che non vengano prorogate le norme contenute in quelle 24 slide che il Presidente del Consiglio ci ha propinato riguardo ai festeggiamenti per i due anni del suo Governo. Qualcuno, nell'intervento precedente al mio, ha ritenuto che quel Governo sia stato e sia tuttora abusivo. Praticamente è stata prodotta una slide ogni mese. Speriamo che i risultati di questi due anni non vengano prorogati anche per i prossimi ventiquattro mesi, salvo andare alle elezioni, come noi speriamo, un po' prima. Il Presidente del Consiglio ha affermato che la disoccupazione è calata all'11,4 per cento: una balla colossale che, tra le altre cose, ci è costata circa 11 miliardi per creare poco più di 100.000 posti di lavoro, per i quali, tra l'altro, non si ha alcuna prova che la decontribuzione affidata al jobs act abbia inciso favorevolmente. Dovrà passare probabilmente ancora qualche anno per vedere quanto effettivamente abbia inciso quella legge. A gennaio la cassa integrazione è tornata a salire e spero che anche questa non venga prorogata e che il Governo metta in campo azioni serie e concrete in un piano industriale credibile. Infatti, se si ragionasse in termini positivi per un piano industriale e per un piano dell'energia credo che non vi sarebbe bisogno di prorogare la cassa integrazione ma forse è più facile prorogare quest'ultima che mettere mano alle questioni economiche. Si è parlato anche della disoccupazione dei giovani, scesa al 37,9 per cento, un dato che non tiene conto dei giovani che non studiano e non cercano più lavoro, quindi anche questo, signori, è un dato alquanto falso. Altra questione è la balla che riguarda il PIL, passato da meno 1,9 per cento a più 0,8. Gli ultimi dati dell'OSCE sono drammatici e l'intervento di Draghi è stimato nello 0,3 per cento di PIL. Il petrolio ai minimi ha fatto la sua parte e la restante parte l'ha fatta l'euro debole per gran parte dell'anno, incentivando le esportazioni. Condizioni queste, signor Presidente, la cui assenza avrebbe condotto ad un tracollo economico senza pari, altro che ripresa! L'Italia sembra andare verso l'inevitabile mancato rispetto della riduzione del debito a partire dal 2017. Altro tema delicato è quello dell'immigrazione. Anche in questo caso, signor Presidente, si continua a prorogare, anzi, a procrastinare più che a prorogare questo incredibile problema. L'Italia chiede all'Europa l'emissione di eurobond per fare fronte agli oneri finanziari: spese enormi che non siamo in grado di affrontare. La crescita del 2015 è stata molto inferiore rispetto alle previsioni. Solo lo 0,6 per cento. Dovremmo avere uno spread probabilmente a 500 o 600. Ricordo quando Berlusconi è stato costretto a dimettersi e le notizie di questi giorni sulle intercettazioni la dicono lunga e raccontano molto bene come sono andate le cose. Il Documento di economia e finanza che il Governo presenterà in aprile terrà conto ufficialmente di un peggioramento anche rispetto alle previsioni per l'anno in corso e quindi aprirà la strada ad una manovra correttiva di 3-5 miliardi. Il 2017 è tutto da vedere. Ne vedremo delle belle, ma c'è già da coprire un conto da 17 miliardi in aumento di IVA e accise previsto dalle clausole di salvaguardia. O pensate di prorogare anche questi? Ma anche mettendo da parte i conti pubblici, l'Italia di Renzi non sembra avere cambiato verso rispetto ai partner europei, compresi quelli storicamente più vicini. L'anno scorso l'Italia è cresciuta dello 0,6 per cento, contro il 3,2 per cento della Spagna e l'1 per cento della Francia. Il bel Paese non ha cambiato verso nemmeno sul debito, quasi il 133 per cento del PIL, contro una media europea dell'87,2 per cento. C'è qualche segno positivo sulla disoccupazione, ma il tasso di occupazione resta molto basso, così come la produttività del lavoro, che ci vede in fondo alla classifica dell'Unione europea. Si tratta di statistiche da Paese povero, signora Presidente, e sono tre o quattro anni che continuiamo a prorogare anche queste. Spero di non dover più assistere ad un'eventuale proroga dello scempio economico delle consulenze della ministra Madia, nei prossimi due anni; le consulenze esterne si sono moltiplicate, alla faccia della spending review. Siamo passati da una spesa di 737 milioni ad 1 miliardo e 197 milioni: 453 milioni di euro sottratti a questioni ben più importanti. Possibile, signora Presidente, che tra i nostri tre milioni di dipendenti statali e pubblici non vi sia qualcuno esperto, in grado di supportare tecnicamente la Ministra, che più volte ha dato la sensazione di non conoscere bene neppure lei le proprie leggi? Qualcuno ha paventato che forse un consulente in questo caso, anche pagato bene, sarebbe importante. Mi chiedo come sia possibile vantarsi e sbandierare in tutta Europa successi su riforme che sono state solo parzialmente realizzate e i cui risultati si vedranno nell'arco dei prossimi tre o quattro anni (se si vedranno). Mi chiedo soprattutto come sia mai possibile collegare la riforma costituzionale, cioè lo scempio della Costituzione che avete fatto (tra l'altro ancora non definitivamente approvata ed oggetto delle forche caudine del referendum di ottobre), con una ventilata ripresa. Parlate di un'Italia rimessa in moto, quando tutti gli indici economici sono assolutamente negativi. Vorrei cospargere, signora Presidente, il mio intervento di sale grosso, ma non vorrei che ciò fosse inteso come qualcosa di troppo dolce per questa maggioranza. In questo provvedimento, trattandosi di un decreto-legge omnibus, inserite anche la proroga dei mille sogni, la cui realizzazione, due anni or sono, il neo Presidente del Consiglio ha garantito agli italiani. Adesso nel libro dei sogni si inaugurerà anche la Salerno-Reggio Calabria, modello Cetto La Qualunque (quando inaugurò il ponte sullo Stretto alla fine del film). Tutti possono fare così il Presidente del Consiglio, signora Presidente. E ci provo anch'io; tra l'altro, Consiglio lo sono, mi manca solamente il Presidente.
2016-02-25	LN	CalderoliRoberto	Facciamo la spending review, e ce ne vantiamo anche, come Renzi ha fatto domenica, e la spesa pubblica sale. Qualcosa non torna. Facciamo il jobs act ed egli afferma che sono aumentati i posti di lavoro a tempo indeterminato. Provi a guardare quante partite IVA prima facevano le fatture per coprire le false assunzioni, e poi i conti non saranno di sicuro in positivo. Abbiamo fatto la legge elettorale, e si dice che finalmente si può governare. Ieri il tribunale di Messina l'ha inviata alla Corte costituzionale che, probabilmente, si pronuncerà prima dell'esame sulla base della riforma costituzionale. Dovevano credere tutti che stavamo bene e che finalmente siamo ripartiti. Ma voi vi rendete conto che la gente in giro si sente presa per i fondelli? Da due anni e mezzo stiamo discutendo di questo provvedimento in Commissione e da due mesi è bloccato il Parlamento. Ma qualcuno si è accorto che da gennaio abbiamo perso il 30 per cento del valore dei titoli in Borsa? Qualcuno si sta rendendo conto che l'Europa si sta sgretolando sotto i nostri piedi? Io posso esserne anche felice, ma questo è quanto sta accadendo. Vi rendete conto che stanno preannunciando una ondata d'invasione per il 2016 mai vista e che a rischio non c'è solo la nostra identità, ma anche le nostro strutture istituzionali che rischiano di crollare, che il sistema bancario sta andando a pezzi? Per l'amore del cielo, non mi importa niente delle banche, ma chi ne risente è il cittadino normale, il lavoratore, il pensionato e tutti quelli che hanno lavorato nella vita e che vedono la loro certezza e la loro serenità venire meno. E noi siamo qui a discutere della fedeltà delle coppie gay ? Mi faccia piacere, avrebbe detto il buon Totò, perché non ci siamo assolutamente più. Abbiamo usato anche questa volta un'arma di distrazione di massa. Mi auguro che abbiate finito queste pantomime, giocando con delle leggi che rischiano di poter essere pericolose. Ieri ho rivolto un appello al presidente Grasso, ovviamente parlando di inammissibilità e di irricevibilità del testo interamente sostitutivo presentato dal Governo, di un testo che non era mai esistito perché era di iniziativa parlamentare. Sono convintissimo che, ai sensi del comma 4 dell'articolo 87 della Costituzione, senza la firma del Presidente della Repubblica quel testo non potesse essere dichiarato ricevibile. Il presidente Grasso mi ha dato una dotta e articolata risposta. Me l'aspettavo ma, alla fine, se oggi la si rilegge bene, quella risposta dà ragione a me e non alla Presidenza che ha dichiarato ricevibile il testo. C'è una serie di richiami a precedenti, che esistono veramente e che conosco anche io. Peccato, però, che non si siano messe insieme le due condizioni che io avevo posto. Io ho detto che non esiste il precedente di una testo che vada in Aula senza relatore che non sia stato già approvato dall'altro ramo del Parlamento e al quale venga presentato un emendamento interamente sostitutivo del Governo in assenza di un testo originale, perché il testo Cirinnà non è stato votato dall'Aula. Ci è arrivato dalla Capigruppo, come se la Capigruppo potesse far tutto. Alla fine del suo intervento il Presidente ha detto che il testo sarebbe stato trasmesso alla Commissione bilancio per la valutazione dei profili di cui all'articolo 81 della Costituzione, ovvero l'equilibrio tra le entrate e le uscite. Signor Presidente, è vero che esiste l'articolo 81, ma esiste anche l'articolo 72 della Costituzione; eppure nessuno chiede la verifica di costituzionalità da parte della Commissione affari costituzionali (ovviamente, la maggioranza avrebbe fatto comunque passare il provvedimento). Una cosa è certa: è incostituzionale. Se l'ho detto, non era certo perché mi aspettavo che il Presidente rifiutasse l'emendamento del Governo. Giammai, prima viene il Governo. Volevo parlare a nuora per far sapere a suocera. Nel momento in cui - ciò è stato ripreso anche dal collega Quagliariello - per due volte è agli atti che quel testo era irricevibile, il Presidente della Repubblica deve pensarci prima di firmare la legge perché, semmai dovesse farlo, a questo punto diventerebbe un attentato alla Costituzione: a buon intenditore poche parole. C'è già un ricorso promosso da più di 30 senatori e credo ci sia parecchio materiale per mettersi a discutere su questo provvedimento che, comunque vada, andrà a finire male. Signor Presidente, concludo con una citazione (che dovrò autoemendare perché non tutto è leggibile) di Leonardo Sciascia, tratta dal libro «Il giorno della civetta», che lei sicuramente conosce: «Io - proseguì poi don Mariano - ho una certa pratica del mondo. È quella che diciamo l'umanità, e ci riempiamo la bocca a dire umanità; bella parola piena di vento, la divido in cinque categorie: gli uomini, i mezz'uomini, gli ominicchi, i» (con rispetto parlando) «pigliain...» (bip della televisione) «e i quaquaraquà. Pochissimi gli uomini; i mezz'uomini pochi, che mi contenterei l'umanità si fermasse ai mezz'uomini. E invece no, scende ancora più giù, agli ominicchi, che sono come i bambini che si credono grandi, scimmie che fanno le stesse mosse dei grandi» (ogni riferimento al presidente Renzi è puramente casuale). «E ancora più in giù: i piglia...» (bip), «che vanno diventando un esercito. E infine i quaquaraquà: che dovrebbero vivere come le anatre nelle pozzanghere, ché la loro vita non ha più senso e più espressione di quella delle anatre». Qui siamo finiti veramente nella vecchia fattoria. Siamo partiti dai canguri; oggi ho sentito parlare di struzzi dal collega Candiani; ho a fianco a me un bel gruppo di polli, perché se qualcuno vota a favore del provvedimento abbiamo anche i polli. Mettiamo anche un bello stagno nel futuro Senato federale per abbeverare le anatre.
2016-02-25	M5S	NugnesPaola	Signor Presidente, oggi abbiamo fallito, tutti. Ha fallito l'Italia. Noi siamo gli ultimi, come dice un libro che, raccogliendo dati ISTAT e vari studi, mette in evidenza come l'Italia rispetto al resto d'Europa sia ultima in tantissimi campi.
2016-02-25	M5S	NugnesPaola	È ultima per quel che riguarda la tutela dell'infanzia, e con questo voto in quest'Aula ne stiamo dando riprova. Per la spesa per le famiglie è ultima. Per gli asili nido e le scuole materne, per l'istruzione, per l'insegnamento, per il lavoro, per la governabilità, per la ricerca. Persino per il turismo siamo ultimi. Siamo primi, e quindi ultimi, in Europa per la presenza di corruzione. Siamo ultimi in giustizia. Siamo ultimi perché buttiamo nelle discariche il 40 per cento dei nostri rifiuti. Siamo ultimi per adeguamento digitale e per i diritti irrinunciabili, per i diritti civili.
2016-02-25	PD	CirinnaMonica	Quello che vogliamo affermare è che questo voto di fiducia ci serve per difendere quelle famiglie, quei diritti, quelle persone per cui ci apprestiamo a votare la fiducia. Le proteggiamo così dal gioco politico. Le proteggiamo con il voto di fiducia. RIZZOTTI (FI-PdL XVII). Bugiarda! CIRINNA' (PD). Il Partito Democratico ha sacrificato a questa situazione un punto fondamentale del suo programma, un obiettivo sul quale abbiamo lavorato con cura, con rispetto e con passione, al centro di un dibattito che fino all'ultimo è stato aperto a possibili correzioni e migliorie. Nessuno voleva blindare l'articolo 5. Avevamo fatto un emendamento Lumia testo 1, testo 2, testo 3, ed eravamo pronti ad accogliere ulteriori modifiche, se fosse stato consentito a questo Parlamento di applicare l'articolo 44, comma 1, lettera b), e chi ha seguito il lavoro di questi ultimi mesi sa di cosa parlo. L'adozione speciale del figlio del partner, colleghi, non è un'eresia, non è un danno antropologico, non è qualcosa che cambierà e scuoterà dalle fondamenta questo Paese. Era l'epilogo naturale, ciò che avviene comunque già in tutta Europa: un atto per tutelare bambini in carne ed ossa, bambini veri, cittadini italiani che vivono già nelle nostre famiglie, che sono amati, protetti, tutelati e curati; bambini cresciuti da persone che esercitano, a tutti gli effetti, un ruolo genitoriale; un ruolo che assegna loro doveri e responsabilità morali e che presto - perché l'impegno preso è questo - una nuova legge dovrà riconoscere. Il nostro impegno, quindi, non finisce qui; anzi, siamo solo all'inizio. Abbiamo fatto solo un primo passo, durissimo ma lo abbiamo fatto. Siamo all'alba di una nuova sfida, per me, per il mio partito, per il Partito Democratico. Intanto, però, ho sentito dire tutto e il contrario di tutto su quello che era il disegno di legge n. 2081 e quello che è il maxiemendamento del Governo. Chiariamoci: nel maxiemendamento è stata comunque inserita, nonostante il dolorosissimo stralcio dell'articolo 5, una norma di garanzia che riconosce e sostiene il grande lavoro dei magistrati italiani che hanno emesso ordinanze volte a garantire il supremo interesse dei bambini delle famiglie omogenitoriali
2016-03-01	FI	RomaniPaolo	ROMANI Paolo (FI-PdL XVII). Signor Presidente, in sede di Conferenza dei Capigruppo abbiamo sottolineato quanto stia diventando urgente lo svolgimento dell'informativa del Governo sul problema della Libia. Leggiamo sui giornali della presenza di agenti britannici, francesi e statunitensi nel territorio libico e sappiamo che gli alleati dovrebbero riservare all'Italia il ruolo guida dell'eventuale intervento, successivamente alla richiesta da parte del Governo libico, laddove questo dovesse ottenere la fiducia del Parlamento di Tobruk, o addirittura dopo il via libera (che, per certi versi, è già avvenuto) del Consiglio di sicurezza delle Nazioni Unite. Di queste cose non sappiamo nulla e leggiamo sui giornali che quanto scritto dovrebbe avvenire in tempi ravvicinati. Ritengo assolutamente importante che il Parlamento sia informato di quanto sta per accadere o delle decisioni che il Governo intende assumere. Anche a noi risulta evidente l'estrema delicatezza del problema in questione. Inoltre, intervenendo il Presidente del Consiglio in Assemblea il 16 marzo in vista del Consiglio europeo che si svolgerà nei due giorni successivi, non conoscendone ancora l'ordine del giorno e non sapendo se in quella sede ci sarà la possibilità di discutere anche del problema della Libia, il premier Renzi dovrebbe intervenire anche su questo problema qui in Senato. Quindi, non sappiamo nulla nel merito, né con riferimento alle procedure che dovrebbero presiedere ad un'eventuale decisione. Tenuto conto della delicatezza del problema e con il senso di responsabilità che sempre ci appartiene quando sono in gioco gli interessi del nostro Paese, riteniamo utile e fondamentale, a questo punto, che il Governo proceda ad un'informativa più precisa sul problema della Libia. Conosciamo gli impegni internazionali del ministro Gentiloni e siamo al corrente della sua impossibilità ad essere presente nei prossimi giorni. Ciò nonostante, signor Presidente, la solleciterei a prevedere lo svolgimento di un'informativa del Ministro su questo problema nel primo pomeriggio di giovedì 10 marzo, in quanto mi risulta che il Ministro tornerà nella mattinata di quel giorno. Mi pare che la presidente De Petris sia già intervenuta su questo tema, che riguarda tutti. Ribadisco che, laddove non ci fosse certezza e contezza del fatto che il Governo prenderà posizione su questo argomento nel dibattito in sede di Consiglio d'Europa, è obbligatorio che, questa volta, il Parlamento prenda in esame il problema con lo svolgimento dell'informativa del Ministro degli affari esteri.
2016-03-01	PD	MicheloniClaudio	Signor Presidente, ho chiesto di intervenire qualche secondo per segnalare all'Assemblea che domenica scorsa il popolo svizzero si è pronunciato in una votazione popolare di estrema importanza per tutti gli stranieri che vivono in Svizzera e, dunque, anche per il mezzo milione di italiani. Domenica, il popolo svizzero è stato chiamato a pronunciarsi su un'iniziativa dell'estrema destra, che proponeva di introdurre nella Costituzione svizzera un elenco di reati che avrebbe obbligato i giudici a pronunciare l'espulsione di chi li avesse commessi, reati che andavano dai più gravi ai più banali. Sono stati mesi difficili per noi: abbiamo contribuito alla campagna elettorale e c'è stata una grandissima mobilitazione civile in Svizzera. Anche da qui, dall'Aula del Senato, senza poterne parlare prima perché sarebbe stata un'ingerenza, ma a titolo personale, i senatori del collegio estero, il collega Di Biagio e il sottoscritto hanno fatto appello ai nostri doppi cittadini. Mi preme sottolineare che il popolo svizzero ha respinto quell'iniziativa a larghissima maggioranza, contrariamente ai sondaggi e a quello che ci aspettavamo - il 58,9 per cento degli svizzeri ha detto di no - perché spesso gli abbiamo incollato l'etichetta di xenofobo (regolarmente è chiamato a votare su temi di tal genere, perché in Svizzera vige il sistema della democrazia diretta). Il popolo svizzero, però, ha quasi sempre dato grandissime risposte. In questa specifica tornata eravamo preoccupati, perché quanto sta accadendo in Europa è benzina per le forze di destra in Svizzera. Era difficile argomentare, nei dibattiti cha abbiamo sostenuto, che quella iniziativa era inaccettabile, quando ci veniva risposto che la Svezia annuncia 80.000 espulsioni, che in Francia si rimette in discussione la doppia cittadinanza e in Macedonia ci sono chilometri di filo spinato. In questo momento la Svizzera ha problemi, perché su una popolazione di otto milioni di abitanti conta due milioni di stranieri e sono circa 300.000 i clandestini che lavorano in nero. Non è vero che tutto è perfetto in quel Paese, no, malgrado queste difficoltà, quel popolo ha detto no. E io ho voluto ricordarlo in questa sede e ringraziare il popolo svizzero per il voto espresso, sperando che sia utile all'Europa affinché rifletta su come adesso si sta comportando nei confronti dei flussi migratori che è chiamata a gestire. Come ho avuto occasione di dire il 30 agosto dell'anno scorso nel ricordare i 56 italiani morti a Mattmark cinquant'anni fa, sono orgoglioso di essere italiano, sono orgoglioso di questi Governi che salvano vite nel Mediterraneo e oggi sono anche orgoglioso di essere cittadino svizzero, e per questo ne ho voluto parlare a quest'Assemblea.
2016-03-01	PD	SilvestroAnnalisa	Signor Presidente, onorevoli senatrici e onorevoli senatori, domenica scorsa, cittadini e professionisti di Bologna e dell'Emilia-Romagna hanno appreso da un quotidiano che, a seguito di una sanzione comminata dallo specifico Ordine, alcuni medici sono stati sospesi dall'esercizio professionale per aver predisposto protocolli di team che prevedono, per particolari, specifiche e puntualmente dettagliate situazioni, che gli infermieri operativi sulle ambulanze del Servizio sanitario di urgenza ad emergenza medica-118 possano somministrare farmaci salvavita. Quei medici sono stati sanzionati perché hanno previsto un utilizzo pertinente e mirato di competenze infermieristiche certificate e acquisite dopo anni di studio accademico; di abilità tecnico-scientifiche manutenute costantemente nel tempo; di esperienze professionali pluriennali: tutti elementi che hanno dimostrato nel loro insieme integrato di produrre risultati ed esiti per gli assistiti e la collettività assolutamente positivi. I medici sono stati direttamente sanzionati, ma sono stati indirettamente sanzionati anche gli infermieri che, con quei medici, si impegnano per curare ed assistere. Sono stati tutti sanzionati perché insieme hanno coltivato e tradotto concretamente la diffusa convinzione che abilità, conoscenze ed esperienze di un intero team multiprofessionale debbano integrarsi per un risultato comune ed essere, in quel modo, rese fruibili dalla collettività tutta. I medici sanzionati, ma anche tanti altri loro colleghi, hanno preso atto delle competenze e capacità degli infermieri e gli infermieri indirettamente sanzionati hanno dato atto, consapevolmente, di essere capaci e pronti ad operare così come operano i loro colleghi in Europa e nel mondo. Lo sconcerto dell'intera collettività professionale sanitaria è stato enorme, e non solo per il fatto che i protocolli in questione acclarano una modalità comportamentale certificata da società scientifiche del settore dell'emergenza-urgenza sanitaria, ma anche per il fatto che la loro correttezza e validità giuridica erano e sono state riconosciute dalla Regione Emilia-Romagna attraverso i propri uffici legali. Sconcerto, ma anche rabbia e frustrazione hanno trovato espressione in migliaia di commenti che hanno coinvolto tutto l'universo sanitario del Paese e fatto esplodere i social network. II fatto, oltretutto, è particolarmente grave anche perché un ente ausiliario dello Stato, quale è un ordine e collegio professionale, non ha manifestato le proprie eventuali osservazioni e dubbi in una logica di leale collaborazione tra istituzioni - in questo caso ordine professionale e Regione - ma ha ritenuto di procedere in maniera completamente decontestualizzata, con procedure sanzionatorie che si richiamano ad autodefinite superiorità professionali e a ipotetici shifting diagnostici e prestazionali. Le sanzioni sono state comminate ignorando evidentemente direttive europee e leggi dello Stato, indicazioni regionali e pronunciamenti di diverse procure della Repubblica. D'altra parte, è anche necessario dire che è comunemente acclarato che il rilevamento della perdita o dell'alterazione delle funzioni vitali e i conseguenti interventi salvavita sono effettuati da medici e infermieri - e questo avviene nel mondo - senza che siano indicate prestazioni di tipo esclusivo per gli uni o gli altri, perché é così che viene raggiunto un obiettivo primario: non perdere vite umane e mantenere alta l'efficacia dell'intero sistema. Proprio in questa logica e obiettivo, internazionalmente riconosciuti, si è strutturato il sistema di emergenza sanitaria della Regione Emilia-Romagna, che vuole assicurare la migliore risposta possibile alle e nelle situazioni in cui una o più persone si trovino in grave e vitale difficoltà, utilizzando al meglio le risorse professionali (medici e infermieri) e non professionali (tecnici, volontari del soccorso e semplici cittadini), disponibili nell'ambito di una rete che integra e ottimizza i pronto soccorso e gli ospedali. Può essere ritenuta paradossale l'arma utilizzata dall'Ordine dei medici della Provincia di Bologna: un'arma impropria brandita per imporre la propria unilaterale visione nel vivace dibattito attualmente in corso nel Paese sulle relazioni professionali fra medici, infermieri e tutte le altre professioni sanitarie. «Un'arma impropria ed esagerata» - come anche altri hanno già detto - evidenzia l'incapacità dell'Ordine dei medici di Bologna di accettare quello che avviene in tutte le moderne organizzazioni sanitarie: la collaborazione, l'interazione, l'integrazione, il riconoscimento della pari dignità professionale e del rispetto tra tutti senza obsolete scale gerarchico-professionali. Intervengano, dunque, Ministero, Regioni e chiunque ha a cuore la qualità del nostro sistema salute. Intervengano per porre fine a queste situazioni paradossali che rischiano di far esplodere il contenzioso tra i professionisti e contenere le risposte sanitarie dovute ai cittadini. Intervengano per riconoscere e valorizzare le competenze di tutti i professionisti e gli operatori. Intervengano per dare sostegno e forza a quel lavoro di squadra in cui medici, infermieri e gli altri componenti del team possono ottimizzare, integrandole, le loro competenze e capacità ad unico vantaggio dei cittadini.
2016-03-02	PD	LumiaGiuseppe	Signor Presidente, colleghi, ogni anno, com'è stato ribadito in diversi interventi, sulle strade si consumano vere e proprie stragi: ben 3.000 morti l'anno. Solo nei primi sei mesi del 2015, 85.000 incidenti con lesioni a persone, 1.596 decessi, 119.000 feriti; stragi che spazzano via molte vite, spesso giovani, bambini, mamme, in molti casi travolte con i propri figli. Ecco perché, cari colleghi, non si tratta di emergenzialismo. Ecco perché è sbagliato banalizzare un intervento del Parlamento e l'apposizione della questione di fiducia da parte del Governo. Ecco perché non dobbiamo alzare polveroni e scatenare paure nei normali conducenti, che non hanno niente da temere dall'apparato normativo che produciamo con l'approvazione di questa legge. Naturalmente bisogna intervenire con un approccio sistemico e integrato: d'accordissimo. Il Governo non si è fatto trovare impreparato. Il ministro Boschi ha detto chiaramente che questo approccio sistemico e integrato non è solo una sollecitazione legittima che il Parlamento, unitariamente, fa nei confronti del Governo, ma è una scelta che il Governo fa propria con azioni mirate, sul piano culturale, perché si è convinti che i comportamenti dei conducenti italiani debbano essere corretti, a partire da un'educazione stradale che già sta avendo dei riscontri positivi nel nostro sistema scolastico e che oggi sta coinvolgendo migliaia e migliaia di bambini, di ragazzi, di giovani. Un approccio sistemico che interviene sui controlli preventivi, incrementandoli. Ne approfitto, come più volte ha fatto il relatore, per ringraziare le Forze dell'ordine che agiscono sulla strada, che lavorano tutti i giorni dell'anno, anche quando molti italiani sono nel periodo delle ferie; anzi, in quei momenti i controlli aumentano e spesso - dobbiamo riconoscerlo - con mezzi un po' più scarsi, con difficoltà di organico. Dobbiamo ringraziare le Forze dell'ordine perché quel controllo preventivo si fa e si esercita e noi siamo pronti a sostenere ancora un maggiore sforzo, meglio organizzato, che vada proprio in questa direzione. Così, nell'approccio integrato deve essere naturalmente inserito un adeguamento del sistema stradale, dell'asfalto, delle infrastrutture di una moderna strada; così, sempre in questo approccio integrato, devono essere sempre più richiamate alla propria responsabilità le case produttrici di automobili, con le caratteristiche e gli standard di sicurezza da inserire all'interno della produzione. Ma, colleghi, non nascondiamoci: in questo approccio integrato non può mancare anche una rivisitazione delle condotte a rilievo penale. Sì, anche sul codice penale, con la nuova previsione del delitto di omicidio stradale e di lesioni personali stradali, bisogna intervenire. Entrambi gli illeciti - ricordo ai colleghi - sono puniti, in questo nostro caso, a titolo di colpa. L'istituto tradizionale della colpa era ormai diventato uno scudo per garantire gravissime impunità, com'è stato più volte documentato dalla stampa e dalle associazioni delle vittime della strada. La fattispecie della negligenza, dell'imperizia e dell'imprudenza si sono rivelate, nello scorrere degli anni, inadeguate per intervenire e colpire questo tipo di condotta. Rimane la base del dolo, come il Presidente ha spiegato bene, e si chiede agli automobilisti e ai conducenti di avere un alto livello di responsabilità, perché gli eventi che si producono a seguito di alcune condotte che vengono sanzionate a motivo di colpa possono causare danni irreparabili, come la fine della vita umana, come lesioni gravi e gravissime nel bene più prezioso che abbiamo, che è l'integrità fisica delle persone. Ecco perché niente paura, niente intervento fuori dal sistema: è con una gradazione delle pene che si è in grado di intervenire e che si va in questa direzione. Cari colleghi, si prevede per il delitto di omicidio stradale, di cui al nuovo articolo 589- bis del codice penale, una reclusione da due a sette anni, riferita a chiunque provochi per colpa la morte di una persona con violazione della norma sulla disciplina della circolazione stradale. È punito con la pena della reclusione da otto a dodici anni chiunque provochi, per colpa, la morte di una persona, ponendosi alla guida di un veicolo a motore in stato di ebbrezza alcolica, con un tasso alcolemico ben chiaro che superi 1,5 grammi per litro, o di alterazione psicofisica conseguente all'assunzione di sostanze stupefacenti. Va ugualmente sottoposto a reclusione, da otto a dodici anni, chi procura per colpa la morte di una persona nell'esercizio professionale dell'attività di trasporto di persone o di cose, trovandosi sempre in stato di ebbrezza alcolica, con un tasso alcolemico che qui necessariamente deve scendere e come ha spiegato bene il relatore, scende il limite di tolleranza da 1,5 a 0,8 grammi per litro. Inoltre, nella gradazione delle pene c'è la reclusione da cinque a dieci anni per chiunque provochi la morte di una persona ponendosi alla guida di un veicolo a motore in stato di ebbrezza alcolica con tasso alcolemico tra lo 0,8 e l'1,5 grammi per litro. La medesima pena si applica altresì a chi cagioni per colpa la morte di una persona superando alcuni limiti di velocità, e comunque procedendo ad una velocità, in centro urbano, non inferiore a 70 chilometri orari, e, nelle strade extraurbane, ad una velocità superiore di almeno cinquanta chilometri orari a quella massima consentita, attraversando un'intersezione con il semaforo disposto al rosso, circolando contromano, a seguito di manovra di inversione del senso di marcia in prossimità o in corrispondenza di intersezioni, curve o dossi o a seguito di sorpasso. Insomma, cari colleghi, nel nostro Paese si vuole dire con chiarezza che il codice stradale non è un consiglio, non è un codice minore. Il codice stradale è una realtà normativa seria che bisogna conoscere e rispettare, la cui riforma sarà un elemento che qualificherà e integrerà la strategia di contrasto alle condotte che producono morti e lesioni gravi o gravissime. Il lavoro sul codice della strada, qui al Senato, è in fase avanzata e sarà importante trovarci preparati a questo appuntamento in Aula, per varare un altro importante strumento di intervento che andrà sempre nella stessa direzione. In Europa, colleghi, sapete che già molti Paesi sono intervenuti senza creare scandalo; nessuno si è stracciato le vesti o ha trovato le resistenze che stiamo trovando qui nel nostro Paese. Colleghi, non nascondiamoci che siamo già alla quinta lettura: Senato, Camera, Senato, Camera e ancora Senato. In questo caso, quel circolo vizioso che si è immesso nel sistema della navetta può produrre solo un risultato: poca credibilità da parte del Parlamento. Ecco perché è bene votare e decidere. Fa bene il Governo ad intervenire e a dire chiaramente che alcune condotte non possono più essere tollerate, così come i pirati della strada, che colpiscono, causano lutti e vanno via. Anche questo tipo di condotta che, come ricorderete, creava un allarme sociale molto fastidioso, preoccupante e drammatico, oggi, con le norme che abbiamo stabilito non è più consentita. Non bisogna assolutamente banalizzare, né strumentalizzare, ma bisogna avere un approccio serio, condiviso e aperto che tutti dobbiamo scegliere, perché tutti siamo chiamati a questa responsabilità. Il voto di fiducia, cari colleghi, qualifica l'azione di Governo. Questo è uno di quei pochi voti di fiducia del quale, sia chi vota a favore, sia chi vota contro, dovrebbe apprezzare la scelta perché cari colleghi, come sanno bene le associazioni delle vittime della strada, si è perso troppo tempo. Non si è saputo intervenire in modo sistematico, anche con un livello decisionale che fa del tempo una risorsa preziosa della democrazia. Il Governo ha ascoltato, il Governo ha accompagnato. Oggi il Governo irrompe nei lavori parlamentari, dice basta al gioco della navetta e ci richiama tutti alle nostre responsabilità. Signor Presidente, il Partito Democratico si assume le proprie responsabilità e voterà la fiducia al Governo su questo importante provvedimento.
2016-03-03	PD	FasioloLaura	Signor Presidente, credo che sia doveroso far presente che lunedì scorso è stata la giornata mondiale della malattie rare e quindi sia necessario richiamare il Governo al massimo impegno per dare corpo all'articolo 32 della Costituzione, perché la tutela della salute sia garantita a tutti, anche a coloro - sembra pochi, ma non sono affatto pochi a livello mondiale - che sono affetti dalle cosiddette malattie rare o molto rare, orfane di ricerca e di farmaci. Le malattie rare sono un ampio gruppo di affezioni definite dalla bassa prevalenza nella popolazione. A livello europeo si definisce rara una malattia che colpisce non più di 5 pazienti su 10.000 abitanti (in Friuli-Venezia Giulia sono circa 500). Il numero di malattie rare conosciute e diagnosticate oscilla tra 7.000 e 8.000, ma si tratta di una cifra che cresce con l'avanzare della scienza e, in particolare, con i progressi della ricerca genetica. Stiamo dunque parlando non di pochi malati, ma di due milioni di persone in Italia e addirittura trenta milioni di persone in tutta Europa. Come ho detto, le malattie rare documentate sono circa 6.000. In Italia, l'Istituto superiore di sanità ha individuato un elenco di malattie rare esenti dal ticket, elenco che comprende attualmente circa 583 patologie. Alcune Regioni italiane hanno deliberato esenzioni per patologie ulteriori rispetto a quelle previste dal decreto ministeriale 18 maggio 2001, n. 279. Il Servizio sanitario nazionale, pur attento al problema, prevede particolari forme di tutela per le persone affette da tali patologie, quali l'esenzione dalla partecipazione al costo di tutte le prestazioni sanitarie incluse nei livelli essenziali di assistenza (LEA) necessarie per la diagnosi ed il trattamento e la creazione di una rete di presidi sanitari per l'assistenza, ma la strada è tutta in salita e c'è ancora molto da fare. In media occorrono dai tre ai cinque anni per formulare la diagnosi di malattia rara e spesso sette anni. Spesso si tratta di malattie croniche e ingravescenti. La terapia farmacologica è detta orfana, in quanto c'è scarso utilizzo dei farmaci, il che li rende poco appetibili per l'industria e pertanto la ricerca è scarsa. Vi sono altresì oggettive difficoltà nella sperimentazione e validazione statistica ed è necessaria una maggiore formazione degli operatori ed un rapporto più stretto con le associazioni. Occorre migliorare la comunicazione con lo specialista per favorire un appropriato percorso assistenziale e, soprattutto, prevedere un adeguato supporto psicologico per il paziente ed i suoi familiari. Non dimentichiamo che il 70 per cento dei malati è costituito da adolescenti e quindi...
2016-03-03	PD	FilippinRosanna	Nella prospettiva tracciata, quindi, che privilegia il carattere onorario della funzione, deve considerarsi positivamente la previsione di una componente retributiva fissa, seppure graduata in funzione delle funzioni specificamente svolte. Deve, infatti, considerarsi che è necessario che il sistema di retribuzione della magistratura onoraria sia compatibile con l'ordinamento vigente. Per cui i giudici di pace nel nostro ordinamento, così come del resto in tutta Europa, sono funzionari onorari e conseguentemente godono di un trattamento economico di natura indennitaria, in conseguenza dell'assenza di un rapporto professionale di servizio. D'altro canto, la scelta di assicurare la partecipazione alla funzione magistratuale onoraria sia dei professionisti sia dei lavoratori dipendenti deve essere salutata positivamente in quanto del tutto in linea con la citata natura onoraria delle funzioni e conferma la connotazione della funzione in esame, nella sua specifica componente, che impone di considerare l'attività giudiziaria prestata in via onoraria come accessoria rispetto all'attività professionale o lavorativa principale svolta da colui che riveste l'incarico.
2016-03-03	PD	DallaZuannaGianpiero	Signor Ministro, la ringrazio per la risposta. Mi auguro che si possa stabilire una stretta interlocuzione con gli uffici del suo Ministero e con lei, perché altrimenti rischiamo di riempirci di parole su questi temi senza dare attuazione a misure che possono essere molto semplici che consentirebbero, per una volta, vedere l'Italia spingere l'azione dell'Europa piuttosto che, come spesso accade in tema di rifiuti, rincorrere affannosamente le buone pratiche di altri. Mi auguro che questo riusciremo a farlo.
2016-03-03	PD	DallaZuannaGianpiero	Signor Presidente, una parte importante dei rifiuti elettrici ed elettronici generati in Italia finisce ad operatori che, seppure in possesso dell'autorizzazione al trattamento dei RAEE (oltre 700 quelle rilasciate), si concentrano sulle materie prime seconde più semplici da estrarre e più remunerative. La situazione descritta ha come conseguenza la perdita per il sistema industriale di tutte le materie contenute nei RAEE, che vengono gestite in modo non corretto, e la difficoltà ad operare dell'industria virtuosa del riciclo dei RAEE che rispetti gli standard di trattamento esistenti. A tale difficoltà va aggiunto il recente crollo dei prezzi di mercato delle materie prime, stimabili nel 30-35 per cento da maggio ad oggi, rendendo vani gli appelli all'avvio dell'economia circolare. In questo quadro, uno dei passaggi necessari per dare slancio al settore della gestione ecocompatibile dei RAEE sarebbe l'attuazione di quanto previsto dal decreto legislativo n. 49 del 2014, secondo il quale «il Ministro dell'ambiente (...) determina con decreto i criteri e le modalità tecniche di trattamento...». Tale decreto attuativo garantirebbe un livello omogeneo di qualità nel trattamento dei RAEE e controlli adeguati, consentendo a tutti gli impianti di trattamento di operare sulla base dei medesimi standard qualitativi. Rispondendo questa mattina a un'interrogazione presentata da me e da altri ventiquattro senatori, il Ministero ha affermato di non essere in grado di emanare questo decreto, perché la Commissione europea non ha ancora espletato alcune procedure preliminari. Ciò premesso, chiedo che se, nelle more dell'adempimento comunitario, il Ministero non possa in realtà promuovere con estrema urgenza iniziative, anche di tipo normativo, necessarie affinché la sostanza degli adempimenti richiesti nel suddetto decreto trovi immediata ed effettiva attuazione, anche in considerazione del fatto che le norme minime di trattamento per le differenti tipologie di RAEE sono già state pubblicate dal Comitato europeo di normalizzazione elettrotecnica. Credo che l'Europa abbia bisogno di una spinta anche dall'Italia, come sottolinea spesso il nostro Presidente del Consiglio.
2016-03-08	PD	FasioloLaura	Signora Presidente, ho sottoscritto una mozione, della quale prima firmataria è la vice presidente del Senato Fedeli, per ricordare le Donne Costituenti, donne che hanno donato il proprio cuore e la propria mente alle conquiste dei diritti di noi tutte. Molti passi avanti sono stati fatti in questi anni. Significativi, negli ultimi anni, quello rappresentato dalla legge elettorale n. 215 del 2012, che ha sancito la doppia preferenza di genere, nonché la legge Delrio, la n. 56 del 2014, che sancisce finalmente l'equilibrio di genere nella composizione delle Giunte. Abbiamo inoltre una legge elettorale europea con la preferenza alternata di genere, e così via. Ho onorato un impegno non facile nella Commissione regionale per le pari opportunità della Regione Friuli-Venezia Giulia, dove ho toccato con mano la lunga strada ancora da compiere e la fatica per ogni piccolo passo in avanti. Ma oggi la nostra commossa gratitudine e il nostro pensiero vogliono andare non tanto e non solo alle grandi Costituenti e ai grandi passi in avanti fatti anche in tempi più recenti nel nostro Paese, grazie all'impegno di tante donne - un Paese senza memoria è un Paese senza storia, senza anima - bensì a tutte le donne del silenzio; a quelle donne che, senza clamori, hanno consolidato e trasmesso i valori della solidarietà, dell'amicizia, della famiglia, dell'accoglienza e della dedizione. A loro vanno il nostro pensiero e il nostro ringraziamento, alle donne della sensibilità sociale, della dedizione gratuita: quelle belle dentro. E non dimentichiamo le donne del silenzio, le migranti di ieri e quelle di oggi; quelle avvolte da una coperta sotto la pioggia, che cercano una via di fuga dalla guerra e sperano in un'Europa solidale; quelle donne che le immagini veloci di una telecamera distratta sfiorano appena, senza guardar dentro alle loro vite; quelle che aspettano con i figli e con i vecchi, accudendo gli uni e gli altri nel freddo, per giorni, nella speranza che una porta nel muro o un varco nel filo spinato si aprano; donne migranti, alla cui condizione va restituita dignità, persone in qualche modo sacre; quelle dell'esodo inarrestabile, che aspettano una risposta politica e umanitaria al confine tra Grecia e Macedonia, davanti a focolari improvvisati in attesa di un improbabile pullman. È in questo giorno che l'Europa solidale deve affermarsi e prevalere sull'Europa degli egoismi, un'Europa più attenta al femminile, capace di agire subito più che di negoziare davanti a un'emergenza senza precedenti.
2016-03-09	M5S	LucidiStefano	Signor Ministro, il Gruppo Movimento 5 Stelle crede che un Governo responsabile dica le cose come stanno e questo non è accaduto questa mattina. Innanzitutto, lei non ci ha detto perché stiamo procedendo verso questa guerra in Libia che, ricordo, era il primo Paese, per sviluppo, del continente africano, con il 38 per cento di petrolio prodotto e l'11 per cento di export verso l'Europa. Probabilmente, signor ministro Gentiloni Silveri, perché nel 2011 un funzionario americano, un certo Blumenthal, ha informato via e-mail Hillary Clinton che il franco francese in Libia sarebbe stato sostituito da una moneta panafricana. Da lì è partita tutta l' escalation che ci ha portato fino a qui, oggi. Lei identifica la Libia con l'ISIS, ma l'ISIS purtroppo molto spesso è un'entità che viene utilizzata, appunto, ad uso e consumo della diplomazia internazionale. Lei non ci dice, ad esempio, come mai nel 2015 ci siano stati oltre 10.000 raid aerei contro l'ISIS e non ci sia stato neanche un abbattimento da parte delle forze terroriste. Hanno una potenza militare irrilevante: sono il nulla che avanza nel niente, come sta affermando qualche analista. Probabilmente, credere che l'ISIS sia un pericolo sul piano militare, un pericolo così destabilizzante per l'Occidente, è come credere che un sindaco che non ha mai lavorato in vita sua possa scalare il primo partito d'Italia e diventare Presidente del Consiglio. Certo, se credete a questo, probabilmente crederete anche a quell'altro!
2016-03-09	M5S	MartonBruno	Volete dire agli italiani che alcune missioni servono o serviranno esclusivamente per potersi ingraziare le potenze straniere? Per il prestigio, per poter valere sul piano internazionale ai tavoli ONU e NATO (che secondo noi sarebbero organismi da modificare)? Credo che sia ora di porre fine al tempo del «Ce lo chiede l'Europa», «Ce lo chiede la NATO» o «Ce lo chiede l'ONU». Fare un piano serio per il futuro, fissando chiaramente quali sono le priorità dell'Italia, non significa rinnegare i trattati o mancare di lealtà; significa semplicemente pensare un mondo diverso e magari sarà questo un modo per convincere altre Nazioni a farlo.
2016-03-09	PD	ZandaLuigi	Concludo il mio intervento con poche considerazioni sulla fase che l'Italia, l'Europa, il Mediterraneo e l'intera comunità internazionale stanno attraversando.
2016-03-09	PD	ZandaLuigi	Oggi, per la comunità internazionale, girare la testa dall'altra parte e non comprendere l'urgenza dei pericoli significherebbe trascurare il continuo aggravamento dell'instabilità di un Paese, che il terrorismo dell'ISIS vuole trasformare in una piattaforma, da cui far partire gli attacchi verso l'Italia e verso l'Europa. A cinque anni dalle rivolte di piazza, culminate con l'uccisione di Gheddafi, nonostante l'impegno delle Nazioni Unite e dei suoi inviati Bernardino Leon e Martin Kobler, non è stato sinora possibile insediare in Libia un Governo di accordo nazionale, dotato di adeguato consenso e rappresentatività. In un contesto estremamente frammentato, dove si compongono e si scompongono - anche quotidianamente, possiamo dire - decine e decine di fazioni, milizie, potentati locali e forze tribali, dove reparti armati dell'ISIS violano continuamente le frontiere con la Tunisia e hanno il controllo di 200 chilometri di costa e della città di Sirte, la mancanza del consenso di un Governo autorevole rende non praticabili le azioni necessarie alla stabilizzazione. In assenza della decisione di un Parlamento libico, che non c'è, qualsiasi intervento di questa o quella potenza occidentale verrebbe interpretato come una lesione della sovranità nazionale, irrigidirebbe le posizioni e alimenterebbe sentimenti antieuropei e antioccidentali. Conosciamo la molteplicità dei poteri locali, che si muovono autonomamente all'interno del territorio nazionale libico e sappiamo di dover valutare i rischi di una crescente presenza dell'ISIS e del suo controllo di parti sempre più ampie del territorio. Ieri è arrivato persino un nuovo attacco alle forze di sicurezza e dell'esercito tunisino - dell'esercito, addirittura! - in territorio tunisino, con scontri a fuoco e 55 morti.
2016-03-10	M5S	FattoriElena	Il rapporto Oxfam Italia, «Il vero costo della disuguaglianza e dell'austerità in Europa», pubblicato nel settembre 2013, dice che, nel solo 2011, 120 milioni di persone nell'Unione europea hanno dovuto affrontare la prospettiva di vivere in povertà. Oxfam calcola che questo numero potrebbe crescere di almeno 15 milioni, come risultato delle prolungate misure di austerità. Tra i nuovi poveri si sa già che le donne saranno quelle maggiormente colpite.
2016-03-10	M5S	FattoriElena	Nella stessa relazione emergono situazioni allarmanti. A partire dal 2010 la spesa sanitaria in Europa è diminuita per la prima volta da decenni. In Irlanda e Grecia i tagli alla spesa hanno superato il 6 per cento, invertendo un decennio di crescita con impatti negativi sulla salute pubblica.
2016-03-10	M5S	FattoriElena	Signor Presidente, gentili colleghi e gentili colleghe, è bello celebrare le donne ma, nel momento in cui le si celebra, si è ancora lontani dalla parità. Quindi, mi mette molta tristezza, anche oggi, dover celebrare il voto della donne quando siamo ormai oltre, quando non si parla più di genere ma di sfumature di genere nella legge sulle unioni civili (che, purtroppo, ha avuto l'esito che abbiamo visto). Non voglio fare un riassunto di tutte le conquiste per le donne, già fatto dalle mie colleghe. Il diritto di voto mi sembra il minimo. In questi settant'anni, però, oltre al diritto di voto si è fatto molto poco perché, come emerge da una relazione dell'organizzazione non governativa Oxfam Italia, quello che la storia non ci insegna riguardo al diritto delle donne è il vero costo della disuguaglianza e dell'austerità in Europa. È facile infatti parlare di quote rosa, di quante donne siedono in Parlamento, di quante sono presenti nelle istituzioni e di quante lavorano, ma pochi si soffermano a vedere cosa sia la vita delle donne nella società. La vita delle donne nella società, purtroppo, è quella di sostituire uno Stato sociale che non esiste più. Al di là di quanto dicono poi le celebrazioni di questo Parlamento, dove siamo molto tutelate e privilegiate (sia uomini che donne), la vita delle donne nelle città è molto diversa. È diversa perché negli anni avete smantellato lo Stato sociale, scientificamente e molto accuratamente. Avete ridimensionato la scuola pubblica. Io non so quanti di voi abbiano bambini che vanno a scuola e quindi sappiano quanto sia difficile sostenere una vita sociale e impegnata quando si hanno dei figli nella scuola pubblica, che non fornisce alcun sostegno; quando si hanno dei genitori anziani, per i quali non c'è assistenza; quando non c'è una sanità che ti sorregge; quando hai delle amiche che subiscono violenza e ti dicono che non sanno dove andare, perché nessuno le aiuta, perché non esistono più i consultori e non esiste più assistenza.
2016-03-10	M5S	FattoriElena	Un punto importante è questo. Come si possono tutelare le donne quando si sostengono le politiche di austerità in Europa? Io voglio parlarvi di tale questione, perché è facile dire che si prevedono le quote rosa quando poi andiamo in Europa e non battiamo i pugni sul tavolo per dare sostegno alle famiglie in difficoltà. Anche perché è nelle famiglie che lavorano le donne.
2016-03-10	M5S	BertorottaOrnella	Mi riferisco alla soppressione - prevista dal decreto spending review del 2012, esattamente dall'articolo 12, comma 20 del decreto-legge n. 95 - delle commissioni per l'abilitazione ad effettuare le attività connesse allo svolgimento delle procedure concorsuali per il conseguimento del certificato di abilitazione alla manutenzione di ascensori e montacarichi. Questo certificato fino al 2012 veniva rilasciato dal prefetto. Se con la prima interpellanza rilevavo un dato relativo al costo per il funzionamento della commissione in parola, che, stando alla Relazione sul rendiconto generale dello Stato del 2012 da parte della Corte dei conti, risulta assai modesto per lo Stato (circa 18.000 euro), evidenziando, inoltre, il grave danno che la sospensione degli esami sta procurando alle imprese operanti nel settore, le quali hanno investito importanti risorse nella formazione del proprio personale, al fine di permettere ai tecnici, in particolare agli apprendisti, di acquisire le conoscenze teoriche e pratiche necessarie per poter superare l'esame di abilitazione, con la seconda interpellanza riportavo un caso indirettamente connesso con la problematica in questione. Ed, invero, un articolo tratto dal quotidiano locale «Le iene sicule» del 23 gennaio 2016 riportava la notizia: «È finita soltanto con alcune lesioni e tanta paura: per l'ennesima volta, però, l'ospedale Cannizzaro di Catania mostra inefficienze gravi nel funzionamento degli ascensori». Parrebbe non essere la prima volta che si verifichino all'interno dell'ospedale in questione eventi del genere. Da un'altra fonte di stampa, risalente al mese di luglio 2015, si apprendeva la notizia di un'altra tragedia sfiorata; notizia riportata da un cittadino catanese coinvolto nella vicenda, che così ha dichiarato: «Prendiamo l'ascensore, ottavo piano, entrano altre persone, siamo in otto. All'improvviso una corsa velocissima, uno strappo, un contraccolpo orrendo: l'ascensore si blocca. Paura tanta, inizia a mancare l'ossigeno, siamo tanti, sei adulti, mio figlio di otto mesi e un bambino di otto anni circa. C'è pure una signora anziana. Gridiamo, nessuno ci sente. Il tempo scorre, suoniamo l'allarme, ma è afono: solo un debole cicalio. Non viene nessuno e io impreco, non capisco come una struttura pubblica che accoglie migliaia di persone non predisponga un servizio di sicurezza agli ascensori. Il mio piccolo piange senza soluzione di continuità e nessuno ci sente. I cellulari non hanno campo. Poi sentiamo delle voci: sono parenti e pazienti ricoverati, si prodigano, ma non ricevono risposte dal personale sanitario perché nessuno è reperibile. Né i tecnici, né il responsabile alla sicurezza, né il dirigente sanitario. Chiamano i pompieri che dopo un po' arrivano. L'ascensore nel frattempo traballa, ho paura che possa crollare, la tensione è alle stelle (...). È passata un'ora esatta, ci tirano fuori. Sono basito (...). Se quell'angelo custode non avesse sentito il pianto del mio piccolo Linus staremmo ancora lì, dentro l'ascensore, cianotici o svenuti». Come riportato dall'articolo di stampa, l'azienda ospedaliera Cannizzaro ha tenuto a precisare che l'evento accaduto il 18 luglio 2015 non è stato dovuto ad un cedimento, ma ad un blocco dell'ascensore, tanto che gli stessi vigili del fuoco intervenuti, nella loro relazione, l'hanno attestato quale presumibile causa del sinistro. L'ufficio tecnico dell'ospedale Cannizzaro pare che nell'immediatezza abbia scritto alla ditta, chiedendo le ragioni dell'accaduto e invitando a porre in atto ogni iniziativa utile a prevenire in futuro ulteriori analoghi guasti. Premesso che guasti del genere non dovrebbero nemmeno esistere o per lo meno dovrebbero essere evitati, non è inutile ricordare che, per eseguire in sicurezza le operazioni di manutenzione sugli ascensori, sono indispensabili competenze specifiche, conoscenze tecniche, teoriche e pratiche, nonché esperienza professionale. Il Sottosegretario di Stato per lo sviluppo economico, rispondendo all'interrogazione 4-06728 del 4 novembre 2014, a prima firma dell'onorevole Crippa, ha evidenziato alcuni punti importanti fra i quali la necessità del certificato di abilitazione necessario per svolgere l'attività di manutenzione. Da qualche notizia pervenuta dal Ministero dello sviluppo economico risulta lo svolgimento di alcune riunioni, durante le quali sono state vagliate soluzioni per ovviare alla soppressione della commissione prefettizia, convenendo sull'opportunità di procedere ad una revisione della vigente normativa in materia di rilascio del titolo abilitativo. Il MISE ha comunicato alla sottoscritta che in data 8 aprile 2015 si è tenuta un'altra riunione, alla quale hanno partecipato alcuni rappresentanti del Ministero del lavoro e delle politiche sociali e del Ministero delle infrastrutture e dei trasporti. Se durante la prima riunione il Ministero dell'interno ha sollevato la possibilità di riconsiderare la competenza prefettizia sulla materia, dalla seconda riunione - stando a quello comunicatomi - è invece emersa la soluzione di ricostituire la commissione, rivedendone la composizione, al fine di prevedere esclusivamente rappresentanti dei Ministeri del lavoro e delle infrastrutture, incardinando tutto il procedimento, incluso il rilascio del patentino, in capo al Dicastero del lavoro che, oltre ad avere la competenza primaria, dispone di uffici periferici dislocati a livello provinciale. Sul punto, credo che la sua risposta potrà chiarire la posizione di questo Governo su un tema così delicato. Comprenderà bene che bloccare gli esami significa impedire il regolare svolgimento di procedure di assunzione nei casi di turnover in un comparto industriale come quello ascensoristico che francamente fino ad ora ha fatto vantare l'Italia non solo in Europa, ma anche nel mondo. Il timore che si cela e che abbiamo evidenziato senza troppi giri di parole nell'interpellanza di oggi è che vi sia una stretta connessione fra i fatti occorsi presso l'azienda ospedaliera Cannizzaro di Catania e il blocco degli esami per conseguire il cosiddetto patentino, tale da lasciare il dubbio che dietro a questi casi si nascondano esempi di cattiva gestione o incauta manutenzione da parte di soggetti, possibilmente privi di adeguata preparazione tecnica; dubbi che naturalmente vorrei venissero fugati. Attendo, quindi, di conoscere le valutazioni di merito, e di conoscere le concrete iniziative che il Governo intende intraprendere per risolvere definitivamente la situazione descritta. Concludo con le ultime notizie che apprendo da una associazione nazionale del settore, che comunica quanto segue: «Il MISE sta elaborando, da diversi mesi, uno schema di regolamento da approvarsi tramite decreto dei Presidente della Repubblica che modificherà il decreto del Presidente della Repubblica n. 162 del 1999, la legge quadro sugli ascensori in Italia. Tale provvedimento è necessario per recepire nel nostro ordinamento la direttiva ascensori 2014/33/UE che, a partire dal 20 aprile 2016, dovrà sostituire la vigente direttiva ascensori 95/16/CE. Oltre al recepimento della direttiva, il Ministero intende apportare al decreto del Presidente della Repubblica n. 162 del 1999 alcune modifiche di competenza nazionale, tra cui: la riaffermazione della competenza delle prefetture per il rilascio delle abilitazioni ai tecnici manutentori, aspetto fondamentale in quanto le relative commissioni prefettizie sono state soppresse e da oltre due anni non si tengono più sessioni di esame; la modifica dell'articolo 15 relativo alla manutenzione, precisando che il manutentore deve stilare un piano di manutenzione per ciascun impianto, su misura, in funzione delle sue caratteristiche e condizioni d'uso; modifiche minori agli articoli sulla messa in esercizio, verifiche e manovra di emergenza; l'introduzione dell'articolo 19 -bis, rubricato «Adeguamento della sicurezza degli ascensori conformi alle norme vigenti fino alla prima applicazione del decreto del Presidente della Repubblica 30 aprile 1999, n. 162». Mi chiedo se il Sottosegretario sia nelle condizioni di confermare quanto appena detto, ma soprattutto chiedo se il Ministero che oggi rappresenta è in grado di illustrarci le azioni adottate o adottabili d'intesa con la Regione Siciliana, al fine di appurare la reale applicazione della normativa vigente in materia. Vorrei ricordare che sulla sicurezza degli ascensori degli ospedali anche l'assessorato regionale alla salute dovrebbe mostrare attenzione. In ultimo, ritengo che questo Ministero debba assumersi l'onere di investire l'autorità giudiziaria del potere di indagine nel caso in cui dovessero emergere ipotesi di responsabilità in capo alla ditta autorizzata alla manutenzione degli ascensori dell'azienda ospedaliera Cannizzaro di Catania, che, stando alle notizie a mia disposizione, non sarebbe una soltanto, o per lo meno magari a vincere l'appalto sono ditte che hanno nomi diversi, ma che di fatto hanno sede legale nello stesso indirizzo. Mi farebbe davvero piacere sapere se il Sottosegretario ha notizie specifiche su queste ditte, ma so bene che questa mia richiesta esula dall'oggetto dell'odierna interpellanza. Nulla di strano che potremo rivederci in un futuro prossimo per discutere di ditte vincitrici di gare d'appalto poco trasparenti che avvantaggiano i soliti amici degli amici o, addirittura, gli amici degli stessi dirigenti sanitari. PRESIDENTE. Il rappresentante del Governo ha facoltà di rispondere all'interpellanza testé svolta.
2016-03-10	M5S	BertorottaOrnella	Signor Presidente, signor Sottosegretario, cosa posso dire? Dal 2013 si tengono i tavoli di lavoro, la questione sembra molto controversa e complessa da risolvere e nel frattempo accadono questi fatti. Tra l'altro, mi stupisce sentire che gli ascensori dell'ospedale Cannizzaro non appartengano al servizio pubblico. Mi sembra veramente una cosa assurda. Si tratta della più grande azienda sanitaria della Sicilia e non so quante persone fruiscono ogni giorno di quegli ascensori. Eppure, vengono considerati ascensori ad uso privato. Mi aspettavo di capire perché questo Parlamento ha bocciato anche i miei emendamenti. Nel frattempo, mentre i tavoli si riuniscono nelle sedi ministeriali, magari si poteva continuare a finanziare con 18.000 euro l'anno le commissioni prefettizie per evitare il vulnus legislativo. Vorrei ricordare che la Commissione europea, tra l'altro, con riferimento alla citata direttiva, ha rilevato un contrasto tra la normativa europea e la legislazione italiana rappresentata dal decreto ministeriale emanato dal Ministero delle infrastrutture e dei trasporti in data 11 gennaio 2010 e intitolato: «Norme relative all'esercizio degli ascensori in servizio pubblico destinati al trasporto di persone». Questo decreto ha solo una pecca: non si applica a tutte le tipologie di ascensori né a tutte le fattispecie di trasporto, perché in Italia il trasporto pubblico è ritenuto, evidentemente, privato. Dovrebbe essere pacifico che la normativa nazionale non possa confliggere con quelle contenute nella medesima direttiva, la quale ha inteso garantire che gli ascensori, prodotti in qualsiasi Stato membro della Unione europea, possano liberamente circolare negli altri Stati membri, senza venirne ostacolati dalla difformità dei requisiti tecnici diversi per essi. In proposito il decreto ministeriale dell'11 gennaio 2010, sopra menzionato, sottopone l'installazione e la messa in servizio della tipologia di ascensori, ivi considerata, alla previa valutazione tecnica di un'apposita autorità interna: tale prescrizione duplicherebbe illegittimamente, ad avviso della Commissione, la procedura autorizzativa già disciplinata dalla direttiva al suo allegato II. Ammetto anche di non aver capito i motivi per cui da ventuno anni l'Europa aspetta che l'Italia si decida ad innalzare il livello di sicurezza dei suoi vecchi ascensori, soprattutto se teniamo conto che abbiamo impianti risalenti a prima del 1999, che non sono stati sottoposti a interventi di adeguamento e che, seppur siano manutenuti secondo la legge, sono pur sempre pericolosi. L'Italia ha, finora, disatteso l'invito ad innalzare il livello di sicurezza degli impianti preesistenti. Evidentemente, il Governo di allora era convinto di non dover mai invecchiare. La verità, signor Sottosegretario, è una sola e consiste nel fatto che questo Governo ha il dovere di adottare un atto a tutela della salute e sicurezza dei cittadini, nonché interventi di adeguamento volti a ridurre le probabilità di incidenti e infortuni. Auguriamoci che incidenti e infortuni non tocchino persone a noi vicine o noi personalmente perché, se il Movimento 5 Stelle dovesse scoprire che l'azione legislativa che volete intraprendere non è legata solo agli obblighi derivanti da quella raccomandazione, vi farà fare una brutta figura con gli italiani, e in primis con gli otto cittadini che l'estate scorsa sono rimasti intrappolati nell'ascensore, anche se di ospedale. Tra l'altro, sembra che queste persone abbiano anche dimestichezza con gli organi di stampa. Quindi, bisogna stare particolarmente attenti.
2016-03-15	FI	DAliAntonio	Di fronte all'idea di fossilizzare l'attenzione su un episodio drammatico, del quale naturalmente viene esaltata la data stabilendo che quello sarà il giorno della memoria, mi chiedo per quale ragione non si inserisca anche l'emigrazione di cui ho parlato, così come noi chiediamo con gli emendamenti che abbiamo presentato e in base all'accoglimento o meno dei quali valuteremo l'atteggiamento da tenere in sede di votazione finale. Perché non andare nelle nostre scuole a parlare anche della nostra emigrazione, che ha toni altrettanto drammatici quanto quelli che oggi contraddistinguono la migrazione dall'Africa verso la Sicilia e verso l'Europa? Che poi non si tratta di un fatto soltanto mediterraneo. Ho ascoltato importanti citazioni su Mare nostrum, ma perché limitare il discorso al Mediterraneo? L'emigrazione e l'immigrazione sono fatti epocali e storici che hanno contraddistinto gran parte dell'evoluzione sociale delle nostre popolazioni e, ripeto, in particolare della Sicilia, dalla quale provengo, per cui, molto spesso, noi, con un sorriso non dico sarcastico ma certamente di circostanza, ascoltiamo determinati discorsi che parlano di mura, che parlano di ostacoli, che parlano di dinieghi. Noi abbiamo una storia millenaria che ci ha assolutamente abituati all'integrazione e, anzi, in questa fase della nostra storia di nazione siciliana, soffriamo della marginalità che il contesto italiano e il contesto europeo ci assegnano come terra di frontiera, mentre noi siamo terra di centralità mediterranea.
2016-03-15	LN	TosatoPaolo	Noi riteniamo evidentemente che l'ipocrisia che sta alla base del provvedimento sia assolutamente inaccettabile, che serva esclusivamente ad una parte politica per affermare le proprie visioni rispetto ad un tema così grave che riguarda la nostra società, il nostro Paese, l'Europa intera negli ultimi anni.
2016-03-15	PD	AlbanoDonatella	Ci troviamo di fronte una sfida che durerà e che peserà su un'intera generazione. Non ci sono mai state tante persone in fuga da persecuzioni politiche e guerre come oggi e a queste si aggiungono i milioni di migranti economici che premono dall'Africa nera e subsahariana. Molti di loro cercano protezione qui in Europa e solo se riusciremo ad entrare nell'ordine delle idee che questa situazione non cambierà nei prossimi anni, potremo offrire una risposta convincente e risolutiva. Finora, infatti, le risposte messe in campo dall'Europa sono state parziali e - lasciatemelo dire - troppo timorose e condizionate dalle situazioni interne ai singoli Stati.
2016-03-15	PD	AlbanoDonatella	Mi auguro che questa giornata possa venir celebrata in un clima di coesione e solidarietà, che non sia solo una passerella autocelebrativa istituzionale, condita dalla solita retorica e demagogia, perché dobbiamo dare ai cittadini, all'Italia e all'Europa risposte concrete, reali e rapide, che sappiano dare una risposta alla richiesta di accoglienza, di solidarietà umana, senza alcuna strumentalizzazione.
2016-03-15	PD	AlbanoDonatella	Non è questa la sede per affrontare il tema dei cambiamenti e delle modifiche che andrebbero introdotte nelle regole europee, tuttavia mi piace pensare che nell'Unione europea che lasceremo ai nostri figli e ai nostri nipoti i migranti saranno accolti ovunque con eguale dignità umana, attraverso l'introduzione di standard minimi validi in tutti i Paesi membri. Mi auguro che i migranti possano essere equamente suddivisi tra tutti i Paesi con un sistema intelligente di quote, che tenga conto delle esigenze del mercato del lavoro di un'Unione formata da 500 milioni di persone e che quindi può e deve riuscire a gestire un fenomeno migratorio che, pur arrivando al milione di unità all'anno, rappresenterebbe comunque una percentuale vicina allo zero per cento della popolazione totale. Invece, una situazione come quella odierna, in cui il peso della crisi è scaricato tutto sui Paesi di frontiera e su quei pochi, generosi Paesi che, su base volontaria, decidono di offrire accoglienza ai profughi, è destinata a fallire poiché non introduce criteri comprensibili da tutti i cittadini, correndo il rischio di creare tensioni e recriminazioni di vario genere. Chiaramente, nel medio-lungo periodo dobbiamo andare oltre la gestione dell'emergenza, intervenendo sulle cause dell'immigrazione, magari attraverso l'introduzione di accordi di partenariato con i Paesi dell'altra sponda del Mediterraneo da cui transitano i migranti, rafforzando anche ulteriormente il pattugliamento delle coste, il più vicino possibile ai porti dei Paesi nordafricani dai quali salpano i barconi, ma sempre agendo come Unione europea e non come Italia, Grecia o Spagna. Per riuscire a creare una politica di accoglienza a tutto campo dobbiamo incoraggiare delle iniziative politiche che combattano le ragioni alla base dell'emigrazione dai Paesi del Medio Oriente e dell'Africa. La stabilizzazione della situazione di Stati che si stanno sfaldando, la limitazione di violenza e guerre civili devono procedere di pari passo con precisi sforzi che supportino lo sviluppo economico e la creazione di reali prospettive economiche e sociali, in special modo per i tanti giovani cittadini di quelle nazioni, se non vogliamo che a decine di milioni, nei prossimi anni, premano alle nostre frontiere. Tutti gli sforzi delle comunità di Stati, innanzitutto dell'Unione europea e delle Nazioni Unite, devono avere questo scopo. Spero quindi che l'Europa, chiamata ad assumersi le proprie responsabilità, decida di non lasciare soli i Paesi di frontiera come l'Italia e la Grecia, e possa garantire ai Paesi più coinvolti dai fenomeni migratori, principalmente per motivi geografici, tutto il supporto necessario al fine di gestire con maggiore efficacia i numerosi sbarchi, modificando anzitutto la norma sul diritto di asilo contenuta nel Regolamento di Dublino del 2008, con l'introduzione di quote proporzionali che superino il vincolo del primo Paese di ingresso nell'Unione, oggi troppo penalizzante per i Paesi mediterranei. I cittadini europei si sono già dimostrati sensibili a queste tematiche, con manifestazioni di solidarietà, segnali concreti di una nuova sensibilità civile che si sta formando su questi temi e che dovrà rappresentare uno dei fondamenti dell'Unione europea del futuro. Purtroppo però, a queste spontanee aperture si sono contrapposte manifestazioni di chiusura e di odio, muri che si alzano e frontiere che si chiudono. Spetta allora ai Governi - e mi auguro che il Governo italiano possa farsene portavoce - creare un'Europa più solidale nei confronti dei migranti, che possa dare risposte concrete, reali e rapide alla richiesta di accoglienza e di solidarietà umana che giunge dai suoi confini. Voglio concludere, signora Presidente, ribadendo il mio sostegno all'introduzione di questa giornata della memoria, ricordando una frase pronunciata da un giovane rifugiato che disse: «Non sono pericoloso, sono in pericolo». Ebbene non possiamo e non dobbiamo girarci dall'altra parte quando riceviamo queste richieste di aiuto, dobbiamo invece offrire il nostro sostegno e la nostra solidarietà, tenendo a mente le parole di Papa Francesco quando denuncia la globalizzazione dell'indifferenza quale male della nostra epoca e della nostra società, perché questo è ciò che vorremmo ricevere, se un giorno ci trovassimo noi nella stessa situazione.
2016-03-15	PD	AlbanoDonatella	Tuttavia, se l'Europa non riesce ad essere all'altezza delle aspettative che tutto il mondo nutre nei suoi confronti, mi chiedo quale diventi lo scopo stesso di stare tutti insieme, se non si è in grado di dare una risposta forte e univoca a un problema globale. Per questo motivo, spero che il Governo voglia perseguire in Europa una politica comune per la gestione non solo dei richiedenti asilo, ma anche dei profughi e degli immigrati economici, basata sul principio di solidarietà e sul nostro valore dell'umanità che noi tutti condividiamo.
2016-03-15	PD	FasioloLaura	Ma dove è quell'impulso ideale che, dopo la Seconda guerra mondiale, ha consentito ai Padri fondatori di riconoscersi per origini comuni cittadini di un unico continente geografico e culturale? Sembra quasi incredibile il punto di arrivo. Oggi vediamo avanzare spinte nuove, ma con una velocità e con un modo quasi uniformemente accelerato: mi riferisco a spinte nazionalistiche, rigurgiti xenofobi e pulsioni incivili alimentate da demagogia e da basso populismo raccatta voti. Purtroppo, assistiamo a una risposta fatta di manganellate, di gas lacrimogeni, di getti d'acqua nei confronti di uomini, donne, bambini, anziani. Verso persone che vanno alla ricerca di un varco verso la speranza. Certi video hanno lasciato in questi giorni la società civile sconcertata. Perché l'Europa con le sue istituzioni democratiche mette all'angolo principi solidaristici? Perché non procede con una politica seria di relocation, richiamata più volte dal relatore? Perché non agisce in sinergia? Perché non ridiscute il Regolamento di Dublino III? Perché non si va alla ricerca di soluzioni urgenti e dignitose per i rifugiati? Perché dobbiamo soccombere a una paura indotta? Sarebbero i migranti a dover avere paura; non noi. Noi dobbiamo assicurare e garantire la sicurezza, il che è altro. Perché questi atteggiamenti difensivi e di chiusura? Questi non devono prevalere. L'Italia ha fatto e sta ancora facendo la sua parte in prima linea per un'efficace politica di accoglienza per identificare i migranti e gestirne il flusso, per accelerare le procedure per il ricollocamento, a prescindere da restrizioni, senza discriminazione, sulla base della nazionalità. L'Italia si impegna in una politica non adeguatamente riconosciuta dall'Europa. Abbiamo ben diritto, qualche volta, a battere il pugno sul tavolo. Dobbiamo velocizzare la procedura dell'asilo, fare in modo che le buone pratiche del Sistema di protezione richiedenti asilo e rifugiati (SPRAR) si diffondano e che il trasferimento dai centri di accoglienza avvenga rapidamente. Italia e Grecia hanno accettato di creare hotspot, dove identificare migranti. Questi non devono però trasformarsi in una struttura afflittiva, quasi semicarceraria, dove queste persone siano costrette a rimanere per tempi lunghi. La sosta negli hotspot deve essere veramente breve dopo l'identificazione. Ebbene, Italia e Grecia da sole non possono risolvere problemi che appartengono a tutti i 28 Paesi membri dell'Unione; appartengono alla civiltà della nostra Europa. Ecco, dunque, l'importanza di testimoniare con questo provvedimento la nostra attenzione quotidiana nei confronti di popolazioni in sofferenza che vedono nell'Europa il sogno di un futuro possibile e non la dannazione. Per tutti coloro che nei viaggi della speranza hanno perso la vita in mare (20.000 persone solo negli ultimi anni), la Giornata nazionale in memoria delle vittime dell'immigrazione è un evento e una celebrazione dovuta e commossa. È una giornata che, come quella della memoria e quella del ricordo - con un altro disegno di legge sarà istituita anche quella per le vittime della mafia - deve coinvolgere tutto il mondo adulto, ma soprattutto il mondo dei giovani e della scuola - anche altri l'hanno detto - in una riflessione profonda e per una risposta - bene ha detto il relatore Mazzoni - all'indifferenza. Affinché tutti gli studenti, dal mondo dell'infanzia a quello dell'adolescenza, comprendano il valore dell'uomo e riflettano, non solo per un giorno, su: chi è quella donna «clandestina»?. La parola è usata spesso in modo dispregiativo. Chi è quel migrante? Chi è il volto che sta dietro a una parola? Affinché quindi tutti gli studenti pensino e si immedesimino nel dramma e nella sofferenza che si nasconde dietro alla parola. La fuga dalla guerra e dalla morte per cercare la vita non è solo il frutto di un desidero legittimo, ma è espressione di un diritto inviolabile. Ma questa sfera dei diritti sembra davvero sfuggire a più di qualcuno.
2016-03-15	PD	ManconiLuigi	Ecco, il senso di una giornata della memoria sta esattamente qui: nella capacità di creare una reciproca possibilità di riconoscimento tra tragedie che appartengono al passato, ma di cui dobbiamo conservare la memoria, e tragedie che sono dentro il nostro presente e che certamente sono destinate a durare nel tempo. E allora, davvero, non c'è nessuna retorica della solidarietà, non c'è nessuna enfasi del multiculturalismo in questo. C'è la necessità di costituire un tessuto culturale fondato sulla reciprocità, come secondo Levinas, di cui ha parlato il senatore Romano, e dunque capace di far riconoscere l'altrui sofferenza non come un fatto pietistico, non come un atto compassionevole, ma come la sola base vera e reale di un agire politico. Non riesco infatti ad immaginare dove altro una politica all'altezza dei tempi possa trovare il suo fondamento, se non nella sofferenza degli esseri umani, nel loro bisogno di giustizia. Dove altro possiamo andare a cercare il fondamento del nostro agire politico? Certamente, l'Italia e l'Europa hanno bisogno di politiche intelligenti e razionali, che partano in primo luogo da un discorso che abbia a propria base demografia ed economia, ma tutto ciò non può fare a meno della consapevolezza di ciò che siamo stati e che altri popoli oggi sono.
2016-03-15	PD	MicheloniClaudio	Ad esempio la Francia, per anni, ha sostenuto che l'integrazione non era una strada percorribile, ma che la strada giusta era l' assimilation, che vuol dire che se io arrivo in Francia devo assimilarmi ai francesi. Gli inglesi hanno sostenuto un'altra teoria, non so neanche bene come definirla: la multietnicità, salvo accorgersi che nelle periferie inglesi scoppiano degli scontri perché quando una comunità vive richiusa su se stesse non è integrata. La parola «integrazione» non si può lasciare ai sociologi e agli specialisti. La parola «integrazione» riguarda la società, l'insieme delle politiche, anche l'urbanesimo. La politica di urbanesimo di una città può essere un elemento di isolamento e dunque di problemi. Integrazione vuol dire politiche per la scuola e politiche per il lavoro. Perché non aprire questa riflessione e questo dibattito in Italia e in Europa? Perché in Europa non c'è un commissario alle migrazioni e alle integrazioni?
2016-03-15	PD	MicheloniClaudio	La parola «integrazione» meriterebbe un dibattito in quest'Aula e nel mondo politico italiano, per quello che ci riguarda, e lo meriterebbe anche sul piano europeo, come ricordava prima il collega Liuzzi. Sappiate che non c'è nessun buonismo nelle mie parole perché sarebbe troppo comodo e troppo facile e io credo che il vero nemico dell'integrazione, il vero nemico della possibilità di affrontare con serietà questi temi sia proprio il buonismo. Nella parola «integrazione» il buonismo non esiste. «Integrazione» è una parola complicata, è una parola nella quale si può mettere tutto e il contrario di tutto, ma dovremmo metterci d'accordo, un giorno, su cosa dovrebbe contenere. Dobbiamo guardare il resto del mondo e il resto dell'Europa per quello che hanno fatto, per le cose buone e le cose cattive che abbiamo fatto in Europa.
2016-03-15	PD	MicheloniClaudio	Vorrei quindi chiedervi, colleghi, di riflettere partendo dai fatti drammatici di Parigi, perché i terroristi che hanno colpito quella città erano tutti emigranti stranieri: di fatto erano francesi e belgi, ovvero cittadini europei nati in Europa; erano figli di emigrati.
2016-03-15	PD	PaduaVenera	Ogni singolo membro della società civile è portatore di valori e consuetudini che si riflettono sulla collettività e ogni azione positiva rivolta all'inclusione deve essere scientemente accolta. Questo è un modo concreto di supportare quegli intenti di cui l'Italia si sta facendo portavoce presso le istituzioni sovranazionali e aiuta a compiere quel passettino in avanti, cui ha fatto riferimento il nostro Premier all'ultimo Consiglio europeo, che guarda alla sostanziale rivisitazione delle politiche comunitarie in tema di accoglienza e solidarietà. Ridare alle istituzioni europee quel senso di umanità, quel cuore sempre più spesso sostituito dal calcolo dei vincoli finanziari, è una priorità per non alimentare ulteriormente le ragioni di chi disconosce i benefici di una comunità che necessita urgentemente di una reale ed inderogabile integrazione culturale. Ogni azione, compresa l'istituzione di una Giornata di ricordo per le vittime di Lampedusa nel 2013, deve servire a far riflettere sui numeri dietro cui si celano le storie personali e familiari di uomini, donne e bambini. Secondo l'Organizzazione internazionale per le migrazioni sono quasi 450 i migranti morti nel Mediterraneo nei primi due mesi del 2016 (sono 410 per l'Alto commissariato dell'ONU). Nel 2015 sono stati oltre 3.500, di cui 800 bambini: cifre da rabbrividire. Ma le cifre non ci raccontano i volti, gli sguardi, gli occhi di quelle persone che cercano una vita più dignitosa. Morti nel Mediterraneo: un mare che è stato culla di scambi culturali nei secoli scorsi e che, nella visione profetica di La Pira, doveva rappresentare un ponte, quel "lago di Tiberiade". E invece questo mare si è tinto di rosso, delle tante vite perse di uomini e donne che cercavano solo una vita più dignitosa. Ma voglio rinforzare il concetto di poc'anzi: non possiamo permettere, come Paese, che l'Europa scarichi sulla buona volontà e sul senso di accoglienza di piccole comunità come Lampedusa, Augusta, Pozzallo - per ricordare soltanto le più note - l'onere di una responsabilità politica molto grande. In quelle comunità non si parla né di numeri, né di paura, perché non c'è tempo. Esse sono il simbolo di una generosità e di una solidarietà che davvero fanno da ponte fra culture diverse, offrendo, a chi li cerca disperatamente, aiuto e sostegno. L'idea di dare il premio Nobel per la pace a Lampedusa è un'iniziativa assolutamente lodevole, perché protesa all'idea di un'Europa il cui cuore pulsante batta in mezzo alle persone. Tale idea rappresenta una spinta concreta a favore della nostra posizione in sede europea, per una rivisitazione del Regolamento di Dublino, per l'introduzione di una gestione comune dell'asilo, per convincere dei benefici e non delle minacce e delle paure della libera circolazione. Rappresenta, cioè, una modalità per far crescere nella consapevolezza della necessità di accoglienza quelle comunità le cui risposte sono racchiuse nell'arroccamento e nella chiusura. Non lasciamo che prevalgano l'austerità severa e le finalità utilitaristiche nella visione di un'Europa che rischia fortemente di piegarsi su se stessa, di spegnersi, e che lascia nei sentimenti degli italiani quei numeri inquietanti per cui solo il 13 per cento della società sarebbe favorevole alla libera circolazione nell'area Schengen. L'ammonimento lanciato da Marco Impagliazzo nei giorni scorsi in un editoriale su «Avvenire» la settimana scorsa, per evitare che una nuova cortina di ferro cali sull'Europa, ci deve far riflettere a lungo su come la storia possa, mutate le circostanze, obnubilare le menti e far perdere di vista quei poli culturali cui abbiamo deciso di aderire con convinzione e che sono alla base del nostro sistema democratico, fondato su temi quali l'inclusività, la solidarietà, la speranza, l'accoglienza, l'uguaglianza, il diritto alla vita e alla salute. Governare i flussi migratori secondo un'ottica che privilegi queste tematiche è una sfida, certamente complessa, che riguarderà anche i prossimi anni, alla quale ad ogni modo bisognerà rispondere. Spero in questo senso che si acceleri la creazione di condizioni migliori per dare inizio ad un reale processo di inclusione culturale e umanitaria, scevro da derive o tentazioni populiste. I recenti numeri del fenomeno migratorio ci riportano, dati alla mano, alla realtà di dover affrontare un fatto imponente: per Frontex sono stati 170.000 gli arrivi di migranti in Italia nel 2015; per l'ONU 9.000 solo in questi primi due mesi del 2016. La proposta delle istituzioni europee di creare una guardia costiera e di frontiera europea, che è all'attenzione del Parlamento, e la scelta della Commissione per un percorso di ripristino di Schengen indicano la direzione di attuazione dei pilastri dell'Agenda europea sulla migrazione del 2015, soprattutto sull'idea della gestione comune di flussi di migranti. Se tutto questo può essere utile per evitare al massimo il possibile ripetersi di episodi come quello di Lampedusa del 2013, ben intervenga l'Europa in aiuto degli Stati nazionali e di quelle popolazioni che, per ragioni geografiche, si trovano in prima linea. Tali possibili argini, però, non si sleghino da esigenze umanitarie, restando soltanto soluzioni di facciata. Senza la convinzione che lo sviluppo del sistema di accoglienza deve essere integrato e la gestione delle responsabilità condivisa, difficilmente si potranno trovare soluzioni soddisfacenti per la gestione dei flussi migratori. In quest'ottica va certamente accolta con favore la risoluzione, approvata nei giorni scorsi dal Parlamento europeo, che sostiene che la violenza di genere dovrebbe essere un valido motivo per richiedere l'asilo nell'Unione: proteggere i bambini e le donne vittime di violenza o di tratta di esseri umani, è uno dei compiti più importanti che un sistema comune deve assicurare. Papa Francesco, il 17 gennaio scorso, giorno del Giubileo dei migranti, ha ricordato come ognuno porti con sé «una storia, una cultura, dei valori preziosi; e, spesso purtroppo anche esperienze di miseria, di oppressione, di paura». Il Santo Padre ci ricorda come attualmente, più che in tempi passati, «il Vangelo della misericordia scuote le coscienze, impedisce che ci si abitui alla sofferenza dell'altro e indica vie di risposta» che possono declinarsi «nelle opere di misericordia spirituale e culturale». Ha aggiunto che è importante, quindi, «guardare ai migranti non soltanto in base alla loro condizione di regolarità o irregolarità ma, soprattutto, come persone che, tutelate nella loro dignità, possono contribuire al benessere e al progresso di tutti», proprio per non ridurre le migrazioni a fenomeni meramente economici, normativi, politici. «Questi aspetti sono complementari alla difesa e alla promozione della persona umana, alla cultura dell'incontro dei popoli e dell'unità». Solidarietà e comprensione siano, allora, i valori cardine su cui ripartire per affrontare l'intera questione dell'accoglienza, istituzioni e società civile. Ancora il Papa, nell'Angelus del 6 marzo scorso, ha ricordato la valenza dei corridoi umanitari come un «segno concreto per la pace e la vita». Oltre le visioni utopistiche, in quanto al di là delle soluzioni prospettate è difficile che si riduca la portata dei flussi migratori sui Paesi di frontiera membri dell'Unione, si può ripartire da progetti concreti che evitino al massimo che tragedie come quelle del 3 ottobre 2013 possano accadere di nuovo.
2016-03-16	LN	CalderoliRoberto	La sfiducia nell'Europa e la voglia di rimettere le guardie alle frontiere portano alla luce un dato interessantissimo, la terza cifra che non ti aspetti. Il 40,2 per cento dei simpatizzanti del Partito Democratico che si schiera contro Shengen rivuole i confini. Certo, è un numero inferiore a quello dei leghisti e dei forzisti, ma rivuole i confini. Come si spiega? Dalla destra - come dice Barbagli, l'ex direttore dell'Istituto Cattaneo - te lo aspetti, dalla sinistra no. Certo, un peso hanno i media che dipingono ogni giorno un'Europa nel caos. Ma la cruda verità è che le stesse persone che si sforzano di dimostrare che quello degli immigrati non è un problema - parlo degli italiani di sinistra - in realtà pensano che lo sia. Non hanno il timore di perdere il posto di lavoro, ma sentono l'allarme per una nuova criminalità che, purtroppo, i dati reali confermano e c'è la paura che gli immigrati siano loro concorrenti nel welfare, nell'assegnazione delle case - per esempio - o nelle file al pronto soccorso. La sinistra ha risolto il problema non affrontandolo: semplicemente non ne ha parlato. Ha dato tutta la colpa all'Europa e stop. Queste cose le scrivono «la Repubblica» e credo illustri professori. Ma è finito il tempo di dare la colpa all'Europa, perché in questo momento ha assunto un atteggiamento completamento diverso dal nostro: sta reagendo. Mentre noi siamo qui a parlare di queste cose, undici Paesi, dell'area Schengen e non, hanno sospeso Schengen o ne hanno limitato la portata; sette Paesi hanno costruito o intendono costruire delle barriere, dei muri, degli ostacoli col filo spinato. Come li chiamate voi se non respingimenti? Solo che, quando di respingimenti e di rimpatri ne parlava la Lega, eravamo dei razzisti, mentre oggi sono razzisti la Gran Bretagna, la Francia, la Spagna, l'Austria. Questi sono i Paesi razzisti o siamo noi dei matti? Noi siamo dei matti perché, nel momento in cui tutti si difendono da questa ondata, noi creiamo le giornate della memoria. Ricordo, tra l'altro, che c'è già la Giornata del rifugiato. Quindi, se si istituisce quella dei migranti e della memoria dei migranti, evidentemente stiamo parlando dei clandestini e non di coloro che vengono qui sfuggendo alle guerre. Ma quando gli altri Paesi mettono dei limiti numerici oppure bloccano le frontiere, noi ci inventiamo di andare a prenderli sotto le coste libiche; ci siamo inventati l'abolizione del reato di immigrazione clandestina; qualcuno cerca di far passare anche l'espansione della cittadinanza applicando lo ius soli, ovvero lo ius culturae. Ieri ho sentito qualcuno dire che erano cittadini francesi e belgi quelli che hanno fatto gli attentati a Parigi. Sono diventati cittadini europei, francesi e belgi, grazie allo ius soli, e noi in questo momento cerchiamo di introdurlo a casa nostra.
2016-03-16	LN	CalderoliRoberto	Mi spiace di vedere, poi, anche una certa ipocrisia perché noi, adesso, facciamo una corsa e addirittura non si accettano modifiche al testo perché bisogna essere pronti almeno per il 3 ottobre dell'anno prossimo per i morti di Lampedusa. Tutti sono a favore - probabilmente voteremo solo noi contro questa proposta - a causa di quei poveri morti. Ma io vedo tanta ipocrisia da parte di chi si preoccupa dei morti di Lampedusa e si dimentica di tutti quelli che in questi giorni stanno morendo in Grecia e negli altri Paesi contigui. Di quelli non frega niente a nessuno. Vale meno la vita di coloro che muoiono nell'Egeo rispetto a quella di coloro che sono morti a Lampedusa? Io credo proprio di no. È ora di finirla sia con l'ipocrisia sia con il continuare ad addossare la responsabilità a qualcun altro. Prima, infatti, addirittura era colpa della cosiddetta legge Bossi-Fini, poi era colpa del decreto-legge Maroni e poi siamo arrivati a dire che è tutta colpa dell'Europa. No, i conti non tornano più.
2016-03-16	LN	CalderoliRoberto	Non solo e non basta, perché ci si è inventati lo ius culturae, che rappresenta veramente il rischio di qualcosa che viene meno nella nostra identità e della sicurezza a casa nostra, perché noi intendiamo dare la cittadinanza non a coloro che sono venuti nel nostro Paese entro una certa età e hanno studiato: la diamo anche a chi non ha conseguito un titolo di studio, come nel caso della formazione professionale. Quindi, sarà non lo ius culturae, ma lo ius ignorantie, perché potrebbero anche non parlare italiano e noi gli daremmo la cittadinanza comunque. Certo, sempre meglio questo che quanto sta avvenendo a Bologna dove, per integrare meglio i migranti, istituiamo corsi di arabo in modo che noi possiamo meglio socializzare con i bambini che vengono a casa nostra. Qui stiamo veramente rasentando la follia. Concludo il mio intervento ricordando una questione. Oggi stiamo parlando di questo disegno di legge - voi ve lo voterete - mentre dieci giorni fa abbiamo parlato dell'immigrazione e del Consiglio europeo. Quest'oggi tornerà in Senato ancora Renzi in vista del prossimo Consiglio europeo. Mi fa rabbrividire l'idea che noi siamo qui a far questo, mentre Renzi sarà a dialogare in sede europea con un Paese come la Turchia che va con l'ISIS, che si permette di chiudere i giornali dell'opposizione e di controllare completamente l'informazione: sarà a dialogare con dei ricattatori che chiedono dei soldi oppure dei vantaggi per il loro ingresso in Europa per potersi far carico dei migranti: 6,4 miliardi per cosa? Per tenerli a casa loro e farli morire di fame e di freddo? Non vi sentite un po' ipocriti nel girarvi dall'altra parte e stare qui oggi a festeggiare? Oggi c'è solo da festeggiare una sconfitta: la sconfitta di tutta la politica migratoria e immigratoria dell'Europa.
2016-03-16	LN	CalderoliRoberto	Secondo il professor Ruggiero, professore di psicoterapia cognitiva alla "Sigmund Freud" di Milano, un tempo eravamo quelli che all'Europa credevano più di tutti, quasi in un modo romantico, sentimentale: eravamo innamorati dell'Europa, ma adesso la gente capisce che il governo europeo non c'è. C'è la Germania che cerca di essere umanitaria, c'è la Francia che decide di essere rigorosa, c'è una Commissione europea che stabilisce delle regole per l'accoglienza dei rifugiati, ma poi nessun Paese le rispetta.
2016-03-16	PD	LoMoroDoris	Signor Presidente, colleghi, sono qui per dichiarare il voto favorevole del Gruppo del Partito Democratico. Le ragioni di un voto favorevole sono state già espresse negli interventi assolutamente brillanti e molto ben argomentati dei colleghi del Partito Democratico, quindi mi potrei rifare a loro. D'altra parte, la stessa relazione e anche la replica del relatore ci convincono totalmente: dunque gli argomenti sono stati svolti pienamente in quest'Aula. Colgo piuttosto questa occasione per esprimere il mio pensiero sulle cose che sono state dette in dichiarazione di voto, che non mi possono lasciare indifferente per la loro aggressività e perché mi sembrano assolutamente sbagliati gli argomenti usati e inopportuni gli atteggiamenti adottati da alcuni Gruppi politici. Voglio ricordare a tutti che questa doveva e vuole essere una giornata contro l'indifferenza; una giornata in cui l'Italia (quella parlamentare, l'Italia del Governo, l'Italia delle istituzioni), anche a seguito dello stimolo dato dal Comitato 3 ottobre - che, partendo da Lampedusa, ha raccolto 30.000 firme - vuole dire una cosa molto semplice: che quei 368 morti in mare non ci lasciano indifferenti. Certo, di morti in mare prima e dopo ce ne sono stati tanti altri, quindi noi cogliamo quello che è stato un evento simbolo, nell'accezione che del simbolo ha dato il collega Manconi. Siamo consapevoli che gli immigrati morti in mare non finiscono il 3 ottobre del 2013. Siamo consapevoli di questo, ma cogliere l'occasione di un evento così tragico e cercare di sforzarsi, anche in quest'Aula, di ricordare, anche mentalmente, con l'atteggiamento giusto, quei 368 corpi che sono stati raccolti in mare e sono stati distribuiti per essere seppelliti in tutta Italia, è un dovere ed è anche l'occasione per un Paese come il nostro per dimostrare, come ha detto il sottosegretario Pizzetti, il grado di civiltà del Paese stesso. Questa mattina non stiamo discutendo di politica dell'immigrazione e di flussi migratori: di questo discuteremo nel pomeriggio. Certo, la politica dell'immigrazione è un argomento molto vicino a questa Giornata, tant'è che non siamo rimasti indifferenti: il relatore ha ricordato Mare nostrum con il Governo Letta, io posso aggiungere il provvedimento successivo, Triton, che è ispirato agli stessi principi, ma tante altre cose sono accadute anche fuori dalle istituzioni elette. Penso, ad esempio, alla condanna a trent'anni - che ha retto nelle sue argomentazioni ineccepibili - inflitta allo scafista che è stato riconosciuto. C'è stata, quindi, un'attenzione molto forte anche da parte della magistratura che ha portato poi alla condanna degli organizzatori di questo viaggio. Ma allora di che cosa stiamo parlando? Non stiamo parlando di dividere i morti in mare tra immigrati ed emigrati; stiamo parlando del dovere di uno Stato come il nostro che, rispetto ad un'Europa civile, si pone come un Paese in cui la civiltà ha radici molto antiche, fondate sull'accoglienza, sulla sofferenza e anche sul fatto che il nostro è stato un popolo di emigranti, come giustamente ricordano tanti. Ci sono momenti in cui bisogna avere la capacità di ricordare - e si è civili se lo si fa - anche gli eventi di cui sono stati vittime altri. Forse i presenti erano pochi, ma il dibattito che si è svolto in Aula sull'immigrazione mi ha fatto soffrire perché mi ha costretto a fare i conti, dentro di me, con un episodio della mia vita, o meglio con il fatto che la mia vita, e prima ancora quella di mio padre, è stata condizionata dal fatto che un piroscafo - il Nova Scotia - è stato affondato in mare. Sul quel piroscafo c'era mio nonno che lasciò una famiglia in cui il più grande era mio padre che aveva tredici anni. Figuratevi, quindi, se non sappiamo che cosa significa morire in mare o morire da prigionieri di guerra mentre si veniva portati nei campi di concentramento (o in altre circostanze). Ci sono momenti in cui, anche accostando i propri sentimenti, i propri sentimenti di vittime, bisogna avere la civiltà, la lungimiranza e la sensibilità, anche come Paese oltre che come soggetti, di guardare verso gli altri. In questo momento non stiamo parlando di emigrazione ma stiamo guardando, con la sensibilità di un Paese che conosce l'emigrazione e la sua sofferenza, all'immigrazione di altri che, lasciando miseria e guerra, si sono accostati al nostro Paese. Dov'è allora la contraddizione? Io ho approfittato dell'ostinata volontà del collega D'Alì di modificare il testo per cercare di dire una cosa molto importante ai miei occhi, e cioè che c'è una scelta politica di fondo. Non è vero che ci siamo dimenticati degli emigrati. Nessuno può dimenticarsi degli emigrati e non è un caso che il Gruppo del PD abbia affidato una delle dichiarazioni più importanti ad un collega che sull'emigrazione ha costruito la sua storia e la storia della sua famiglia. Essere consapevoli della sofferenza che provoca l'emigrazione ci rende più ricchi, più sensibili, più accoglienti. Ci consente, cioè, di avere quel grado di civiltà e di consapevolezza che, davanti all'episodio di Lampedusa, ci fa aprire non solo il nostro cuore e la nostra sensibilità ma ci fa considerare quello come un momento fondante della civiltà di un Paese. Ieri, per conto del Senato, ho accolto alcuni studenti per discutere con loro della Giornata del 17 marzo in cui si ricorda l'Unità nazionale. Durante il dibattito a quei ragazzi del liceo scientifico Stanislao Cannizzaro di Roma (ai quali ho promesso che li avrei ricordati in quest'Aula poiché sono stati qui di mattina e non hanno potuto essere salutati dal Presidente) ho posto questa domanda: hanno senso le giornate della memoria? Ha senso questa Giornata? Ha senso la Giornata dell'Unità nazionale? Ha senso la Giornata, di cui parleremo subito dopo, in ricordo delle vittime di mafia? E mi sono sentita dire da tanti di quei ragazzi: «Sì, ha senso, perché noi la nostra storia spesso non la conosciamo, perché i fatti diventano fatti di cronaca e di storia tanti anni dopo, e noi delle cose che succedono in Italia sappiamo poco perché nelle scuole ci avete tolto anche la possibilità di approfondire». Queste giornate indirizzate all'approfondimento servono allora a questo: a trasmettere il senso di una memoria che ci rende popolo più civile, soprattutto perché accogliente, perché sofferente, perché capace di apprezzare e di capire sino in fondo le sofferenze degli altri. Quelle persone non vanno dimenticate, anche perché la nostra politica ne deve tenere conto e perché l'educazione dei nostri studenti non può prescindere dal ricordo in queste Giornate.
2016-03-16	PD	ManconiLuigi	Ripeto, signor Presidente: c'è bisogno in questo momento di coesione e di solidarietà e non deve essere questo provvedimento un modo per lavarsi la coscienza. Lo ripeto volentieri questo concetto. Ma dico no al populismo della paura, che parte dai problemi reali per passare a proposte tanto demagogiche quanto irrealistiche. Chiudere le frontiere e fare blocchi navali sono slogan che fanno sicuramente presa, ma la storia ha abbondantemente dimostrato che movimenti di popoli possano essere regolati ma non totalmente impediti e che non è stato ancora inventato un confine davvero invalicabile. Si dice poi di sospendere Schengen, ma è una prospettiva che sarebbe drammatica per la stessa esistenza dell'Unione europea e che per l'Italia si rivelerebbe disastrosa perché ci troveremmo nelle condizioni in cui si trova adesso la Grecia, dove sono bloccati decine di migliaia di rifugiati senza sbocco. Un'ipotesi del tutto realistica, visto che la chiusura delle frontiere macedoni sta per produrre un flusso verso l'Albania in direzione dell'Adriatico e quindi dell'Italia. Le immagini che le televisioni ci trasmettono dal campo profughi di Idomeni non sono degne di un'Europa civile. In questi giorni il confine tra Macedonia e Grecia è segnato dai mezzi blindati dell'esercito per fermare quella massa di migliaia di persone che proviene soprattutto dalla Siria, dall'Iraq e dall'Afghanistan; persone che hanno viaggiato per mesi, che hanno perso per strada figli, mogli e mariti, che sono state rinchiuse nei campi profughi in Turchia, che hanno raggiunto le coste e attraversato il mare con piccoli canotti a remi. In Europa ciò che prevale sono il sentimento dell'indifferenza e l'innalzamento dei muri. Mi chiedo come mai quando c'è un terremoto si muovono le protezioni civili di tutto il mondo, mentre nel campo profughi di Idomeni non sta arrivando nessuno. L'Europa quindi si trova di fronte a un compito che peserà su un'intera generazione. Non ci sono mai state come oggi tante persone in fuga da persecuzioni politiche e guerre, molte delle quali cercano protezione proprio in Europa. Dobbiamo metterci nell'ordine di idee che, considerando le crisi in atto nei Paesi vicini, la situazione non cambierà nemmeno nei prossimi anni. Noi europei dobbiamo a noi stessi e al mondo una soluzione all'altezza della sfida che queste persone in cerca di aiuto rappresentano. Una cosa è emersa chiaramente: la risposta fornita finora non è all'altezza delle aspettative. L'Unione europea, a partire dal vertice di giovedì e venerdì prossimi, non può continuare a esitare e deve dimostrare prima di tutto di esistere. Ci deve essere uno standard di accoglienza di migranti che valga per ogni Stato membro dell'Unione e serve una politica di asilo europea. I profughi devono essere redistribuiti in maniera equa in tutta Europa. Una situazione come quella attuale, in cui pochi Stati membri devono gestire tutte le responsabilità dell'accoglienza, è insostenibile, in quanto si tratta di un sistema che fa gravare il peso in modo sbilanciato solo sui Paesi di confine. Abbiamo bisogno, dunque, di criteri vincolanti per una distribuzione dei rifugiati in base alla capacità degli Stati di gestirli. Signor Presidente, mi accingo a terminare la replica. L'unica cosa certa è che non possiamo limitarci ad assistere da spettatori a quello che sta avvenendo. Possiamo accoglierli tutti? Sicuramente no e per questo dobbiamo incoraggiare nuove iniziative politiche e misure per combattere le ragioni alla base dell'emigrazione dai Paesi del Medio Oriente e dall'Africa. La stabilizzazione della situazione di Stati che si stanno decomponendo e, poi, la creazione di reali prospettive economiche e sociali sono l'unica strada percorribile. Sembrano utopie (in effetti, in questo momento lo sono), ma se non si comincerà a ragionare e a operare fuori dalla logica emergenziale, l'Europa finirà sepolta sotto la propria impotenza. Signor Presidente, mi sia consentita un'ultima precisazione. In alcuni interventi di ieri è stata messa sotto accusa l'operazione Mare nostrum, che è terminata il 1° novembre 2014. Secondo i dati dell'Organizzazione internazionale per le migrazioni, nei primi quattro mesi del 2015, 900 persone sono morte nel canale di Sicilia. Nello stesso periodo del 2014, quando era in atto l'operazione Mare nostrum, i morti erano stati 96. Non solo, nei primi tre mesi del 2015, sono sbarcati 22.979 migranti contro i 20.899 del 2014. Si tratta in tutta evidenza di una cifra che smentisce un luogo comune molto diffuso, ossia che l'immigrazione era aumentata perché l'operazione Mare nostrum garantiva un passaggio sicuro ai migranti dal Nord Africa. Infine, nel primo mese dopo la fine dell'operazione, gli arrivi aumentarono del 485 per cento rispetto al novembre 2013, quando invece l'operazione Mare nostrum era operativa. Concludo, signor Presidente, rivolgendomi al senatore D'Alì, il quale ha presentato due emendamenti, che hanno sicuramente un senso, perché richiamano ai precedenti storici delle migrazioni degli italiani verso l'estero. Si tratta di pagine di storia che l'Italia non ha adeguatamente valorizzato e che meritano di essere ricordate. Questo disegno di legge è però nato, non dico in un contesto diverso, ma con una sua ratio e ci siamo impegnati con i promotori del Comitato 3 ottobre ad approvarlo in tempi congrui. Sono già passati più di ottocento giorni da quando la proposta è stata fatta. Ed io credo che un nuovo rinvio alla Camera, una nuova navetta, sarebbero uno schiaffo in faccia ai promotori, che ci hanno così pressantemente chiesto che questo disegno di legge venisse approvato. Per questo chiedo al senatore D'Alì di ritirare i due emendamenti presentati, dei quali condivido le finalità ma non il contesto in cui si muovono. Ciò al fine di pervenire ad un'approvazione il più possibile condivisa di questo provvedimento.
2016-03-16	PD	PizzettiLuciano	Abbiamo bisogno di un'Europa politica e di un'Europa sociale. È giusto ripensare in chiave europea il Trattato di Dublino: anche questo aiuta a far vivere Schengen. Credo che questo sia appunto il tema che affronteremo anche oggi pomeriggio, con il Presidente del Consiglio, in attesa del nuovo appuntamento del Consiglio europeo sul grande tema del governo dei processi migratori. Credo che ci siano davvero tutte le condizioni perché, come sostenuto dal relatore, questo Parlamento a grandissima maggioranza possa dare un'ulteriore testimonianza della qualità del nostro sistema democratico.
2016-03-16	FI	DAliAntonio	Due piccolissimi spunti voglio darle, signor Presidente del Consiglio, dato che va a difendere e a discutere degli interessi dell'Europa, ma, all'interno di quegli interessi, va a difendere gli interessi italiani. Ottenga cortesemente che la Commissione europea blocchi l'importazione di olio d'oliva dalla Tunisia senza dazio.
2016-03-16	FI	DAliAntonio	Signor Presidente del Consiglio, il nostro Presidente del Senato ogni tanto, con molta puntualità, ci rimprovera quando, trattandosi un qualsiasi argomento, noi andiamo fuori tema. Oggi però non l'ha interrotta; lei doveva parlarci del Consiglio d'Europa e invece ci ha parlato di tutt'altro. Ci ha parlato di politica interna, di economia e di infrastrutture, tutte cose assolutamente importanti, ma assolutamente fuori tema. Quindi io la prego, signor presidente Grasso, utilizzi lo stesso trattamento per tutti i componenti di quest'Aula e per tutti i rappresentanti del Governo. Noi non abbiamo appreso nulla di ciò che il nostro Governo si appresta a fare nel prossimo Consiglio d'Europa. È una ritualità il Consiglio d'Europa ed è anche una ritualità questo incontro che noi facciamo? Rivediamo allora i nostri calendari, perché credo che questo possa essere importante.
2016-03-16	FI	DAliAntonio	Vede, si è parlato di cooperazione mediterranea. La cooperazione mediterranea con i Paesi in via di sviluppo non può essere fatta sulla pelle degli agricoltori italiani, e meridionali in particolare. Dato che stiamo parlando delle cose più varie, perché non si parla di Europa, allora parliamo principalmente di questo. Questa decisione assunta dalla Commissione europea incide profondamente sugli interessi della nostra agricoltura. Potrei citare cento e tanti altri casi di distrazione del Governo italiano, nel momento in cui va a discutere dei problemi essenziali dell'economia del nostro Paese in Europa.
2016-03-16	FI	FlorisEmilio	FLORIS (FI-PdL XVII). Signora Presidente del Senato, presidente Renzi (o membri del Governo che ne fanno le veci), care colleghe e cari colleghi, facciamo i migliori auguri al presidente Renzi, in vista del Consiglio europeo di domani, sebbene sia certo che affronterà per l'ennesima volta questioni che l'Europa non riesce a risolvere. Non ho alcun dubbio: la sfida che giocherà su immigrazione, occupazione e crisi economica sarà solo un'altra missione impossibile. Il delicato momento, caratterizzato da massimi flussi, rende difficile coniugare il principio della libera circolazione con quello della sicurezza e del controllo dei migranti. Obiettivo dell'Unione europea in questo momento è quello di salvare l'accordo di Schengen, ma le tematiche migratorie debbono essere reinserite in un quadro europeo coeso e logico e non, ahimè, in uno scacchiere internazionale frammentato, in cui sei Paesi europei hanno sospeso Schengen: Austria, Danimarca, Francia, Norvegia, Svezia e Germania. La gestione dell'immigrazione è un tema scottante, pervade le politiche di ogni Stato dell'Unione e porterà a lievitare i costi già esosi. Ricordo, infatti, che la stima degli oneri ulteriori per la chiusura delle frontiere interne Schengen, laddove si dovesse verificare, ammonta a 1.400 miliardi di euro in un decennio, per cui questa sciagura veramente non ce la possiamo permettere. Emblematico, in tal senso, il voto di domenica in Germania che ha evidenziato, premiando i partiti euroscettici, le preoccupazioni della gente comune verso un'accoglienza senza regole. Al contrario, il perseguimento della Europa economica e monetaria ha necessità di abbattere le frontiere per le persone e le merci. È necessario, pertanto, tracciare un quadro europeo logico, che prenda le distanze da una politica ondivaga rispetto a un tema che, già un anno fa, segnava l'evidenza di tutta la propria problematicità. Ricordo, a tal proposito, come ha detto poc'anzi il presidente Renzi, che in poco meno di un anno l'azione della Unione europea in materia di immigrazione ha visto ben quarantuno incontri e riunioni ai massimi livelli in Europa e ben sedici provvedimenti differenti adottati. Alla rotta Sud delle migrazioni (che va ricordato, con il Governo Berlusconi e l'accordo con Gheddafi era stata quasi neutralizzata), si è aggiunta la rotta balcanica. Questo ha fatto in modo che dal fenomeno delle migrazioni, dalla Siria e da altri paesi dell'Est, fossero coinvolti anche i Paesi della Mitteleuropa e del Nord del vecchio continente. Così come hanno indotto tutti i Paesi balcanici a chiudere materialmente le proprie frontiere. Ritengo che l'appello del presidente Renzi a non costruire nuovi muri difficilmente potrà essere accolto da tutti i Paesi europei, giustamente allarmati da questa immigrazione incontrollata. Speriamo che con la sua dialettica, così come ha cercato di convincere oggi noi che tutto andasse bene in Italia, riesca a ottenere questa grande iniziativa dell'abbattimento dei muri che già sono stati costruiti in Europa. La stessa Merkel comunque ha capito che la politica non può essere ondivaga: prima dura, poi morbida e accogliente, facendo varcare i propri confini ad oltre un milione di profughi, e poi mostrando il pugno di ferro e, oggi, di fatto, bloccando le frontiere con la Turchia, non in maniera coercitiva, ma invitando la Turchia a mantenere, con 564 milioni di euro di investimenti, i profughi all'interno del territorio turco. Naturalmente la Turchia questo lo sa, prende 564 milioni dalla Germania, 280 milioni dall'Italia e adesso, siccome i soldi non gli bastano più, probabilmente chiederà il raddoppio: pagheremo tre miliardi di euro il trattenimento dei profughi siriani e di altri Paesi all'interno della Turchia. Mi auguro comunque che il Consiglio europeo di domani, occupandosi dei temi della migrazione, non trascuri i temi dell'occupazione, della crescita e della competitività, che non possono passare in secondo piano. Vedo che il tempo a mia disposizione è scaduto. PRESIDENTE. Deve concludere, infatti. FLORIS (FI-PdL XVII). Lascerò agli atti il testo scritto del mio intervento. PRESIDENTE. La Presidenza l'autorizza in tal senso. FLORIS (FI-PdL XVII). Una sola cosa mi preme dire. La dialettica del Presidente del Consiglio è una cosa che tutti apprezziamo. Quando sono all'interno dell'Aula e lo sento parlare, mi illudo che qualcosa sia cambiato; peccato che da quest'Aula devo uscire e che poi mi trovo con il mondo tutti i giorni, che è in crisi, non ha occupazione e vede, in ogni momento e in ogni categoria, l'aumento delle tasse e delle imposte e le imprese che chiudono.
2016-03-16	LN	TosatoPaolo	I risultati dell'azione del vostro Governo sono sotto gli occhi di tutti: i flussi migratori aumentano e stiamo subendo un'invasione senza sosta. Le domande di asilo, il cui iter è peraltro lentissimo, sono quasi tutte rigettate, a dimostrazione che in albergo ospitiamo clandestini e non chi scappa dalla guerra. Siamo gli ultimi in tutta Europa nell'attuare i rimpatri di chi non ha diritto di rimanere in Italia e non controlliamo nemmeno l'identità di chi arriva nel nostro Paese, con buona pace della lotta contro il terrorismo. La politica dell'Italia sull'immigrazione è semplicemente un disastro. Il vostro Governo è un disastro.
2016-03-16	LN	TosatoPaolo	La seconda considerazione è che la liberalizzazione dei visti dalla Turchia potrebbe rappresentare un ulteriore rischio di ingresso di terroristi in Europa e in Italia e va quindi scongiurata. In questa fase storica non è semplicemente prematuro. Rappresenterebbe una gravissima imprudenza e un atto irresponsabile.
2016-03-16	LN	TosatoPaolo	La verità è che il Governo turco manipola i flussi migratori per ottenere contropartite dall'Unione europea sia economiche che politiche. Il presidente Renzi si dia una svegliata. La realtà dei fatti è sotto gli occhi di tutti. Ci permettiamo una raccomandazione: non regali altri soldi dei cittadini italiani alla Turchia. Ha già fatto questo errore. Non si permetta di ripeterlo e la smetta, per favore, con il teatro che continua ad andare a fare in Europa.
2016-03-16	LN	TosatoPaolo	Racconta continuamente agli italiani che va in Europa a sbattere i pugni sul tavolo, ma allora ci spieghi perché torna in Italia sempre a mani vuote. Torna a mani vuote perché in Europa ha perso ogni credibilità, perché non le dà più retta nessuno.
2016-03-16	LN	TosatoPaolo	Signor Presidente, mi avvio a concludere. Abbiamo ascoltato per l'ennesima volta il lungo elenco di tutti i suoi successi in Italia, in Europa e nel mondo. Lo abbiamo fatto con la solita pazienza: quella pazienza che gli italiani ormai hanno perso da molto tempo.
2016-03-16	LN	TosatoPaolo	Vediamo ora come si sta comportando il Governo italiano e non l'Europa. Se la politica dell'Unione europea nei confronti delle migrazioni di massa dall'Asia è inefficacie e inconcludente, quella dell'Italia è semplicemente un disastro. L'Europa da mesi si sta occupando esclusivamente del tentativo di arginare il flusso di migranti della rotta balcanica. Dell'arrivo di centinaia di migliaia di clandestini dalla Libia non si occupa più, sempre che se ne sia mai occupata. Ormai è assodato che quello è e rimarrà un problema tutto italiano, aggravato dall'avanzata dell'ISIS.
2016-03-16	LN	TosatoPaolo	Vergogna! TOSATO (LN-Aut). Ma fin dove volete spingere la vostra follia e la vostra arroganza? Presidente, le faccio osservare che in Europa stanno tutti bloccando le frontiere. L'Italia rischia di rimanere l'ultima e unica destinazione per tutti i migranti di Africa e Asia perché dalla Grecia si potranno dirigere solo verso l'Albania e da lì, via mare, in Italia. Lo faranno perché sanno che in Italia c'è un Governo di sprovveduti e sconsiderati.
2016-03-16	M5S	CatalfoNunzia	Signor Presidente, innanzitutto rilevo che il presidente del Consiglio Renzi ha ritenuto opportuno andare via e non partecipare alla conclusione della discussione. Rilevo anche che non ha detto a quest'Aula, non ha raccontato ai senatori, pur attenti a quello che si andrà a discutere domani in Consiglio europeo, che cosa lui andrà a dire, che cosa ha realmente recepito e di che cosa si occuperà nel merito. Non parlerò della questione dell'immigrazione perché la senatrice Fattori ha esposto in modo egregio l'intendimento del Movimento 5 Stelle. Vorrei però ribadire alcuni concetti in ordine alla questione economica su cui il presidente Renzi, oggi, è venuto a fare il solito panegirico della sua azione di Governo; egli ci ha parlato di come l'economia italiana si sia riattivata a seguito dell'azione di questo Governo, di come si siano riattivati i consumi, l'occupazione e l'economia in generale; di come l'economia stia attraversando un momento di forma smagliante grazie all'azione del Governo e di queste pseudoriforme chiamate con termini inglesi per non farle capire agli italiani. Le dichiarazioni del Presidente del Consiglio si scontrano, però, con la dura realtà e sono proprio i fatti e i numeri di cui ha parlato anche la senatrice Lezzi - che noi citiamo nelle premesse delle nostra risoluzione - che danno forma e sostanza al fallimento di questo Governo e alla mistificazione circa la situazione del nostro Paese in Europa, che di certo non ha terreno fertile. Il dato è che l'Italia è sull'orlo di una bocciatura. La riunione dell'Eurogruppo dello scorso 7 marzo è solo l'ultimo degli ammonimenti e delle preoccupazioni che gli attori comunitari rivolgono al nostro Paese. Il Governo di fatto non sta rispettando le regole europee in ambito di risanamento del debito e non basterà, quindi, la tanto vantata flessibilità ottenuta in sede di contrattazione europea per evitare il rischio di un giudizio negativo. È facile spiegare questa bocciatura. Se le risorse finanziarie accordate al nostro Paese fossero veramente state utilizzate per far ripartire la nostra economia, non staremmo qui a discutere dell'ennesima bacchettata sulle mani dell'Italia da parte dell'Unione europea. Da mesi il Governo si fa bello; si parla dell'incremento del PIL: prima lo 0,9 per cento in più, poi lo 0,7; poi un misero 0,6 per cento dell'ISTAT - questi sono i dati - mentre il resto dell'Unione europea vede invece il PIL aumentare dell'1,8 per cento, dell'1,5 per cento all'interno dell'Eurozona. Ciò che ha spinto questa miseria crescita, vantata dal Governo, in realtà non è il jobs act, ma sono fattori congiunturali, vale a dire eventi esterni alla nostra economia: il calo del prezzo del petrolio, la svalutazione dell'euro e il quantitative easing; e questo non lo dice il Movimento 5 Stelle, ma è agli occhi di tutta l'Europa. Inoltre, il calo dei costi di produzione dei beni di consumo causato del calo del costo dei fattori produttivi senza un adeguato sostegno al reddito e al rilancio dei consumi fa sì che oggi ci troviamo in una condizione economica problematica: quella della deflazione. Questo lo confermano gli ultimi dati ISTAT di oggi, e non di un anno fa. Ancora, il presidente Renzi sostiene, che l'incremento occupazionale in effetti c'è stato. Innanzitutto, dovrebbe mettersi d'accordo con se stesso: un mese fa in quest'Aula parlava di 756.000 contratti di lavoro a tempo indeterminato. PRESIDENTE. Deve concludere, senatrice. CATALFO (M5S). Concludo. Oggi parla di 950.000 contratti. Poi dice che sono trasformazioni; poi parla di precari che hanno ricevuto la possibilità di avere un contratto di lavoro trasformato a tempo indeterminato. In verità, la maggior parte delle trasformazioni a volte è stata frutto di frodi, e questo è stato ampiamente discusso anche in Commissione lavoro, anche attraverso la mia interrogazione e con le risposte del Governo che ha ribadito che non riesce a controllare le frodi. I 200.000 posti di lavoro sono un incremento occupazionale bassissimo a fronte di 12 miliardi spesi. PRESIDENTE. La prego di concludere. CATALFO (M5S). Gli ottanta euro - il cosiddetto bonus - corrispondono a 20 miliardi strutturali spesi che non hanno avuto alcun incentivo sui consumi italiani. Qui parliamo di almeno 32 miliardi sperperati anziché fare investimenti strutturali, investimenti sulle politiche sociali e sul sostegno al reddito. PRESIDENTE. Dovrebbe concludere. CATALFO (M5S). Concludo. Quindi, è chiaro che la politica del Governo Renzi è fallimentare; non ha alcuna potere contrattuale in Europa e non può chiedere flessibilità, perché a fronte della richiesta di flessibilità non corrispondono vere riforme che hanno prodotto una reale crescita del nostro Paese.
2016-03-16	M5S	FattoriElena	Ancora una volta ci troviamo ad affrontare due temi di cui spesso si parla nel Consiglio europeo: la crisi economica e quella migratoria. Il motivo per cui si parla sempre di queste cose è perché le soluzioni trovate in Europa e dai Governi sono del tutto insoddisfacenti.
2016-03-16	M5S	FattoriElena	In realtà, con riferimento all'accordo sull'immigrazione che ci si appresta a siglare nella prossima riunione del Consiglio europeo, mi sembra che l'unica cosa intellegibile detta dal premier Renzi durante il suo intervento è che dirà sì al ricatto della Turchia. Ciò è gravissimo, perché l'accordo che ci si appresta a siglare è per fare un patto del diavolo con la Turchia. Mai come oggi la Turchia è lontana dai principi democratici che dovrebbero ispirare la nostra Europa. Quello che ci apprestiamo a fare è delegare il lavoro sporco - un siriano per un siriano - a un Paese come la Turchia che, mai come adesso, è stata lontana dai principi democratici che ispirano l'Unione europea e sta ricattando l'Europa, che si trova in ginocchio. In cambio di questo patto innominabile la Turchia vorrebbe accelerare il processo di adesione all'Unione europea. Per non parlare della richiesta di liberalizzazione dei visti, procedimento che - tanto per capire cosa sta andando ad accettare il premier Renzi - consentirebbe ai cittadini turchi non ancora membri dell'Unione europea di circolare liberamente nel nostro territorio, senza alcun controllo da parte delle autorità comunitarie. La Turchia - ce lo dobbiamo dire - non è però Europa, come dimostra la continua violazione dei diritti fondamentali: l'assalto alla libertà di stampa, le sedi incendiate del partito HDP, le repressioni delle libere manifestazioni, gli arresti e le torture di esponenti politici, il blocco di Twitter, che tanto piace al nostro Presidente del Consiglio. Signor Renzi, in Turchia non potrebbe usare Twitter
2016-03-16	M5S	FattoriElena	In realtà, la crisi migratoria ha portato alla luce il collasso morale dell'Europa. Vi ricordo che l'Unione europea conta più di 500 milioni di abitanti e nel 2015 abbiamo accolto soltanto 1.200.000 richiedenti asilo. Si tratta di numeri esigui per questa Unione europea che dovrebbe essere la culla della solidarietà. Per questi numeri esigui abbiamo assistito a Governi che hanno richiesto l'abolizione di regole e principi fondanti l'Unione europea, come la libera circolazione delle persone. Per questi numeri si è messo in discussione l'accordo di Schengen, il che è semplicemente vergognoso.
2016-03-16	M5S	LezziBarbara	È vero o no che un incentivo per l'occupazione, soprattutto al Sud, per la legge n. 407 del 1990, già c'era? Non ha inventato proprio niente. Vediamo, poi, che l'eliminazione dell'articolo 18 invece ha dato circa un terzo di nuovi contratti rispetto a quelli avuti a gennaio dell'anno scorso; non una flessione, ma un terzo dei contratti. Mi piacerebbe anche parlare del deficit al 2,7 per cento quest'anno: bene, era programmato nei suoi documenti, che devono avere una logica. Nel DEF 2014, che ha siglato lei, era programmato al 2 per cento; altra cosa è il trend che non cambia, di cui vorrei parlare con lei, signor Presidente del Consiglio, perché l'Italia nel 2015 è cresciuta solo dello 0,6. La Francia è cresciuta del doppio e la Germania dell'1,7. Quel gap che c'è tra l'Italia e il resto dei Paesi dell'Europa non si è fermato. Purtroppo, addirittura l'Europa parla di un'Italia renziana che frena l'economia dell'intera Europa. Di questo dovremmo parlare: delle cose reali, perché lei plaude anche all'operazione di Draghi, però sarebbe interessante anche dire che (a parte il fatto che non è l'ultima, e che le operazioni di Draghi durano da un bel po') secondo le stime in questo ultimo anno dovremo emettere circa 200 miliardi di titoli, ma di questi il 55 per cento verrà di nuovo comprato dalla BCE. Significa che per famiglie e imprese ancora non ci siamo. Quello che si dovrebbe portare finalmente è un nuovo strumento in Europa, un nuovo strumento che consenta veramente di far arrivare questi 80 miliardi, perché è impossibile pensare che al mese si stampino 80 miliardi di euro e che non arrivino poi agli investimenti o ad abbassare finalmente le tasse; ma non, come ha fatto, lei a favore dei Marchionne della situazione, dalle grandi imprese. Bisogna pensare alle piccole imprese, al Sud. Ad esempio, con riferimento all'operazione sull'IRAP, lei sa bene che per una serie di deduzioni quella componente al Sud già non si pagava. Ci sono state rapine su rapine, quindi, dalla decontribuzione all'IRAP, ai fondi di coesione e sviluppo, dai quali sono stati scippati 3,5 miliardi dei 12, che sono serviti alle grandi imprese per fare solo mere trasformazioni. Per il bene del nostro Paese il Movimento 5 Stelle c'è ed è ben presente: porti questo nuovo strumento, porti la vera politica in Europa, porti la serietà e la credibilità che le chiedono, perché nella lettera l'Unione europea le chiede proprio di fare finalmente annunci credibili. Non basta infatti dire, come dice lei, che va tutto bene e che l'Italia è la locomotiva d'Europa, quando in realtà, purtroppo, lei stesso, con la sua azione - perché è lei che governa - la sta riducendo a fanalino di coda dell'Europa. Il nostro Paese merita molto di più; merita un'azione di governo meritevole quanto lo sono tutti i cittadini. Basta pensare alle banche, basta pensare al padre della Boschi, basta pensare agli amministratori che hanno truffato i poveri cittadini! Pensi alle famiglie e alle imprese, agli operai ed agli impiegati: loro hanno bisogno dell'aiuto!
2016-03-16	PD	CociancichRoberto	Questo progetto politico, nemmeno tanto velatamente propugnato da forze che, anche a causa della debolezza e inanità di nostri precedenti Governi, in tutt'altre faccende affaccendati, hanno metodicamente preso il controllo di tutte le leve di controllo e di governo delle istituzioni europee, oggi trova inaspettato appoggio in quelle forze politiche nazionali, che non essendo riuscite a dividere l'Italia, vorrebbero dividere l'Europa; una specie di quinta colonna, gli utili sciocchi che volentieri si prestano ad aiutarle a fare del nostro Paese una realtà politica insignificante e marginale.
2016-03-16	PD	CociancichRoberto	Se dunque oggi ci opponiamo a questa politica che vuole disgregare l'Europa, che intende strumentalizzare la tragedia dei migranti per disarticolare le istituzioni europee e reintrodurre le frontiere, non è per ingenuo buonismo, ma perché siamo profondamente convinti che il rafforzamento dell'Unione europea e l'attribuzione ad essa di un ruolo centrale nella politica migratoria corrisponda ad un rafforzamento degli interessi nazionali e dei nostri concittadini. Siamo noi che intendiamo difendere gli italiani, con politiche serie e di lungo raggio e non a colpi di slogan ad effetto più o meno truculenti. Come dicevo, signor Presidente, la questione migratoria è una grave minaccia, ma anche una grande opportunità per l'Italia e l'Unione europea: quella di dimostrare la perdurante vitalità e forza dei valori sui quali esse sono state fondate e sono cresciute, valori che hanno consentito non solo il più lungo periodo di pace di cui abbia mai beneficiato nella sua storia il nostro continente, ma anche il più alto livello di sviluppo economico mai raggiunto. Oggi vediamo con un certo sgomento verificarsi la profezia di Albert Camus che, parlando metaforicamente della peste ma alludendo all'intolleranza e alla violenza, scriveva: «Egli sapeva, infatti, quello che ignorava la folla e che si può leggere nei libri, ossia che il bacillo della peste non muore né scompare mai, che può restare per decine di anni addormentato nei mobili e nella biancheria, che aspetta pazientemente nelle camere e che forse sarebbe venuto il giorno in cui la peste avrebbe svegliato i suoi topi per mandarli a morire in una città felice». L'Europa è stata per molto tempo questa città felice e noi non possiamo permettere che i bacilli del razzismo, dell'intolleranza, della xenofobia, della segregazione, della discriminazione tornino a insudiciare il nostro continente. Segnali preoccupanti giungono anche dai risultati elettorali dei giorni e delle settimane scorse ed è necessario che chiunque abbia animo democratico e amore per la libertà sia vigilante. L'Italia e l'Europa devono essere all'altezza dei loro valori fondativi: unità nella diversità è il motto europeo; sono parole scritte con il sudore e con il sangue di tanti cittadini europei che si sono dovuti mettere in cammino e attraversare frontiere in cerca di una esistenza migliore: penso ad esempio ai morti di Marcinelle, dove sessant'anni fa morirono 262 minatori in gran parte italiani. Dovremmo ricominciare da quella memoria per ritrovare il senso del nostro futuro. L'Europa deve dotarsi non solo di una politica per l'immediato, ma sviluppare una strategia di più ampio respiro, mirata non solo a contenere o regolare l'ondata migratoria ma a normalizzare e governarne i flussi. Occorre innanzitutto abbandonare l'impostazione della legge Bossi-Fini che rende qualunque migrante un clandestino: come si può oggi entrare legalmente in Italia? È praticamente impossibile ed è dunque da ipocriti distinguere tra chi è presente legalmente e chi è clandestino perché è la legge stessa a rendere tutti clandestini. Soprattutto è necessario ridurre gli enormi squilibri macroeconomici tra le diverse aree del mondo. Nei mesi scorsi a Malta, nel corso del summit a La Valletta, l'Unione europea ha stretto accordi con i Paesi africani da cui fugge o transita la maggior parte dei migranti che dal Continente nero si dirigono verso l'Europa. Con questo accordo si è voluto compiere un salto di qualità importantissimo nelle relazioni con gli Stati dell'Africa sub-sahariana per una cooperazione rafforzata e più efficace nella lotta contro l'emigrazione irregolare e la tratta di persone nel Mediterraneo. Si sta tentando di creare una sorta di cintura di sicurezza sulle rotte dei Paesi di origine e di transito dei flussi migratori che hanno come destinazione l'Europa: la Horn of Africa migration route, ovvero Djibouti, Egitto, Eritrea, Etiopia, Kenya, Somalia, Sud Sudan, Sudan e Tunisia. Forse proprio su questo fronte converrebbe concentrare sforzi e impegno, piuttosto che insistere esclusivamente sull'accordo con la Turchia. Il processo di Khartoum, di cui l'Italia ha sin dall'inizio avuto la regia, oltre a fornire il quadro di riferimento che mancava per una politica strutturata ed un confronto operativo tra l'Unione europea ed i Paesi del Corno d'Africa, ha strutturato un percorso ambizioso teso ad affrontare le cause profonde dell'immigrazione di massa, evidenziando lo stretto legame tra quest'ultima e l'assenza di prospettive di sviluppo. Di fatto la EU-Horn of Africa migration route initiative si propone di controllare questi flussi attraverso intese che prevedono piena collaborazione dagli Stati africani a fronte di investimenti in cooperazione. Qui però c'è un punto dolente. Governi, o meglio regimi, che sono ritenuti inaffidabili dalle organizzazioni non governative per i diritti umani e che, nonostante il supporto - anche economico - dell'Unione europea, non sono riusciti a mettere in atto processi di democratizzazione e di inclusione sociale al proprio interno, possono davvero fermare i flussi migratori? Quali garanzie possono fornire sul rispetto dei diritti dei profughi e su eventuali forme di corruzione nella gestione dei campi? In conclusione, è necessario prevedere forme di monitoraggio per assicurarsi che gli accordi vengano di fatto rispettati e al tempo stesso operare affinché essi evolvano verso pratiche più rispettose dei fondamentali diritti civili e democratici di quei popoli; un'impresa difficile che solo l'Europa unita può conseguire. Infine, signor Presidente, mi lasci dire che proprio questa mattina i giornali hanno pubblicato un documento che è stato ritrovato nel quattrocentesimo anniversario della morte di William Shakespeare, il più grande scrittore di tragedie e di commedie del nostro tempo. Shakespeare scrive come segue (e sembra che lo faccia esattamente per noi): «Se il Re vi bandisse dall'Inghilterra dov'è che andreste? Che sia in Francia o Fiandra, in qualsiasi provincia germanica, in Spagna o Portogallo, anzi, ovunque non rassomigli all'Inghilterra, orbene, vi troverete per forza a essere degli stranieri. Vi piacerebbe allora trovare una nazione d'indole cosi barbara che, in un'esplosione di violenza e di odio, non vi conceda un posto sulla terra, affili i suoi detestabili coltelli contro le vostre gole, vi scacciasse come cani, quasi non foste figli e opera di Dio, o che gli elementi non siano tutti appropriati al vostro benessere, ma appartenessero solo a loro? Che ne pensereste di essere trattati così? Questo è ciò che provano gli stranieri. Questa è la vostra disumanità».
2016-03-16	PD	FinocchiaroAnna	Come vedete, troppo alta deve essere l'ambizione europea e del mondo nella gestione di questo fenomeno e noi abbiamo fortemente apprezzato lo spirito con il quale il Presidente del Consiglio qui ha aperto la sua relazione e il modo con cui in questi mesi ha continuato non soltanto a sostenere la posizione dell'Italia, ma anche la posizione di un'Europa consapevole, lucida e forte nell'affrontare un problema che non è il cambiamento dei tempi.
2016-03-16	PD	FinocchiaroAnna	Signora Presidente, onorevoli colleghi, il nostro Gruppo ha presentato e naturalmente voterà la risoluzione con la quale vengono approvate le comunicazioni svolte oggi in questa sede dal Presidente del Consiglio. Ma nel rispetto di quello che dovrebbe essere lo spirito autentico di queste occasioni, troppo spesso fuorviato da elementi di polemica politica, io vorrei tornare su alcune questioni che sono state enunciate dal Presidente del Consiglio e che costituiscono, mi pare, il cuore di quelle che saranno le sedute del Consiglio europeo del 17 e 18 marzo. Vorrei cominciare, raccogliendo anche il senso di un dibattito che si è svolto qui nel pomeriggio con alcuni interventi che ho particolarmente apprezzato (mi riferisco all'intervento del presidente Casini), da un'affermazione di quest'ultimo circa la necessità di superare la crisi europea provocata dal fenomeno migratorio e di affrontarla con un rilancio della questione europea. Ciò che peraltro la cancelliera Merkel sta facendo, rispondendo a un dato che ci ricordava il presidente Casini e che occupa le pagine dei giornali, compiendo un gesto che non è soltanto di merito ma anche simbolico, perché difende non soltanto se stessa e la propria politica, ma lo spirito e l'anima dell'Europa, non riconoscibile oggi da chi guardasse la quantità di recinti, fili spinati e muri che dividono gli Stati europei, uniti nell'Unione europea, e a chi guardasse i campi profughi al confine con la Macedonia. Se arrivasse un alieno certamente stenterebbe a riconoscere in quello che vede quello che fu il sogno dei Padri fondatori dell'Unione. Voglio venire al punto forse più difficile e spinoso della questione, che è quello che riguarda l'accordo con la Turchia e la soluzione che così si dà al flusso migratorio che proviene da quella parte del mondo, non alla questione migratoria. Sono due questioni diverse. L'una, quella del flusso migratorio, è contingente e frutto anche degli errori dell'Europa; l'altra è certamente di più ampio respiro e di una qualità che ancora, neanche con l'Agenda europea e con la sua applicazione, siamo riusciti in nessun modo ad attingere. Partiamo da un'affermazione semplice: oggi dobbiamo fare l'accordo con l'Europa perché si sono chiuse le rotte balcaniche e le frontiere dei Paesi europei, perché l'Europa non è più l'Europa di Schengen, altrimenti non avremmo il bisogno di ricorrere alla Turchia, peraltro con qualche rischio come l'intervento del senatore Mauro, che ho apprezzato, ha messo in evidenza. Ma come fare a riaffermare nell'accordo necessitato con la Turchia, che il Presidente del Consiglio dice che non faremo a tutti i costi, quello spirito e senso dell'Unione europea di cui parlava il presidente Casini? Ora, se noi guardassimo la cosa da fuori, potremmo dire che il trasferimento in Turchia dei migranti regolari che si trovano sulle isole greche o che stanno transitando sulla rotta per la Grecia potrebbe astrattamente integrare un'ipotesi di respingimento, e sappiamo che il divieto di respingimento è ormai ius cogens rispetto al diritto internazionale consuetudinario. Ma, come sappiamo, la questione può essere superata da quanto è previsto nel regime comune in materia di asilo UE. In questa disciplina si distinguono i Paesi terzi sicuri, i Paesi terzi europei sicuri e i Paesi di origine sicuri. La Turchia non è ancora un Paese terzo sicuro; in realtà, non è neanche un Paese di origine sicuro. Questo significa che ciò che dobbiamo chiedere al tavolo del Consiglio europeo è che nell'accordo si faccia esplicito riferimento all'articolo 38 della Direttiva Procedure, e si chieda alla Turchia di osservare esattamente quelle condizioni che si prevedono e che devono essere soddisfatte perché un Paese venga considerato sicuro. Questo a prescindere dal fatto che la Turchia partecipi all'Unione europea e a prescindere dal fatto che la Turchia abbia firmato la Convenzione di Ginevra perché, come sappiamo, la applica soltanto per i richiedenti asilo che provengono dai Paesi europei. Questa richiesta che io traduco, dall'intervento del Presidente del Consiglio, nel senso che non faremo l'accordo a tutti i costi e non permetteremo che questo accordo cancelli e calpesti i valori e i principi dell'Europa, può avere certamente asilo al tavolo del Consiglio europeo. Sappiamo, peraltro, che l'accordo prevede un reciproco obbligo di reinsediamento (e qui cito anche il risultato del lavoro della 1ᵃ Commissione). Le operazioni di reinsediamento e di ricollocazione non sono andate a buon fine e hanno avuto risultati assolutamente ridotti rispetto agli impegni che l'Agenda europea aveva assunto (addirittura rispetto a quelli che, più precisamente, aveva assunto con riguardo alla Grecia e all'Italia) per una ragione fondamentale. La ragione è che la ricollocazione e il reinsediamento non hanno funzionato e non possono funzionare tra Turchia e altri Paesi europei se non si affronta l'ultimo punto dell'ordine del giorno del Consiglio europeo del 17 e del 18 marzo, cioè la revisione dell'accordo di Dublino. È infatti fin troppo semplice dedurre che i soggetti richiedenti asilo non hanno nessuno voglia di essere ricollocati o reinsediati in altro luogo diverso da quello nel quale aspirano a vivere, probabilmente all'interno di una comunità della stessa provenienza e all'interno delle loro stesse famiglie già espatriate. Le ultime due questioni sulle quali voglio tornare, secondo me non possono più essere escluse dal tavolo della discussione del Consiglio europeo. La prima è quella che riguarda un piano di integrazione europea per quanto riguarda i minori non accompagnati: circa 70.000 nel 2015, con grande affluenza nelle Regioni del Mezzogiorno. C'è un dato tragico. Si tratta di giovani maschi, prevalentemente, tra i quindici e i diciassette anni. Oltre la metà di loro, dopo l'identificazione, risulta irreperibile. Non è ammissibile che l'Europa si disinteressi del destino di questi ragazzi.
2016-03-16	PD	FinocchiaroAnna	È indispensabile. Se c'è ancora una persona in Europa o in quest'Aula, che pensa che il fenomeno della migrazione possa essere arrestato, io allora cito soltanto un dato, che è un dato demografico (anche questo acquisito nella mia Commissione con il lavoro dei colleghi e con la partecipazione di tanti esperti).
2016-03-16	PD	VerducciFrancesco	, che fanno riemergere quel demone del nazionalismo che noi pensavamo sconfitto negli anni Trenta, che tanta distruzione ha portato nel nostro Continente. Muri e filo spinato saranno la fine dell'Europa e senza Europa i più deboli saranno ancora più deboli, i più forti ancora più forti.
2016-03-16	PD	VerducciFrancesco	Ci sono in Europa disuguaglianze insopportabili, che hanno svuotato le nostre democrazie; politiche economiche sbagliate, perché ormai è chiaro che l'austerità e l'europeismo sono nemici.
2016-03-16	PD	VerducciFrancesco	Ecco, questa immigrazione nasce innanzitutto dalla frantumazione dell'ordine politico tra l'Africa mediterranea e il Medio Oriente con i suoi focolai più virulenti nelle guerre civili in Libia, in Afghanistan, in Siria, in Yemen. L'Europa non può far finta di nulla, anche perché l'Europa e l'Occidente hanno precise responsabilità su quello che è successo.
2016-03-16	PD	VerducciFrancesco	Eppure questo è quello che sta accadendo. Le sfide globali si ingigantiscono e l'Europa, invece, tende a rimpicciolirsi, a rinchiudersi, rincorrendo egoismi, opportunismi; è quella globalizzazione dell'indifferenza senza responsabilità sociale, di cui Papa Francesco, in maniera quasi profetica, parlò a Lampedusa, qualche mese prima della tragedia del 3 ottobre 2013.
2016-03-16	PD	VerducciFrancesco	L'Europa faccia l'Europa con politiche di accoglienza, di integrazione, di sicurezza, che le daranno quella legittimazione morale che è imprescindibile per poter avere la piena legittimazione della politica, per imporre soluzione ai conflitti in Medio Oriente.
2016-03-16	PD	VerducciFrancesco	Oggi tocca ad una nuova classe dirigente riscattare errori, tocca ad una nuova generazione di europei fare fino in fondo la propria parte. L'Europa troppo a lungo ha fatto finta di non vedere, concentrando tutte le sue energie verso il partenariato orientale come se fosse possibile per l'Europa fare a meno del Mediterraneo: non è possibile un'Europa senza Mediterraneo. Eppure, ancora dopo la strage del 3 ottobre 2013, che oggi qui in quest'Aula abbiamo fatto diventare ricorrenza e memoria nazionale, l'Europa balbettava, nonostante campeggiassero su quella spianata di Lampedusa centinaia di bare e alcune di esse fossero bianche perché erano bare di bambini.
2016-03-16	PD	VerducciFrancesco	Signor Presidente, colleghi, signor Presidente del Consiglio, troppe volte l'Europa ha ignorato le immagini che arrivano dai suoi confini; sono immagini di un'umanità in cammino, che cerca riparo da guerre e terrorismo, che sono i nostri stessi nemici. Sono intere famiglie, tantissimi anziani, donne, bambini, che lasciano città distrutte, vite spezzate di intere generazioni di siriani, di afghani, di libici, tanti giovani che provengono dai Paesi del Corno d'Africa, del Sub-Sahara.
2016-03-16	PD	VerducciFrancesco	Va recuperato molto terreno perduto come quello del dialogo con la Turchia che lei richiamava. Oggi la Turchia è un partner indispensabile per gestire la vicenda migratoria, ma ribadendo, come lei ha detto, alcune condizioni inderogabili sulle quali ci richiamano importanti organizzazioni non governative: il rispetto dei diritti umani, il rispetto del pluralismo e della libertà di stampa. il rispetto delle prerogative della minoranza curda. E se abbiamo costruito successi militari contro l'ISIS, dobbiamo ringraziare anche quello sforzo enorme che questa minoranza sta facendo. È una situazione complicata anche dal fallimento ormai conclamato delle regole che abbiamo sull'asilo. Serve un diritto di asilo europeo, serve archiviare quel Regolamento di Dublino che impedisce ai rifugiati che arrivano di lasciare il posto di prima accoglienza per raggiungere le proprie destinazioni. E noi abbiamo cominciato a farlo con la regola del ricollocamento nei Consigli europei della primavera di un anno fa, che sono seguiti anch'essi a una tragedia enorme, quella dell'aprile 2015, al largo del canale di Sicilia, con quasi 900 morti. Quella ripartizione significa nei fatti archiviare Dublino; quella ripartizione deve esserci subito perché ancora concretamente non la si vede. È necessario tagliare i fondi a quei Paesi che non prendono i rifugiati contravvenendo alla regola costitutiva dell'Europa: essere solidale oppure non essere. Questo permetterà anche la politica dei rimpatri, perché Schengen e Dublino sono in contraddizione. Allora è giusto che per salvare Schengen sia definitivamente archiviato il Regolamento di Dublino. Vanno poi aiutate le economie africane nel Mediterraneo. Basta un attentato che porta con sé non solo dolore, ma morte e sangue, a piegare anche l'economia di Nazioni come l'Egitto e la Tunisia. Allora noi dobbiamo mettere in campo politiche di cooperazione e aiuti per la ripresa economica. Questo è fondamentale. Se ripartono quelle economie, sarà un modo per arginare i flussi verso l'Europa. E poi, signor Presidente, voglio dire che c'è un esempio italiano importante, un primo esempio italiano che può essere di scuola per l'intera Europa. Il 29 febbraio sono arrivati in Italia, a Fiumicino, 93 siriani, grazie all'accordo tra alcune ONG, quali la comunità di sant'Egidio e la chiesa valdese. Con il supporto del Governo italiano si è aperto per la prima volta un corridoio umanitario che consente di mettere in salvo chi scappa dalla guerra rispetto ai trafficanti di schiavi e di morti, di mettere gli Stati dalla parte di chi bussa e non di chi chiude le porte, di salvare chi fugge dalla guerra e di aiutare chi ha diritto e, invece, di rimpatriare chi quel diritto non lo ha. Questo esempio di corridoio umanitario, di ponte da costruire, sia esempio per tutta l'Europa. Signor Presidente, i morti a largo di Lampedusa o di Bodrum sono morti europei. Così come i ragazzi in fondo al Mediterraneo sono gli stessi ragazzi rimasti uccisi al Bataclan o davanti alla fermata del bus di Ankara. Per questo è importante costruire sicurezza con l'integrazione. Per questo è importante puntare sulla cultura, sul risanamento delle periferie come luogo principale di prevenzione. Per questo sta a noi costruire una nuova classe dirigente europea che combatta la diseguaglianza, che riesca, in questa temperie, a tener viva la spinta di una società aperta e inclusiva. Signor Presidente, due immagini in particolare ci hanno colpito, soprattutto se le affianchiamo. Una è l'immagine di Aylan, il bambino recuperato senza vita sulla spiaggia di Bodrum qualche mese fa; e l'altra è l'immagine del bambino, pieno di vita, tra il fango della tendopoli di Idomeni, tra Grecia e Macedonia. Se vediamo quelle immagine affiancate, esse ci colpiscono particolarmente. Io spero che quelle immagini siano numi tutelari e che accompagnino il lavoro del Consiglio europeo di domani e dopodomani, affinché davvero si compia uno sforzo per fare in modo che la vita vinca sempre sul fango.
2016-03-16	PD	VerducciFrancesco	È toccato all'Italia allora fare un passo decisivo, riscattare la dignità perduta di un intero continente europeo; riscattare anche l'ignominia di una legge, la cosiddetta Bossi-Fini. Ed è merito anche di due anni di iniziativa politica di questo Governo, a partire dal semestre europeo a guida italiana, se l'Europa oggi comincia ad avere, anche se è ancora fragile e incompleto, un primo nucleo di politica comune sull'immigrazione. Senza una politica dell'immigrazione non è possibile avere una comune politica estera: le due cose sono inscindibili e fondamentali entrambe.
2016-03-17	LN	CentinaioGianMarco	Signor Presidente, ricordiamo che, secondo la legge italiana, le vaccinazioni obbligatorie sono quattro, a cui si affiancano nove vaccini cosiddetti facoltativi o raccomandati. Il diritto alla prevenzione vaccinale oggi viene garantito, con splendidi risultati, in tutto il mondo occidentale, senza alcun obbligo di legge, ma con programmi di offerta attiva da parte dei servizi sanitari che prendono in carico il nuovo bambino arrivato. La Regione Veneto ha attualmente sospeso l'obbligo di vaccinazione sul suo territorio a fronte di un'offerta attiva di vaccinazioni che è tra le migliori in Italia e le prime in Europa, erogata attraverso una rete di servizi pubblici e una costante intesa con i pediatri di libera scelta. Va inoltre sottolineato che qualsiasi trattamento di tipo sanitario è, di norma, volontario e che l'Unione europea ha emanato una raccomandazione sul tema, proprio in riferimento ai vaccini. Si tratta di una novità che trova fondamento nel Piano nazionale vaccini 2005-2007, in cui è previsto un percorso per il superamento dell'obbligo vaccinale. Queste tredici vaccinazioni in molte Regioni vengono offerte gratuitamente attraverso i LEA. Il problema, però, è che la differenza che c'è tra Regione e Regione produce diseguaglianze di accesso e sprechi economici enormi. I quattro vaccini obbligatori hanno all'incirca una copertura del 94,5 per cento e nel 2012, nonostante fossero obbligatori, avevano il 96 per cento, quindi con un forte calo. Anche per quelli raccomandati si registra una situazione analoga, con una copertura intorno all'86 per cento della popolazione infantile. Questo, nonostante l'obiettivo del Piano nazionale di prevenzione vaccinale fosse quello di superare il 95 per cento di copertura. Quindi, abbiamo un calo. La domanda che rivolgiamo al Ministro è se, essendo a conoscenza della situazione, non intenda intervenire al fine di costituire un gruppo di lavoro formato dalle società scientifiche di pediatria e infettivologia allo scopo di promuovere linee guida basate sull'evidenza medica per garantire una maggiore assunzione di responsabilità del Servizio sanitario nazionale, condividendola però con i genitori che sono chiamati a rendersi partecipi nell'esigere il diritto del proprio figlio di non ammalarsi di malattie prevenibili col vaccino e non più, quindi, ad essere esecutori passivi di un obbligo imposto, nel qual caso si rischia un ulteriore calo delle vaccinazioni nei prossimi anni, come quello che abbiamo visto. PRESIDENTE. Ha facoltà di rispondere congiuntamente il ministro Lorenzin.
2016-03-22	PD	FaveroNicoletta	(ore 17,15) ( Segue FAVERO). Soprattutto dopo la terribile crisi economica che ha colpito l'Europa e il resto del mondo, anche a causa degli scenari di guerra presenti, dove i poveri sono sempre più poveri, il problema dei migranti si aggrava ogni giorno e il malcontento sociale continua a diffondersi, ecco che il terzo settore rappresenta una possibile risposta alle sofferenze e ai malesseri dei cittadini. In molti casi a porre un freno a tali angosce e a problemi di varia natura e specie, che colpiscono in particolare i cittadini più svantaggiati, vi è stata la forza del volontariato, delle associazioni, delle imprese sociali, delle società di mutuo soccorso e delle cooperative, che hanno fatto molto in questi anni e continueranno a farlo anche nel futuro. In questo quadro si inserisce il provvedimento oggi all'ordine del giorno, che è il risultato di un lungo percorso di elaborazione ed analisi, iniziato nel maggio del 2014, con una consultazione pubblica (ribadisco: pubblica, a chi dice che non c'è stato coinvolgimento) sulle linee guida per una riforma del terzo settore, proseguita con l'approvazione di un disegno di legge delega, che è stato prima esaminato alla Camera ed è ora è al Senato. In un quadro generale, gli elementi cardine e comuni di tutta la riforma sono la spinta verso la trasparenza, la rendicontazione, la qualità della governance e la valutazione d'impatto. Più in particolare, l'obiettivo del provvedimento è, da un lato, quello di introdurre misure per la costruzione di un rinnovato sistema che favorisca la partecipazione attiva e responsabile delle persone, singolarmente o in forma associata. Tutto questo, allo scopo di valorizzare il potenziale di crescita e occupazione insito nell'economia sociale e nelle attività svolte dal settore, anche attraverso il riordino e l'armonizzazione di incentivi e strumenti di sostegno. Dall'altro lato, invece, c'è l'obiettivo di uniformare e coordinare la disciplina della materia, caratterizzata da un quadro normativo non omogeneo e non più adeguato alle mutate esigenze della società civile. Tutto ciò per permettere ai singoli soggetti coinvolti di non rimanere imbrigliati e frenati da ostacoli burocratici che ne impediscono la loro essenziale attività sociale. Durante l'esame in Commissione affari costituzionali del Senato, con il poderoso lavoro del relatore Lepri, che ringrazio, sono state inserite importanti novità rispetto al testo approvato alla Camera. Ad esempio, nell'articolo 1, la definizione di terzo settore è stata resa più completa, in modo da ricomprendere in essa tutte le varie componenti e anime di questo mondo. La nuova formulazione prevede che: «Per terzo settore si intende il complesso degli enti privati costituiti per il perseguimento, senza scopo di lucro, di finalità civiche, solidaristiche e di utilità sociale». Non solo vengono specificate le finalità ma anche le attività quando si prevede che esse «promuovono e realizzano attività di interesse generale, mediante forme di azione volontaria e gratuita, di mutualità o di produzione o scambio di beni o servizi». Per quanto riguarda il tema del lavoro, segnalo che durante l'esame in Commissione sono state effettuate alcune importanti ed opportune modifiche: mi riferisco agli obblighi di trasparenza e informazione, che sono riferiti non solo agli associati ma anche ai lavoratori. Ritengo inoltre di grande importanza la previsione inserita inerente la garanzia che negli appalti pubblici le condizioni economiche dei lavoratori non siano peggiorative rispetto a quelle dei contratti delle organizzazioni sindacali maggiormente rappresentative. Inoltre, nel riordino della disciplina in materia di impresa sociale, all'articolo 6, nell'ambito della revisione delle attuali categorie di lavoratori svantaggiati, è stato opportuno prevedere, durante l'esame in Senato, la graduazione dei benefici finalizzata a favorire quelle maggiormente svantaggiate. Ho citato solo alcuni esempi importanti, ma vi sono anche altre disposizioni di rilievo che riguardano le associazioni oppure quelle finalizzate alla costruzione e definizione di un codice del terzo settore. Senza dimenticarci delle norme inserite per la revisione del servizio civile universale, che rappresenta una fabbrica di capitale sociale, una palestra della cooperazione, che oggi manca nel nostro Paese. In questo senso, è importante l'apertura del servizio, prevista in Senato, agli stranieri regolarmente soggiornanti che, come ricordato dal relatore Lepri, risolve il problema posto da alcune sentenze su questo tema. Detto questo, se, come ricordato, tra le finalità vi è quella di creare un unico quadro normativo del settore, vi è nel provvedimento una opportunità più grande da cogliere: far diventare il terzo settore, il primo settore del nostro Paese, come affermato dal nostro Presidente del Consiglio. Primo, perché esso mette al centro la società; perché consente e migliora la coesione tra gli individui e il benessere dei cittadini; perché la politica ne è strumento, per la sua crescita e il suo sviluppo. Con questa chiave di lettura, possiamo dare una visione innovativa della realtà che ci circonda, diversa da quella attuale. Nel corso degli ultimi anni, abbiamo infatti pensato che l'interesse generale, il bene comune, l'interesse pubblico fossero solamente un affare riservato alle amministrazioni pubbliche e da loro dovesse essere gestito. Ma non è così. Tali questioni, che riguardano i cittadini, devono essere gestite anche dai singoli stessi che si organizzano, tra di loro, in diverse forme e modi, e si dedicano ad attività di interesse generale per finalità pubbliche, imprenditoriali o solidaristiche. Per questo la riforma in corso ha come idea alla base l'abbattimento delle barriere tra mondo delle istituzioni, mondo del terzo settore e mondo delle imprese. L'ente pubblico oggi, o non ha le possibilità economiche, o non ha le informazioni per conoscere i bisogni della società civile, e spesso la burocrazia degli uffici non capisce il territorio. Parimenti, il mondo dell'imprenditoria ha le risorse, ma spesso manca di una strategia comune di intervento. Infine, vi è la società civile, che sa come evitare il paternalismo assistenzialistico, ma manca di uno status giuridico riconosciuto, sulla cui base agire. È necessario che questi tre mondi interagiscano tra di loro e ciò può essere possibile grazie alla sussidiarietà circolare. È questo il principio organizzativo cui si deve ispirare il welfare civile del futuro. Fin qui sulla base dell'articolo 118 della nostra Costituzione, abbiamo declinato la già ricordata sussidiarietà come verticale (decentramento amministrativo) o come orizzontale ( welfare plurale, nelle mani dell'ente pubblico, spesso costretto ad adeguarsi al regime di massimo ribasso). La sussidiarietà circolare permette invece, come si è detto, l'interazione sistematica dei soggetti: sulla base di protocolli stabiliti per definire le priorità di intervento, essa connette il settore pubblico e quello imprenditoriale con la società civile, consentendo di trovare le modalità di gestione più efficaci per raggiungere obiettivi condivisi. Non si tratta di una utopia. Questa riforma è il primo passo verso questo nuovo sistema. Essa si inserisce in un disegno più grande, che si accompagna alla riforma del lavoro e della pubblica amministrazione. Il Governo Renzi e il PD hanno in questo senso cambiato verso: hanno ribaltato la prospettiva del rigore e della politica troppo attenta alle logiche dello spread e del debito pubblico e ben poco al welfare civile, facendola uscire dai Palazzi per ricollegarla alla società e alla comunità degli individui. Però non è stato fatto solo questo; si fa per dire e vorrei rassicurare il collega Airola: sono state anche reinvestite le risorse economiche sulle voci sociali dopo anni di tagli. Penso alle risorse per il Fondo sociale, sul servizio civile, sul 5 per mille, sulla buona scuola, sul dopo di noi, sulla cultura e sul provvedimento che prevede una misura strutturale contro la povertà, all'esame alla Camera. Infine, penso ai provvedimenti sulle donne. Le cito non a caso, perché sono le donne ad essere direttamente interessate a questo provvedimento. Sono loro a mettere più impegno nel sociale. Esse dedicano una media di 18,5 ore settimanali a tale attività, secondo gli ultimi dati dell'ISTAT. Per loro il volontariato e l'attività sociale rivestono un ruolo importante, anzitutto perché si tratta di un ambito in cui è possibile rompere determinati steccati culturali e ideologici, e poi perché le donne vedono nel terzo settore anche possibili risvolti professionali. Concludo, signor Presidente e colleghi: per i motivi esposti e per il contenuto delle norme in esame, credo che la sfida messa in campo oggi con questo provvedimento sia ambiziosa e sicuramente sarà importante il successivo esame dei decreti attuativi, che entreranno nel vivo della materia e ne declineranno il successo. Non bisogna però dimenticare che, a prescindere dalle norme e dalle disposizioni descritte, questa riforma sarebbe poca cosa senza gli attori che ne fanno parte. Questa istituzione oggi, con l'esame di questo provvedimento, ha l'occasione di esprimere tutto il suo riconoscimento nei confronti delle migliaia di addetti e dei milioni di volontari che ogni giorno, con fatica e dedizione, svolgono il loro lavoro nel settore del sociale, con il massimo dell'impegno e della loro professionalità. Detto ciò, ritengo quindi che con l'approvazione di questa norma, vi siano tutte le premesse per conseguire un obiettivo di ampia portata per riformare un settore che da troppo tempo attendeva e richiedeva un intervento organico, così strutturato.
2016-03-30	LN	ConsiglioNunziante	Signora Presidente, abbiamo fatto un lavoro certosino e abbiamo sì presentato parecchi emendamenti ma nel merito. C'è una questione che arriverà sempre ad essere al centro del dibattito su questa legge, ed è legata agli appalti. Questo sarà il leitmotiv che porterà questa legge ad essere revisionata molto presto. Il no profit è diventato nel tempo una colonna portante nel nostro Paese: 4 milioni di volontari e 10 milioni di lavoratori (incluso l'indotto) sono un proficuo esempio di tutela della cultura e dei servizi sociali. Una riforma era necessaria: questo ce lo siamo detti già da qualche anno, perché questo documento gira da un po'. Sicuramente serviva una riforma che avrebbe dovuto rendere più agile e moderno il mondo delle associazioni, che oggi è ancora un mare magnum eterogeneo. Ma la legge delega che il Governo sta imponendo al Parlamento di riforma ha solo il nome, perché pare che in alcuni passaggi il no profit venga trasformato in profit. Non vorremmo che il punto di arrivo sia sempre la parola «appalti», come ho ricordato prima; per non parlare della conseguenza sleale che alcune cooperative e ONLUS potrebbero fare nei confronti di altre aziende godendo di fiscalità agevolata; e l'avrete notato negli emendamento che abbiamo presentato. Ne abbiamo presentati parecchi anche sul tema del servizio sociale aperto alla questione immigrati, che probabilmente il Governo metterà subdolamente in atto, e la nostra preoccupazione ci vede assolutamente contrari a questo eventuale sotterfugio. Consideriamo uno scippo la sottrazione alle Regioni della competenza in materia di servizio civile: una sfida alle richieste presentate dalla Conferenza Stato-Regioni per poter organizzare il servizio a livello locale. Anche questa è una questione che ci ha lasciati sicuramente perplessi. Signora Presidente, non vorrei che la pausa pasquale abbia fatto passare in secondo piano le difficoltà che il Governo e la maggioranza hanno avuto in Assemblea la settimana scorsa. Il sottosegretario Pizzetti ha chiesto e ottenuto dall'Assemblea l'accantonamento dell'articolo 6 e, di conseguenza, il voto sull'articolo 7. Il Governo è stato apostrofato come pasticcione. Il provvedimento passerà alla storia di questa Aula per l'ingresso ufficiale in maggioranza di un altro Gruppo, non senza polemiche. Questa sì che è un'opera solidaristica e sociale. Terzo Settore, terzo sistema, no profit, senza scopo di lucro, non governativo e non imprenditoriale sono alcune delle espressioni e dei modi per identificare tutta questa realtà che, all'interno del nostro sistema socioeconomico, si colloca a metà Stato e Regioni. Noi ci siamo posti anche un altro problema: viviamo in presenza di terrorismo, con venti di guerra, immigrazione controllata, crisi economica, provvedimenti del Governo inutili e adatti solo a posizionare qualche bandierina nello scacchiere delle cose inutili da fare e ci siamo chiesti, parallelamente a questo: dove sono un piano industriale, sull'energia, una strategia per l'Europa? Nulla di tutto ciò e allora abbiamo sperato che questa legge fosse buona. Avrebbe potuto rilanciare un terzo settore che è di importanza vitale e a cui troppe volte si demandano questioni cui dovrebbe provvedere lo Stato diversamente. Io vengo da una Regione dove il volontariato è l'ABC per tantissime persone dello stare in una società complessa, articolata e soprattutto frizzante sotto tutti gli aspetti. Credo che forse si sia persa un'altra occasione per fare una legge. Negli 11 articoli si è cercato di infilarci un po' di tutto e questo sicuramente non ha aiutato soprattutto la presa di posizione che il nostro Gruppo ha avuto sull'emendamento che riguarda la Fondazione Italia sociale. È possibile che dopo due anni che questo testo gira, che è stato anche modificato alla Camera, si arrivi ad un emendamento del Governo - ma è il buon Renzi che ci mette mano - che commissiona proprio la Fondazione Italia sociale, che non si capisce bene a cosa servirà? Qualcuno l'ha paragonata alle fondazioni francesi. Non facciamo inutili paragoni: la Francia è un'altra questione, un'altra storia, un altro sistema e ha un altro volontariato. Secondo il nostro Gruppo, questo non è assolutamente un paragone da fare. Abbiamo visto, purtroppo nella nostra triste realtà, come dietro alla collaborazione e al voler aiutare gli altri, ci sia semplicemente un voler approfittare e guadagnare sulle spalle di parecchi soggetti. Ci fa anche specie che questa questione non sia stata presa in considerazione dal Governo. Quello che veramente ci ha stupito e addolorato è che la risposta dello Stato centrale e del partito principale responsabile di quel verminaio di Mafia Capitale sia stata di ricondurre tutto al centro e nelle mani del solito dirigente ministeriale di controllo. È chiaro che noi a questa cosa non ci stiamo e il voto della Lega Nord è sicuramente e convintamente contrario.
2016-03-30	M5S	EndrizziGiovanni	La spina dorsale del terzo settore è etica, non finanziaria; è improntata a pluralità, sussidiarietà, vicinanza al territorio (anzi ai territori), non basata sulla spinta aggregativa in holding finanziate da privati che apre poi a speculazioni lucrative sulla gestione dei diritti civili e sociali. Invece lo avete fatto includendo il fine di lucro, la remunerazione del capitale d'investimento, aprendo il terzo settore alla finanza, senza limiti al conflitto d'interessi, alla presenza negli organi di controllo delle cooperative e di queste organizzazioni di privati ed enti pubblici. Ci sono, dunque, anche grandi problemi di contenuto. Servivano certo strumenti, ma altrettanto pressante era garantire che essi fossero indipendenti dal controllo politico. Non è solo una questione estetica: questa delega in mano al Governo rischia di peggiorare l'economia sociale del Paese: tante piccole realtà verranno stritolate a causa della posizione dominante garantita a pochi soggetti vicini al Governo. Inoltre, questi stessi saranno limitati nella loro indipendenza attraverso la discrezionalità nel dirigere gli investimenti e i finanziamenti. Con il disegno di legge in esame volevate addirittura cooptare i centri servizio volontariato ad una funzione spuria a vantaggio degli operatori economici del mercato. Del resto, non si escludono esplicitamente dal terzo settore - come chiedeva il Movimento 5 Stelle - le fondazioni politiche, cioè quella terra di mezzo in cui i soldi delle aziende private si incontrano con la politica. Non ho bisogno di spiegarvi di cosa si tratti, lo sapete benissimo; anzi, molti di voi ne sono addirittura a capo, come nel caso di Altero Matteoli con la Fondazione della libertà per il bene comune, di Gaetano Quagliariello con la Fondazione Magna Carta, di Maurizio Gasparri con la Fondazione Italia protagonista, fino ad arrivare a Roberto Formigoni, cui fa capo la Fondazione Europa e civiltà, che si dichiara solo lombarda e dunque è sottratta al controllo statale. Impossibile poi in questa sede non parlare della già citata Fondazione Open, che riunisce gli intimi del Presidente del Consiglio, come il sottosegretario Luca Lotti, il braccio destro Marco Carrai e ovviamente il ministro Maria Elena Boschi. Signora Presidente, il patrimonio della Fondazione Open è lievitato in poco tempo passando dai 20.000 euro iniziali agli oltre 2,8 milioni di euro. Se il Presidente del Consiglio fosse altrettanto interessato al Paese quanto lo è alla sua fondazione, vedremmo qualcosa di meglio. Tuttavia, evidentemente non è così e con questa delega ci troviamo di fronte allo schiacciamento dell'esperienza partecipativa e sociale del terzo settore nella dimensione imprenditoriale e privatistica, come è stato sancito con l'articolo che istituisce l'impresa sociale e include in essa anche le finalità di lucro e redistribuzione degli utili, ovviamente con l'avallo del sistema politico e la circolazione di denaro in doppia direzione, in partita di giro, nei rapporti che conosciamo. Signora Presidente, noi non crediamo in questa visione di società che hanno Matteo Renzi e i suoi amici. Crediamo in una comunità improntata sulla partecipazione, sulla meritocrazia, sulla trasparenza, sulla libertà; libertà anche dal malaffare però, dalle clientele, dalle lobby, dalla criminalità organizzata e dai venditori di riforme "un tanto al chilo". Avevamo ben chiaro cosa si doveva premiare e cosa si doveva scongiurare. Avevamo l'occasione di dire al Paese che degenerazioni come quelle viste con Mafia Capitale non sarebbero più capitate, perché questi strumenti normativi lo avrebbero impedito, avrebbero impedito di dubitare di un settore virtuoso per colpa di poche mele marce. Si è persa un'occasione e, signora Presidente, in politica l'omissione è colpa.
2016-03-31	M5S	EndrizziGiovanni	Signor Presidente, nel cuore della laguna di Venezia per decenni hanno operato aziende come Montefibre, Syndial, Dow, Polimeri Europa, Transped, Eni SpA, Edison, Interporto di Venezia, Petroven, Api e Alcoa Trasformazioni.
2016-03-31	M5S	NugnesPaola	Signor Presidente, abbiamo all'esame quattro relazioni molto diverse tra loro che, nell'insieme, danno però tutte un quadro molto sconfortante della gestione e della sicurezza dei nostri territori. L'Italia che ne viene fuori è un'Italia approssimata e troppo spesso disonesta: non investe nella riqualificazione dei propri territori, a danno dell'ambiente e della salute, sì, ma anche della riconversione dei territori stessi e quindi della nuova economia. Si tratta di un Paese che non rispetta gli impegni di spesa e le scadenze e che non appare né affidabile, né efficiente. La prima relazione è relativa all'annosa questione della gestione dei rifiuti radioattivi, che già abbiamo trattato in 13ª Commissione, insieme alla 10ª Commissione. Nella legislatura precedente la Commissione bicamerale la definì una situazione sconfortante e non molto è cambiato. Le criticità principali che si leggono nella relazione sono la mancanza del deposito nazionale, che chiaramente, a catena, fa emergere tanti altri problemi e non consente una stabile messa in sicurezza dei rifiuti radioattivi, che sono ancora nei luoghi dove sono stati prodotti senza essere messi in sicurezza secondo gli standard attuali. Tra l'altro - e non è cosa da poco - questi potrebbero diventare obiettivi strategici per degli attentati terroristici, sicuramente catastrofici. La relazione rende incerta la prospettiva per le operazioni di decommissioning e quindi per rilasciare gli attuali siti nucleari liberi da ogni vincolo di natura radiologica, affinché siano riconvertiti ad un nuovo futuro. Lascia irrisolta la questione dei rifiuti prodotti nell'industria, nella ricerca e nella sanità, che vengono ad oggi raccolti in modo molto precario in depositi temporanei. Essa inoltre non dà una destinazione per i rifiuti radioattivi prodotti con le operazioni di trattamento del combustibile irraggiato, che vengono condotte in Francia e in Gran Bretagna. In Francia hanno rallentato l'acquisizione di questi prodotti, proprio perché non c'è il deposito e quindi non c'è sicurezza che questi rifiuti potranno essere riaccolti da noi entro il 2025, come previsto dall'accordo da noi sottoscritto. Un'altra criticità concerne la lentezza nelle attività di decommissioning, che avrebbero dovuto essere effettuate già nel 2010: ebbene, nella relazione si legge che nel 2012 si è ancora in una fase iniziale. Le cause sono sicuramente molteplici, ma quasi tutte interne alla Sogin stessa, che invece cerca di sminuire le proprie responsabilità. Un'altra importante criticità risiede nelle funzioni di controllo, che dal 1994 erano in capo all'ISPRA, che aveva le competenze adatte; tuttavia dal 2009 si prevedeva di spostarle a un altro ente, ma tale spostamento non è mai avvenuto. La situazione di precarietà inevitabile per il periodo transitorio ha fatto diminuire le risorse investite allo scopo e anche i livelli di guardia, che adesso sono veramente a un minimo storico. Oltre a quelli del 2012, altri ritardi si sono registrati nel 2013 nel cambio di gestione ed è stato previsto un ritardo dai due ai nove anni per gli smantellamenti. Ancora, nell'agosto 2014 la Sogin si è accorta che le progettazioni sono in uno stato molto arretrato, quindi ci saranno altri ritardi e dunque tagli, ma ritardi e tagli significano aumento di spesa, che è già di diversi miliardi. Tutte queste spese, però, sono a carico dell'utente elettrico tramite la classica, vecchia bolletta elettrica attraverso la componente tariffaria A2 e senza un tetto massimo predefinito, quindi questa cifra può aumentare senza che alcuno metta un limite. A peggiorare la situazione e la percezione negativa e sconfortante di questa situazione è il fatto che il presidente Zollino e l'amministratore delegato Casale, sentiti distintamente in sede di audizione, hanno dato valutazioni divergenti sui tempi e sulla possibilità di recuperare tali ritardi. Allo stesso modo non sono rassicuranti le voci girate l'anno scorso circa un possibile commissariamento della Sogin, appena uscita da una vicenda giudiziaria che aveva interessato la precedente gestione sul tema degli appalti. Queste divergenze societarie interne avevano spinto il Ministero a ipotizzare addirittura un commissariamento. Si registrano tuttavia ancora ritardi sulla Carta nazionale delle aree potenzialmente idonee a ospitare il Deposito, che è stata annunciata in pompa magna, anche a mezzo di una suggestiva campagna pubblicitaria, a settembre 2015, ma che continua a essere assolutamente riservata. Ci preoccupa molto che ciò non sia una premessa a una soluzione imposta e non condivisa, come era stato annunciato; una soluzione che quindi non potremo assolutamente mai accettare. Ci sono altresì ritardi anche per quanto riguarda il programma nazionale di gestione del combustibile nucleare irraggiato, che il 18 febbraio è stato finalmente presentato all'Europa, come previsto dalla direttiva ma con parecchi mesi di ritardo, visto che era atteso per il 23 agosto. Naturalmente tutto quanto esposto non può non destare preoccupazione in merito ai delicatissimi compiti della Sogin e dell'organo di controllo, cioè l'ISIN, che non è ancora stato costituito a causa della nomina imbarazzante e chiacchierata di Agostini. Mi chiedo come da italiani possiamo sentirci sicuri e tranquillizzati da una gestione del genere, senza entrare nei dettagli di alcune problematiche specifiche sui siti che sono veramente allarmanti. Non sono tuttavia più rassicuranti le conclusioni che ci offrono le relazioni sul cosiddetto quadrilatero della chimica e nello specifico su Porto Marghera. Il tema delle bonifiche è imbarazzante, perché riguarda più di mezzo secolo di inquinamento impunito e profondo dei siti, che ancora in questo momento sono inutilizzati e abbandonati e in cui l'inquinamento è attivo e devasta le falde acquifere superficiali e profonde, nonché la qualità dell'aria, perché l'inquinamento è un'azione attiva, ce lo dobbiamo ricordare. Naturalmente tutto questo deriva da una stagione industriale in cui non c'era alcuna regola ambientale, alcuna normativa: era previsto che si potesse fare pressoché qualunque cosa. Tuttavia le regole, giunte tardi rispetto al resto d'Europa (con 22 anni di ritardo soltanto per quanto riguarda il cosiddetto decreto Ronchi), una volta approvate non hanno risolto i problemi, perché dallo studio effettuato nella Commissione bicamerale si capisce che ancora non si riescono a individuare i responsabili e soprattutto ad avere ragione dei fondi, dei risarcimenti, comprese le fideiussioni, che pure sono previste per legge, finalizzate a riscattare l'ambiente, la salute, nonché a riconvertire i territori, come dicevamo prima. Dobbiamo cominciare ad affrontare questo peccato capitale e frenare la mentalità che vede nell'ambietalizzazione il bene primario e assoluto, sempre sottomesso al concetto del profitto e dell'imprenditoria, che invece è limitato costituzionalmente alla funzione sociale e all'interesse generale. Ma questo purtroppo accade e continuamente in questa legislatura. Già con il decreto Clini si sono declassati 19 SIN su 58. Poi si è voluto credere che le bonifiche non avvenissero per la complessità dei controlli e si è tagliato sui medesimi. Nel decreto competitività, per esempio, nel giugno 2014 si è introdotta l'autocertificazione dello stato di inquinamento del soggetto interessato e il silenzio assenso sui piani di caratterizzazione di privati, senza contraddittorio dell'ente di controllo. Tutto ciò avviene nel Paese delle false bonifiche, che è tutto dire. Abbiamo parlato anche di Marghera e di come questo non sia un modello edificante. Bastano poche pennellate per definirlo. La laguna e le acque intorno al petrolchimico sono devastate dai veleni. Il primo accordo di programma è di diciotto anni fa, però la laguna di Venezia continua ad essere inquinata da questi veleni. Basta sapere che per ampliare il petrolchimico i rifiuti di lavorazione della prima zona industriale furono usati per l'avanzamento della costa e oggi, nel 2016, ci troviamo una bonifica incompiuta e dei contenimenti non realizzati a regola d'arte. Forse andranno perduti 781 milioni, di cui 500 sono transazioni con i privati a cui non potremo più chiedere nulla e saranno stati soldi inutili. Incredibilmente questi interventi sono stati dati al Consorzio Venezia Nuova, che non è stata controllata dal provveditorato e si è lasciato così che questi soldi venissero sperperati. C'è ancora la questione dei collaudi parziali, che non servono a nulla e per cui sono stati pagati due milioni di euro. Importante è vedere come siano stati assegnati ad assessori e dirigenti apicali della Regione Veneto, a ex capi gabinetto del Ministro dell'ambiente, a direttori generali del Ministero dell'ambiente, a figure apicali del magistrato delle acque di Venezia, che è implicato con il MOSE: non possiamo che pensare che siano state delle prebende. Anche la Liguria rientra nel quadro di un'Italia sostanzialmente truffaldina, dove sacche di inefficienza forse sono create allo specifico scopo di permettere illeciti. Emerge una mancanza di strategia complessiva di gestione dei rifiuti urbani e di quelli pericolosi. Ancora il 60 per cento va in discarica e ancora si parla di adeguamenti alla direttiva europea n. 31 del 1999. Si registrano i costi più cari d'Italia per una gestione arcaica per permettere cedimenti a interessi poco trasparenti, ma, come hanno detto i procuratori, a questa mancanza di cultura ambientale non può più supplire l'attività giudiziaria. Che il Governo provveda. Voteremo favorevolmente.
2016-03-31	PD	PuppatoLaura	Signor Presidente, voglio cominciare la dichiarazione di voto a nome del Partito Democratico partendo proprio dagli apprezzamenti fatti in maniera univoca dall'Assemblea. Condivido tali apprezzamenti, rivolti al lavoro svolto da tutta la Commissione e da tutti i membri, che insieme a noi hanno prodotto risultati attraverso le relazioni di oggi e che li produrranno in futuro, con le relazioni di domani. Credo sia chiaro a tutti che c'è un panorama molto fosco, per il nostro Paese, nel settore riguardante il ciclo dei rifiuti in generale, il conseguente tema delle bonifiche, il trasferimento transfrontaliero dei rifiuti e quell'industrializzazione malata, che non ha considerato l'ambiente come un elemento fondamentale di valutazione per la salute dei cittadini e delle maestranze. Tutti abbiamo voluto definirlo con chiarezza, senza mettere la polvere sotto il tappeto e non sottraendo all'evidenza del Parlamento nessuno degli elementi di grande rilievo politico, economico e di necessità di governo. Lasciatemi fare una valutazione che ha dell'amaro: proprio questo fatto non avrebbe potuto e dovuto permettere ciò che è accaduto in quest'Aula, con gli epiteti e gli insulti che abbiamo ascoltato. Credo infatti che chi ha affrontato seriamente questi temi sa che esistono e sono esistiti imprenditori criminali, esistono e sono esistiti politici e amministratori locali corrotti, ma non possiamo e non dobbiamo permetterci, proprio in questa Assemblea, di fare di tutta l'erba un fascio. Nelle missioni e nelle audizioni che si sono susseguite a centinaia nel corso di questo anno e mezzo, abbiamo visto un'Italia che vuole risollevare lo spirito, risolvere i problemi e mettere al centro la legalità, vuole fare della trasparenza e della certezza del diritto la base fondamentale su cui procedere e creare occupazione, anche in un settore così delicato e fosco, come è quello del ciclo dei rifiuti per come è stato trattato. Propongo in particolare due esempi, il primo dei quali vuole evidenziare il lavoro svolto... (Brusìo). PRESIDENTE. Colleghi del Partito Democratico, sta intervenendo in dichiarazione di voto la rappresentante del vostro Gruppo: vi prego un minimo di cortesia. PUPPATO (PD). Come dicevo, signor Presidente, per rappresentare il lavoro che è stato svolto, ricordo che proprio la Commissione d'inchiesta si è resa conto, in corso di audizione, e ha evidenziato alle autorità giudiziarie - svolgendo anche compiti propri dell'autorità giudiziaria - il maggiore onere economico, probabilmente inutile, derivante dai molteplici collaudi - decine e decine, addirittura centinaia - inutili e dannosi, relativi ai marginamenti della laguna di Venezia. Ci siamo resi conto, leggendo le carte, che tutte quelle figure erano state in larga parte compensate di un ruolo duplice di controllato e controllore, con ciò diluendo le penalizzazioni che avrebbero dovuto essere poste a capo dei responsabili. Questa è una Commissione che, laddove si è presentata (vorrei dire quasi ovunque in Italia, dalla Sicilia ala Valle d'Aosta), ha rappresentato la necessità di procedere celermente rispetto a situazioni di bonifiche che erano "incastrate" e non erano state in grado di procedere. Questo significa che questo Parlamento ha nelle Commissioni d'inchiesta uno strumento fondamentale, non solo per permettere che le leggi che in questo Parlamento, in questo Senato, vengono approvate, divengano operatività e azione positiva per i territori, ma anche per permettere di rendere, come stiamo facendo oggi, un report ispettivo delle inchieste che siamo andati a svolgere. Ci sono luci e ombre, come abbiamo visto nella relazione che ha ritenuto, relativamente al Quadrilatero della chimica, di mettere in evidenza come ci sia anche un'Italia che funzioni. C'è un'Italia che non ha funzionato, in Liguria, nel Lazio, in Toscana e in molte altre parti della penisola, ma c'è anche un'Italia che funziona. Ad esempio, quello che è avvenuto all'interno dei SIN di Ferrara e Ravenna ci permette di dire che, dove c'è una governance pubblica in grado di prendere per mano il complesso sistema delle bonifiche insieme con le imprese private che vogliono attuare quelle bonifiche per reindustrializzare aree altrimenti malate, i SIN funzionano e possono procedere. Mi rivolgo ora al sottosegretario Barbara Degani, che so essere particolarmente sensibile su questi temi e che si sta attivando in ogni modo per permettere che continui un'attività complessa ma necessaria. Tutte queste considerazioni ci dicono che sul tema, che ho affrontato personalmente, del decommissioning degli impianti nucleari si deve tenere presente che proprio il decommissioning ci permette di attivare un settore industriale tecnologicamente molto avanzato, nel quale l'Italia ha potenzialità per consolidare competenze e eccellenze pienamente e massicciamente spendibili nel panorama industriale internazionale. Sono già 10 gli impianti che si sono spenti nel resto d'Europa. Se facessimo valere il nostro know how e le nostre potenzialità, questa sarebbe davvero una opportunità che ci permetterebbe di far lavorare molte persone e far valere molte competenze in Italia. Concludo ringraziando ancora tutti e precisando che il lavoro che vorrei che la politica svolgesse non è solo quello dell'accusa in quanto tale, che serve sì, ma serve a poco, ma anche quello di accendere una candela quando c'è il buio e cioè di permettere che si proceda in modo intelligente e consapevole, in modo comprensibile così da poter trasmettere il nostro lavoro fuori di qui. Questo non è successo stamattina, con l'uscita dall'Aula di quella scolaresca che ha portato con sé l'idea di istituzioni malate, che non funzionano, che litigano, che si contrastano con parole ingiuriose quando invece ciò che abbiamo fatto stamane è stato sostanzialmente un lavoro positivo e di utile informazione al Governo e al Paese.
2016-04-05	FI	BerniniAnnaMaria	Abbiamo detto più volte che questo viola in maniera palese, marchiana e intollerabile, per quanto ci riguarda, le caratteristiche costituzionali previste in maniera implacabile e ineludibile dall'articolo 77, che non può essere modificato per via convenzionale o perché al Premier piace il decreto-legge. Colleghi, con tutto il rispetto del mondo per l'inquilino del Colle e per ciò che avviene sul Colle più alto, è francamente imbarazzante pensare che tutto questo sia controfirmato da chi ha posto come cifra del suo mandato il fatto di limitare l'uso improprio della decretazione d'urgenza o l'uso del decreto-legge sulla base di una generica, inesistente urgenza nel provvedere. Basta leggere il titolo di questo provvedimento, perché ormai i titoli stessi parlano da soli. Si tratta quasi di un menu alla carta in cui vengono proposte delle pietanze assolutamente eterogenee, disomogenee, disorganiche, estremamente indigeste per queste Camere e assolutamente indigeribili, tossiche e anche un po' velenose, che vengono proposte da parte di chi ritiene forse di esercitare, più che una premiership, un ruolo di autoritativa organizzazione del contenuto dei provvedimenti. Mi spiego meglio. Anche per quanto riguarda questo decreto-legge in materia bancaria, ricordo che tutti i decreti-legge in materia bancaria che hanno attraversato queste Aule sono stati caratterizzati, oltre che dall'uso di uno strumento improprio e assolutamente incostituzionale, anche dall'uso della fiducia, altro strumento ugualmente improprio e incostituzionale nell'ottica di una riforma di sistema e di un rapporto che avrebbe dovuto essere molto più intenso, fiduciario, collaborativo e cooperante con tutti noi parlamentari. La Corte costituzionale ripete da una vita (ma noi non ne abbiamo bisogno, perché lo sappiamo), con sentenze di ogni datazione e che risalgono anche a trent'anni fa, che mai una riforma organica e di sistema può essere attuata con un decreto-legge. Colleghi, guardandoci negli occhi e mettendoci una mano sulla coscienza, diciamocelo: non abbiamo bisogno che ce le dica la Corte costituzionale. Sappiamo tutti benissimo che, per modificare un testo unico, qual è quello in materia bancaria, non servono i decreti-legge ma disegni di legge ugualmente omogenei, strutturati, coordinati e condivisi, che diano la misura di una riforma che non si attua mai, se organica e strutturale, in maniera simultanea, ma attraverso stadi, provvedimenti e procedimenti attuativi successivi. Qual è l'ennesimo fusibile del sistema costituzionale che rende improprio questo decreto? Collega Moscardelli, ho apprezzato molto il tentativo, quasi da zingara con la palla di cristallo, di preconizzare i modelli di governance che caratterizzeranno questa holding del sistema di credito cooperativo. Ma come facciamo a sapere ciò che non è ancora scritto, dal momento che una buona parte di questa riforma è affidata a provvedimenti attuativi, atti di normazione secondaria, che dovranno essere emanati dalla Banca d'Italia e dai Ministeri competenti? Ora siamo in sede di esame delle questioni pregiudiziali, ma ribadiremo nella discussione sul merito che questi provvedimenti sono assolutamente incompatibili con l'uso del decreto-legge. Come incompatibile con l'uso del decreto-legge è l'utilizzo addirittura di atti di natura non regolamentare, che non piacciono né alla Corte costituzionale né al Consiglio di Stato e che, invece, al legislatore piacciono da morire, tanto che ne fa un uso quasi sconsiderato. Voi, colleghi della maggioranza, affermate che la Banca centrale europea è il principale ispiratore della riforma. Non è vero. Non possiamo, tutte le volte che facciamo qualcosa che può risultare sgradito alle nostre controparti, affermare che ce lo chiede l'Europa. Questo è un velo con cui non possiamo più nasconderci. L'Europa non ci chiede di fare dei conglomerati capigruppo aspirapolvere che riportino nel loro grembo tutte le banche di credito cooperativo sulla base di una valutazione non per merito, non per aggregazione territoriale, provinciale, di specifiche di erogazione del credito di prossimità, ma solo per valore. Elemento che, peraltro, violerebbe una serie di principi costituzionali quali: l'articolo 3, il principio di uguaglianza; l'articolo 45, il principio mutualistico, che noi tutti sappiamo dover essere senza scopo di lucro, senza fini speculativi, caratterizzato dalla sua natura e dai suoi fini sociali, pervertiti da questo schema. Cito poi l'articolo 47 sulla tutela del risparmio, e l'articolo 53 sulla progressività della tassazione, che viene meno sulla base dell'imposizione di una tassa fissa al 20 per cento nei confronti di chi ritiene di aderire a questo modello di alternativa alla holding aspirapolvere. Sarò il più possibile rapida, ma chiedo solo un altro minuto per fare una considerazione di merito che ci riserviamo di estrinsecare e spiegare molto meglio nell'ambito della discussione generale, che sarà - ahimè - molto breve, perché purtroppo il treno della riforma come sempre passerà oltre la stazione Senato, e noi potremo dare solo la fiducia, non discutere nel merito e non cambiare niente: è una caratteristica costante ormai della nostra attività. Però, signora Presidente, colleghi, per quale motivo ancora una volta andiamo controtendenza rispetto ai Paesi che funzionano in Europa? La Francia, la Germania, l'Olanda, ma anche il Canada (dando a questa considerazione una dimensione extraeuropea), tengono da conto le loro banche di credito cooperativo come erogatrici di crediti di prossimità che consentono di tutelare l'economia reale e di contrastare gli shock economici. Colleghi, ancora una volta stiamo andando in controtendenza, nostro malgrado, perché noi non aderiamo a questa iniziativa legislativa: non siamo stati sufficientemente consultati, non ci piace il metodo e non ci piace il merito, e andiamo verso una deriva non condivisa e non condivisibile, in controtendenza rispetto a un'Europa che non possiamo usare solo quando ci fa comodo. Per tutti questi motivi chiediamo che non si prosegua ulteriormente nell'esame di questo provvedimento.
2016-04-05	LN	ArrigoniPaolo	Signor Presidente, onorevoli colleghi, Vice Ministro, prosegue ancora per decreto-legge la serie di pessime iniziative governative in tema di sistema bancario. Dopo la riforma delle BCC siamo all'epilogo. Dopo il decreto-legge banche popolari, il salva banche, il bail in, che hanno provocato danni a migliaia e migliaia di risparmiatori e aziende, soprattutto medio-piccole, si rischia di incidere negativamente - in particolare con il bail in - anche sulle raccolte per gli stessi istituti di credito. Lo strumento legislativo previsto in Costituzione per le situazioni di straordinaria necessità e urgenza viene impropriamente utilizzato in una riforma dell'intero sistema del credito cooperativo, che rappresenta una quota consistente del sistema creditizio italiano; un sistema complesso e articolato, avente più di centotrenta anni di storia, formato da 364 banche radicate capillarmente nel territorio, con oltre 1,2 milioni di soci, 37.000 dipendenti e oltre 6 milioni di utenti; un grande patrimonio che promuove la solidarietà, sociale e intergenerazionale, attraverso istituti di credito ispirati ai principi dell'assistenza mutualistica. Come si può parlare di urgenza di una riforma per una realtà così diffusa? Certo, ci sono criticità che presentano rischi di insolvenza, ma riguardano meno di 20 BCC sul totale, che si potevano trattare a parte. Anziché procedere con un normale iter legislativo che risalta il ruolo al Parlamento, il Governo non solo ha scelto uno strumento sbagliato, che comprime tempi e dialoghi e imbavaglia il Senato nell'ennesima fiducia. Nello scrivere il provvedimento ha anche dimostrato la sua inadeguatezza. È pieno di innesti e rimandi a norme esistenti, con contraddizioni, opacità, indeterminazioni che creano confusione e dubbi interpretativi per chi queste leggi le deve applicare. Non solo: anche qui si ritrova il marchio di fabbrica renziano, che è la cura non dell'interesse collettivo, ma di una ristretta cerchia di parenti, amici e sodali, che condizionano e stravolgono le leggi a proprio beneficio. Dopo Banca Etruria e Tempa Rossa, anche in questo decreto-legge non è mancato l'intervento di un membro del Governo, riconducibile al giglio magico, che ha forzato la mano con l'introduzione della famosa clausola del way out. II Governo Renzi, in fase di conversione del decreto-legge alla Camera, si è inventato una scappatoia per gli amici che non gradivano l'obbligo di aderire al gruppo bancario unico; una norma che, in spregio all'articolo 3 della Costituzione, è stata tagliata su misura per le banche toscane amiche, come la BCC di Cambiano, guidata da papà Lotti, oppure ChiantiBanca, la ex banca di Denis Verdini, oggi soccorritore della maggioranza. Quella che si è palesata è un'imbarazzante difesa del territorio toscano, con cifre studiate a tavolino! Parlo di imbarazzo, perché tale si è manifestato tra gli esponenti di maggioranza e Governo, che in Commissione non avevano un argomento plausibile nella difesa della clausola scappatoia. Scusate ma, se il Governo ha posto l'asticella a un miliardo per il gruppo bancario cooperativo, come può la soglia patrimoniale di 200 milioni, la cosiddetta scappatoia, considerarsi di tutta sicurezza per una banca che opera nella forma di SpA? Sottolineiamo come questo provvedimento conferma l'incapacità della maggioranza e della sinistra di valorizzare modelli socioeconomici che ci sono propri e naturali e, dunque, la volontà di inseguire quelli che non ci appartengono. L'Italia è un insieme di territori, culture, lingue e comunità diverse. E in questa varietà e specificità del nostro Paese, è vero che a volte trovano spazio eccessi e limiti del localismo, ma sono radicate anche le nostre immense risorse. Con questa riforma siamo lontani dal superare questi limiti. Il nuovo gruppo bancario cooperativo non si avvicinerà minimamente, in dimensione, a gruppi omologhi presenti in Francia, Germania o anche nella piccola Olanda. Improbabile dunque che si ottenga il risultato di creare una holding italiana del credito cooperativo che possa confrontarsi ad armi pari con analoghe presenti sul mercato internazionale. In compenso, si rischia concretamente di perdere definitivamente un patrimonio fatto di aziende di credito cooperativo fortemente radicate nel territorio, in simbiosi stretta con le diverse realtà economiche e produttive del Paese. Peccato che il decreto-legge riconosce queste specificità alle sole Province autonome di Bolzano e Trento, ma le ignora nel resto del Paese, quando sono invece di tutta evidenza. Le banche di credito cooperativo hanno sempre adattato, nella stragrande maggioranza dei casi con pieno successo, il loro modello di finanziamento alle diverse realtà in cui operavano: un sistema peculiare che ha dimostrato una straordinaria capacità di resistere e ammortizzare gli effetti di crisi finanziarie devastanti come quella vissuta nel 2008, con code anche negli anni seguenti, e in molti casi le banche di credito cooperativo - lo ricordo e sottolineo - sono rimasti gli unici istituti ad erogare il credito a famiglie e imprese. Con la precipitosa riforma che votiamo oggi rischiamo seriamente di perdere un patrimonio di valore inestimabile per l'incapacità dimostrata da questo Governo di riconoscerlo, valorizzarlo ed apprezzarlo. Noi riteniamo che il decreto-legge, per fare spazio alle ragioni del libero mercato, reca con sé degli aspetti pericolosi, per cui il carattere di mutualità, la cooperazione e altri valori rischiano di essere distrutti. Sia chiara una cosa: se pensate di rilanciare l'economia del Paese, in seria difficoltà, continuando a propinare modelli che privilegino le grandi realtà, tra grosse banche, grosse società stile FIAT, grandi Comuni, frutto di fusioni imposte dall'alto, siete fuori strada. Fermatevi prima di andare a sbattere e di far sbattere il Paese. Non dimenticate - lo ribadisco - che questo Paese ha una storia di successo che si è retta soprattutto grazie ad un sistema economico, produttivo e sociale basato sulla piccola e media impresa, sugli instancabili artigiani, sui commercianti, e grazie ad un sistema di credito capillare che ha funzionato come supporto e rete di sicurezza. I tempi cambiano, ma di loro c'è sempre bisogno. Ad ogni modo, la partita vera di questa riforma, che determinerà la reale portata e gli effetti della stessa, si giocherà con il lavoro che sarà fatto nei prossimi due anni. Se i patti e il contratto di coesione non saranno scritti direttamente dalle banche di credito cooperativo, ma esclusivamente da Bankitalia o dal gruppo bancario cooperativo, ci saranno gravi ripercussioni sul territorio. Faccio solo un esempio. Se emergerà la volontà di fare una centrale unica di acquisto avremo la conferma che i nostri dubbi sono fondati in ordine alla sottointesa volontà di distruggere le economie locali. Mi avvio alle conclusioni ricordando a Renzi e ai membri del Governo, a proposito di banche, che ci sono ancora decine di migliaia di persone che attendono da tempo risposte. Sono quei risparmiatori che prima sono stati ingannati da Banca Etruria, Banca delle Marche, Carichieti e Cariferrara a sottoscrivere obbligazioni subordinate spazzatura, e che poi dallo scorso novembre sono stati truffati dal Governo con il decreto salva banche, che ha fatto perdere loro i risparmi di una vita. Un provvedimento pessimo, poi confluito nella legge di stabilità 2016, che solo a seguito di proteste che hanno visto in prima fila la Lega Nord a fianco dei risparmiatori ha istituito un fondo di ristoro di 100 milioni, ancorché decisamente insufficiente, ma che al contempo ha introdotto l'arbitrato e relativi criteri, cioè elementi discrezionali pericolosi che scontenteranno tutti e daranno certamente luogo a contenziosi. Avevate promesso ai risparmiatori una corsia accelerata per chiudere la partita dei ristori entro la fine di gennaio; promessa disattesa. Poi avete ipotizzato un aumento del fondo a 280-300 milioni, per restituire integralmente il furto esercitato con destrezza; solo chiacchiere. Intanto, il 30 marzo, termine fissato per legge per l'emanazione sia del decreto ministeriale che doveva stabilire i criteri per l'arbitrato, sia del decreto del Presidente del Consiglio dei ministri per la scelta degli arbitri, è stato abbondantemente superato. È assurdo: bastonate gli italiani se violano le leggi, se ritardano di pagare una delle sterminate tasse e poi voi fate peggio. Vergogna! Anche in questa occasione state dimostrando di essere un Esecutivo fallimentare e inaffidabile, che dunque deve andare assolutamente a casa, perché non solo non sa risolvere i problemi degli italiani, ma addirittura in molti casi li aggrava. Sto parlando della subalternità del nostro Paese all'Europa, alla Turchia, all'India, all'Egitto; delle tasse che non calano e degli studi di settore vessatori. Sto parlando del lavoro e della disoccupazione, che dopo la deroga della decontribuzione sulle assunzioni sta ancora aumentando. Sto parlando del debito pubblico accresciuto per manovre finanziarie dal sapore elettorale, dell'insicurezza dei territori e della gestione scellerata dell'immigrazione clandestina; una bomba che quest'anno deflagrerà. No, signor Presidente, non ci siamo assolutamente; il bene comune avrebbe voluto tutt'altra cosa che non questo decreto-legge.
2016-04-05	M5S	BotticiLaura	Per non parlare, poi, della questione del way out, una bella norma. L'articolo 17 della legge finanziaria per il 2001 era un'interpretazione autentica di come si dovevano trattare i patrimoni delle cooperative che si scioglievano o che si trasformavano: il patrimonio doveva andare ai fondi statali. Invece noi che facciamo? Diamo loro l'opportunità di tenersi il patrimonio e di versarne solo una parte, ossia il 20 per cento. Mi chiedo peraltro con quale titolo venga chiesto questo 20 per cento del patrimonio netto. Cos'è? Una penale, una tassa, un contributo? Qualcuno ce lo spiegherà, a noi o alla magistratura, mi auguro. Con questo trucchetto si va anche ad interferire sul diritto alla concorrenza, perché le cooperative che vengono sciolte e si trasformano vengono ancora assoggettate all'interpretazione autentica, mentre le BCC no. Quindi c'è una piccolissima questione di concorrenza, che noi dovremmo tutelare. Invece passiamo sopra anche all'articolo 41 della Costituzione. Mi chiedo inoltre: questa norma a favore delle BCC si può configurare come aiuto di Stato o no? Dobbiamo attendere che l'Europa ci dica qualcosa, o ci risponde il Ministro, per tranquillizzarci? PRESIDENTE. Deve concludere, senatrice Bottici. BOTTICI (M5S). Concludo. Anche sulle cartolarizzazioni io ho il terrore, non so voi. Siamo a ribadire ancora una volta che in questo Paese non esiste più la democrazia e non esiste più il Parlamento, che non serve a nulla ed è un mero esecutore degli ordini del Governo. Questo è avvenuto e continua ad avvenire da anni, nella vostra più totale indifferenza. Dante la chiamava "ignavia" e metteva gli ignavi nel girone più duro, con la pena più dura, perché considerava l'ignavia il peggiore dei peccati. La storia non dimenticherà questa stagione e non dimenticherà voi, ignavi in alcuni casi, complici e collusi in altri casi. Abbiate un ultimo sussulto di coraggio, provate ad alzare la testa da quel banco e leggete cosa state votando. Non fate come con la legge di stabilità 2015, che avete votato nonostante ne mancasse un pezzo, per non parlare poi del cosiddetto emendamento Total-Total. Provate a capire e non fatevi distrarre dalle sirene delle banche, perché al massimo per voi arriveranno le sirene della polizia.
2016-04-05	PD	MoscardelliClaudio	MOSCARDELLI, relatore. Il provvedimento deve essere inquadrato, dicevo, in un nuovo contesto rispetto al quale la funzione importante del sistema delle banche di credito cooperativo può essere preservata se abbiamo il coraggio di cambiare e non se invece ci attestiamo su una posizione di blocco o di resistenza ai cambiamenti perché in tal modo arrecheremmo un danno alla funzione vitale per la nostra economia reale che svolge il sistema delle banche di credito cooperativo. Vorrei ricordare a me stesso che siamo in una condizione totalmente nuova: attraverso l'approvazione delle norme sull'unione bancaria, il contesto è completamente mutato, insieme alla lunga crisi che abbiamo attraversato e da cui abbiamo cominciato da poco ad uscire. L'unione bancaria è una realtà e con questa bisogna fare i conti. È una realtà perché c'è un apparato normativo importante, che ha un impatto forte su tutto il sistema bancario: il meccanismo di vigilanza unico, il meccanismo unico di risoluzione delle crisi bancarie, il meccanismo di garanzia dei depositi. Si tratta di un apparato normativo imponente, che, una volta messo sul mercato, ne ha modificato la natura, perché ha creato le condizioni per intervenire su una fragilità di sistema del nostro sistema bancario, che si è evidenziata durante questi lunghi anni di crisi. L'impatto normativo su questa particolare tipologia di banche, cioè le banche di credito cooperativo, è stato enorme e molto forte. La scelta, da parte dell'Unione europea, di un sistema di norme unico, comune ed omogeneo per tutti i tipi di banche naturalmente pone una serie di problemi, che non possono essere risolti solamente con adattamenti posteriori. Da questo punto di vista, bisogna fare attenzione anche ad un altro elemento molto importante, che tocca da vicino il sistema delle banche di credito cooperativo: mi riferisco alla normativa riguardante lo SME supporting factor, un risultato importante per il nostro Paese, che ha consentito e consente di avere un assorbimento di capitale delle banche meno oneroso, a fronte di finanziamenti erogati alle piccole e medie imprese. Questo è un elemento che va conservato ed ampliato; gli effetti sono stati valutati molto positivamente dal sistema delle banche di credito cooperativo. Tale valutazione verrà rinnovata in sede europea, con la relazione della Commissione europea al Parlamento europeo e al Consiglio europeo, che deve essere fatta all'inizio del 2017. La valutazione su questo impatto è stata molto positiva in quanto sono migliorati di molto la disponibilità e il costo del credito per le piccole e medie imprese. Per l'Italia questo è un tema molto vitale, proprio perché il sistema delle piccole e medie imprese ha un peso nell'economia reale non paragonabile al resto dell'Europa. Inoltre, la preoccupazione segnalata dal sistema delle banche di credito cooperativo per una possibile Basilea 4 (anche se su questo punto è intervenuto Draghi per rassicurare), che comporterebbe un ulteriore apparato normativo, con oneri di conformazione a tutti gli strumenti amministrativi e con il rischio di trovarsi di fronte a meccanismi più stringenti sul tema dell'erogazione del credito, crea altri elementi che fanno riflettere e che inducono ad andare avanti con convinzione nel portare a termine una riforma che metta questo nostro sistema nelle condizioni di preservare le proprie caratteristiche originali e la propria vitalità e, allo stesso tempo, di svolgere con strumenti nuovi le funzioni che è chiamato ad assolvere. Tali funzioni impongono necessariamente, come tutte le altre articolazioni del sistema bancario, una patrimonializzazione più forte e quindi una garanzia di fronte al rischio della problematica connessa ai crediti non performanti. Il deterioramento dei crediti tocca da vicino e in modo delicato questo settore, che va ad erogare il proprio credito principalmente alle piccole imprese, agli artigiani e alle famiglie, che naturalmente sono coloro che hanno subito maggiormente le difficoltà di questa lunga crisi. Questa è una realtà molto virtuosa, che ha dei numeri importanti. Infatti, il sistema delle banche di credito cooperativo è costituito da 364 banche, pari a quasi il 56 per cento del totale delle banche operanti in Italia, con 4.414 sportelli, 1.248.000 soci. Sono presenti in 101 Province, in 2.693 Comuni; in 549 Comuni sono l'unica presenza bancaria. Hanno 31.000 dipendenti. Nel 2015, su 130 miliardi di euro di finanziamento alla clientela, 85 sono stati erogati alle imprese. Nel periodo di crisi, dal 2010 al 2015, i finanziamenti erogati dalle banche di credito cooperativo vanno oltre il breve termine: vi è stata, quindi, una caratterizzazione in senso positivo, a fronte, invece, di una riduzione di circa 56 miliardi del resto dell'industria bancaria. La lunga recessione che ha colpito il sistema produttivo ha naturalmente peggiorato la qualità del credito. La raccolta della clientela ha superato i 161 miliardi e il patrimonio delle banche di credito cooperativo è oggi di 20 miliardi di euro. Tuttavia, questo sistema presenta delle criticità, anche superiori alla media, per alcuni aspetti. La redditività del sistema delle banche di credito cooperativo, proprio per la tipologia di clientela che viene servita, ha risentito moltissimo della lunga crisi dell'economia reale. I bassi tassi d'interesse, la domanda stagnante, il crescere del volume delle partite deteriorate hanno compresso i margini di intermediazione e la stessa difesa dell'occupazione (abbiamo parlato di 31.000 dipendenti) naturalmente ha reso rigidi i costi. Tra le banche di credito cooperativo, la Banca d'Italia segnala 50 banche tra quelle più fragili, quindi con il rischio che possano esserci tensioni finanziarie per un numero significativo di aziende (mi riferisco alle aziende di credito cooperativo). È la stessa Banca d'Italia, quindi, a sottolineare che la riforma va nella giusta direzione ed è in linea con le necessità del sistema. Il sistema bancario italiano è ancora troppo frammentato, ha ancora troppe banche, che rappresentano quasi l'unico canale di accesso al credito per il nostro sistema industriale. È un canale che deve essere rafforzato, preservato e anche reso complementare con altri canali. L'azione riformatrice del Governo - voglio ricordarlo - è andata proprio nella direzione di un rafforzamento nei fondamentali del sistema, con una serie di riforme: la riforma delle banche popolari, l'autoriforma delle fondazioni, il rafforzamento del sistema finanziario, la garanzia pubblica sulle tranche senior di cartolarizzazione dei crediti non performanti. L'obiettivo, quindi, è sostenere l'economia reale sfruttando la politica espansiva della BCE. Infatti, la contraddizione risiede proprio nel fatto che, a fronte di una enorme massa di liquidità disponibile grazie alla politica espansiva della BCE, le regole più stringenti di accesso al credito e di patrimonializzazione delle banche restringono la possibilità di erogazione del credito stesso, creando un cortocircuito. Il progetto di riforma proposto, quindi, è stato rafforzato: sia attraverso il passaggio del decreto-legge, sia attraverso le modifiche apportate in sede di conversione, si sono colti gli obiettivi fondamentali della riforma. Si tratta quindi di un decreto-legge che già recepiva le indicazioni del progetto di autoriforma, in particolare sulla governance del capitale della banca capogruppo e su altri aspetti importanti. A fronte dell' iter parlamentare di conversione con le modificazioni, vi sono tutta una serie di elementi che possiamo sottolineare, insieme agli aspetti salienti già contenuti nel decreto. Intanto, l'attività bancaria in forma di banca di credito cooperativo viene consentita solo attraverso imprese bancarie cooperative che siano parte di un gruppo bancario cooperativo. Questo è il primo elemento. È conservato e rafforzato il carattere della mutualità: non viene meno. Anzi, sono ribaditi tutti i connotati della mutualità delle banche di credito cooperativo: l'operatività, la prevalenza, il rapporto con i soci, la destinazione degli utili e la disciplina fiscale. È stata ampliata la possibilità di coinvolgimento dei soci, con l'innalzamento a 100.000 euro del capitale che ciascun socio può detenere e a 500 del numero minimo di soci per ogni banca di credito cooperativo. Il controllo della capogruppo è in mano alle banche di credito cooperativo che detengono in misura maggioritaria il capitale. C'è la graduazione dei poteri della capogruppo in relazione alla meritevolezza delle singole banche di credito cooperativo, al fine di ribadire la connessione con le finalità mutualistiche dei poteri della capogruppo, i quali sono proporzionati alla rischiosità delle banche aderenti. Il requisito minimo del patrimonio della capogruppo, per dare unità e solidità al sistema, è stabilito in un miliardo di euro. Dobbiamo tener conto che l'indicazione di un miliardo di euro cerca di dare risposta a due elementi. In primo luogo, si cerca di aggregare e dare unità al sistema, formando gruppi che siano più importanti e, quindi, in grado di reggere alle nuove necessità del mercato e al nuovo apparato normativo che ho prima citato. Nello stesso tempo, a fronte di una platea di banche di credito cooperativo che hanno un patrimonio complessivo di 20 miliardi di euro, non si è voluto escludere che si possano realizzare più gruppi. C'è un protagonismo delle banche di credito cooperativo con l'attribuzione all'assemblea dei soci delle singole banche del potere di nominare i propri organi sociali. È consentita la costituzione in gruppi bancari cooperativi nelle Province autonome di Trento e Bolzano. Da questo punto di vista, pur dando attenzione al tema della territorialità, si è voluta preservare una unità generale di sistema. È stato altresì introdotto, con chiarezza di limiti e previsione, il meccanismo della way out. Le banche di credito cooperativo che non vogliono aderire al gruppo dovranno trasformarsi in società per azioni o essere liquidate, lasciando le riserve indivisibili, che andranno devolute a fondi mutualistici. Anche in questo caso, la tassazione del 20 per cento sul patrimonio netto è un disincentivo a non mantenere frazionato il sistema. Altra novità è la possibilità di creare sottogruppi territoriali facenti capo a una banca costituita in forma di società per azioni all'interno del gruppo bancario cooperativo. La soglia di un miliardo di euro di patrimonio, che ho prima ricordato, è quindi prevista per favorire un'aggregazione amplia, ma non esclusiva. La soglia dei 200 milioni di euro di patrimonio per approfittare del meccanico della way out è peraltro stata oggetto di una serie di polemiche. Mi limito a rilevare un dato. Le banche che hanno questo requisito a livello patrimoniale sono 14 e interessano diverse aree del Paese. Il decreto-legge che ci apprestiamo a convertire contiene altre importanti norme, come lo stop all'anatocismo e, quindi, la capitalizzazione di interessi. Anche in questo caso, nonostante l'avanzamento di alcune critiche, in realtà si mette ordine nel sistema e si fa chiarezza. Un elemento molto importante riguarda l'estensione della garanzia pubblica sulla cartolarizzazione delle sofferenze anche agli intermediari finanziari. Sono previste regole più flessibili per utilizzare gli sconti fiscali nell'acquisto di una casa messa all'asta. Un altro elemento importante, che avevo tralasciato e che invece voglio sottolineare, il quale era anche stato sollecitato dal sistema delle banche di credito cooperativo rispetto alla previsione contenuta nel decreto‑legge in esame, attiene al fondo temporaneo a sostegno dell'attività di credito cooperativo, che, in attesa della costituzione di un nuovo gruppo, può intervenire come strumento mutualistico-assicurativo per consolidare il sistema delle banche di credito cooperativo. Il termine di sessanta giorni per chi vuole avvalersi del meccanismo della way out implica che l'affrancamento delle riserve senza devoluzione del patrimonio deve essere evento che non può essere improvvisato e che può essere utilizzato solo da soggetti strutturati per poterlo fare. In questo ambito il ruolo di vigilanza della Banca d'Italia è molto importante. La Banca d'Italia ha un ruolo molto forte e pregnante perché definisce i requisiti minimi organizzativi della capogruppo e il contenuto minimo dei contratti di coesione. Il MEF prevede con decreto una soglia minima di partecipazione alla capogruppo che dà la maggioranza del controllo delle banche di credito cooperativo (BCC). Ciò consente, quindi, di avere uno strumento a disposizione per il reperimento di risorse e di capitali sul mercato. La riforma va nella direzione di preservare le caratteristiche fondamentali del nostro importante sistema legato al territorio, alle piccole e medie imprese, agli artigiani, alle famiglie e, allo stesso tempo, dà gli strumenti per rimanere competitivo sul mercato, per tutelare i cittadini, le imprese e i loro risparmi. Se noi rinunciassimo alla volontà di riforma e di innovazione del sistema, andremmo nel senso contrario. Credo sia utile e, anzi, necessario trattare anche un tema specifico che serve a fare chiarezza rispetto a una norma approvata alla Camera e che riguarda l'aspetto degli assegni bancari. L'articolo 17- ter del presente provvedimento, come modificato alla Camera, con una modifica al numero 3 dell'articolo 45, primo comma, del regio decreto n. 1736 del 1933, recante disposizioni sull'assegno bancario, estende anche agli assegnai cartacei la possibilità, già prevista per gli assegni presentati in forma elettronica, di produrre per il protesto una dichiarazione sostitutiva della Banca d'Italia, richiesta da un banchiere che si avvale dei sistemi di pagamento da essa gestiti come alternativa al ricorso al notaio. L'articolo 8, comma 7, lettera b), del decreto-legge 13 maggio 2011, n. 70, convertito con modificazioni nella legge n. 106 del 2011, reca una serie di modifiche alla disciplina degli assegni, contenuta nel regio decreto citato, complessivamente volte a consentirne la circolazione e il pagamento anche in forma elettronica. In particolare, il numero 2 della citata lettera b) dispone che il rifiuto del pagamento possa essere constatato oltre che con atto autentico (protesto o dichiarazione del trattario dell'assegno bancario) anche con dichiarazione della Banca d'Italia in qualità di gestore delle stanze di compensazione o delle attività di compensazione e di regolamento delle operazioni relative agli assegni, la quale attesti che l'assegno bancario presentato in forma elettronica non è stato pagato. La lettera c) del citato comma 7 stabilisce l'equivalenza, a ogni effetto di legge, delle copie informatiche degli assegni cartacei rispetto agli originali da cui sono tratte, a condizione che la loro conformità all'originale sia assicurata dalla banca negoziatrice mediante l'utilizzo della propria firma digitale e nel rispetto delle disposizioni attuative e delle regole tecniche stabilite con decreto ministeriale. Alla Banca d'Italia è demandato il compito di emanare, entro dodici mesi dal predetto decreto, apposito regolamento per la disciplina delle regole tecniche e per l'applicazione delle disposizioni in esame del decreto ministeriale. Ai sensi della lettera f) del citato comma 7, il complesso delle modifiche sopra descritte entrerà in vigore decorsi quindici giorni dalla pubblicazione sulla Gazzetta Ufficiale del predetto regolamento della Banca d'Italia. La citata disciplina farebbe esplicito riferimento ai soli assegni presentati in forma elettronica e non anche agli assegni cartacei per i quali si stabilisce l'equivalenza, ad ogni effetto di legge, delle copie informatiche rispetto agli originali da cui sono tratte, a condizione che la conformità all'originale sia assicurata dalla banca negoziatrice mediante l'utilizzo della propria forma digitale. Il regolamento della Banca d'Italia per la disciplina delle regole tecniche non è stato emanato entro il termine previsto dal decreto-legge n. 70 del 2011 e la possibile emanazione successiva all'entrata in vigore dell'articolo 17- ter del provvedimento in esame comporterebbe la reintroduzione della normativa che lo stesso articolo 17- ter intende superare, producendo così un'implicita abrogazione per il principio della legge posteriore. Peraltro, il consenso alla corretta interpretazione della norma conforme dell'articolo 17- ter del provvedimento in discussione si è manifestato anche in sede d'esame al Senato del disegno di legge sulla concorrenza con l'approvazione dell'emendamento che interviene modificando il citato articolo 8, comma 7, lettera b), numero 2 del decreto-legge n. 70, convertito con modificazioni, nella legge n. 106 del 2011 e replicando quanto previsto dal citato articolo 17- ter al fine di prevederne l'entrata in vigore con la pubblicazione del regolamento della Banca d'Italia; ed evita in tal modo che la suddetta pubblicazione del regolamento riporti in vita una normativa superata.
2016-04-06	LN	TosatoPaolo	Signora Presidente, ci troviamo ad affrontare l'ennesimo decreto-legge e l'ennesima questione di fiducia posta dal Governo. Si tratta di una prassi consolidata per approvare provvedimenti in materia bancaria e non solo: prima la riforma delle banche popolari, poi il provvedimento salva banche e affossa risparmiatori, oggi la riforma delle banche di credito cooperativo. Il Senato è ancora una volta escluso dall'attività emendativa. La sua prerogativa di incidere sull' iter legislativo è disattesa e resa vana. Il tempo c'era, ma ha prevalso la paura; la paura del Governo, che è consapevole di non aver più i numeri nel Paese e nel Parlamento, essendo Verdini dipendente, tiene unita una finta maggioranza in Senato, solo con il voto di fiducia e il timore di molti parlamentari di andare a casa, non essendo più rappresentativi dei cittadini, ma solo ed esclusivamente di se stessi. Pur non condividendo le scelte del Governo, abbiamo partecipato con nostre proposte emendative sia alla Camera dei deputati che al Senato e, quindi, non ci siamo limitati ad un'azione puramente critica. In Commissione finanze e tesoro, il Governo ha accolto alcuni nostri ordini del giorno, ovviamente troppo poco per modificare tutte le nostre perplessità e contrarietà sull'intero provvedimento. La serietà e la competenza del vice ministro Morando non sono motivi sufficienti per far modificare la valutazione nettamente negativa della Lega Nord sull'azione di governo di questo Esecutivo. Le domande di fondo che ci siamo posti nell'esaminare il provvedimento in esame e gli altri in materia bancaria sono state molto semplici: i risparmi dei cittadini saranno più al sicuro? Le scelte del Governo tutelano o penalizzano i risparmiatori? Le imprese - soprattutto le piccole e gli artigiani - e le famiglie avranno più facile accesso al credito? Siamo convinti di no e aggiungo, purtroppo, che siamo convinti che non sarà così. Nessuno vuole il peggio: la situazione è troppo grave per poterlo fare. Siamo convinti che la fragilità del sistema bancario sia in parte dovuta alla cattiva gestione di chi sedeva e siede in alcuni consigli di amministrazione, ma in gran parte è colpa delle scelte della politica italiana. Non si è voluto e non si vuole capire che in crisi non è il sistema bancario, ma il sistema Paese: la crisi e le difficoltà delle banche sono solo una conseguenza. Il deterioramento dei crediti non è colpa delle famiglie o delle imprese, ma è colpa dello Stato, con la scelta dell'euro e di legarsi mani e piedi a un sistema europeo che ci ha imposto un percorso che ha affossato la nostra economia e la nostra competitività; con la scelta di far gravare su famiglie e imprese una tassazione che le ha fatte fallire in massa. Questi sono i veri problemi alla base di tutto. L'insolvenza delle imprese e la crisi del sistema bancario sono state la naturale conseguenza di queste scelte scellerate, le scelte di uno Stato che non vuole cambiare. Le politiche di spesa pubblica dello Stato hanno fatto fallire la nostra economia. Voi, con le vostre riforme, non aggredite le vere cause della crisi che il Paese e i cittadini stanno vivendo ogni giorno sulla propria pelle. State facendo altro. Credete e vi illudete di poter adattare il sistema Italia al sistema europeo, al sistema dominante, quello tedesco. Così facendo, però, non lo state riformando, ma lo state uccidendo. In Europa non esiste un sistema di micro e piccole imprese come il nostro. Qual è stata la vostra risposta? Questo modello va modificato, è anacronistico. Così facendo, le microimprese, che hanno fatto la fortuna del nostro Paese, stanno morendo a migliaia. In Europa, poi, il sistema bancario si regge su pochi grandi gruppi. Qual è stata la vostra risposta? Il modello italiano è superato, diamo il via alle aggregazioni. Uccidiamo il sistema ricco, complesso e competitivo dell'Italia perché così ai piani alti europei dicono deve essere fatto. Ma chi, in questi anni di crisi profonda, ha fatto più credito al nostro sistema produttivo? Chi ha cercato di tenerlo in vita? Proprio le banche popolari e le banche di credito cooperativo. Lo riconoscete anche voi. Lo dice anche Banca d'Italia. Ma lo dite come se avessero commesso un errore. Hanno fatto troppo credito a famiglie e imprese. Questa è la vostra assurda accusa. Ma cos'altro dovrebbero fare le banche per sostenere lo sviluppo e l'occupazione? Vendere prodotti finanziari? Questo è il vostro modello di banca? La verità è che, con le vostre riforme delle banche popolari e delle banche di credito cooperativo, non abbiamo alcuna certezza che il sistema sarà più solido. Abbiamo la sola certezza che perderemo un modello tutto italiano, costruito in più di cento anni di storia. Oggi si sancisce in quest'Aula un colpo gravissimo al sistema mutualistico e cooperativo del credito italiano. Vi assumete una gravissima responsabilità. Il risultato finale sarà meno credito e più fallimenti, meno sviluppo, meno occupazione, e la perdita di contatto del credito con il territorio. Il modello «banche più grandi uguale banche più solide» è tutto da dimostrare. Monte dei Paschi insegna, e così la Banca Popolare di Vicenza. Molti risparmiatori sono disperati, nella totale indifferenza del Governo. Ci chiedono una Commissione d'inchiesta. La istituiremo? Quando? Cosa aspettiamo? La fine della legislatura? In questo provvedimento avete anche codificato per legge l'anatocismo. Avete stabilito quando si può applicare e quando non sia possibile farlo. Avete stabilito la dose minima di anatocismo applicabile dalle banche. Non credo fosse questa la scelta giusta da fare. L'avete codificato, e non cancellato. Questa riforma è anche viziata dal solito tentativo del vostro Governo di favorire qualcuno e di non fare le regole uguali per tutti. La norma del way out (o via di fuga) ne è l'ennesimo esempio. Avete preso una decisione, ma non l'avete portata fino in fondo. Volete creare una unica holding di tutte le banche di credito cooperativo perché ritenete saranno più competitive? Ma almeno non cedete alla solita tentazione di fare favori agli amici del "giglio magico" o del Presidente del Consiglio. Qual è il senso della norma del way out per le banche di credito cooperativo con patrimonio netto superiore ai 200 milioni? Non ce l'avete ancora spiegato, e forse per pudore. Ci avete spiegato tanti altri aspetti, ma non questo. Avete fatto sorgere il legittimo dubbio che volevate favorire alcune banche. Quali? Quelle toscane, quella di Cambiano, quelle renziane? Papà Boschi, papà Lotti, Verdini: sono questi i banchieri di riferimento per le scelte del Governo? Siete sempre moralisti con i processi degli altri, mai con quelli che interessano la vostra parte politica; sempre a denunciare il conflitto d'interessi, ma in realtà vedete sempre e solo la pagliuzza nell'occhio degli altri e mai la trave nel vostro. È un Governo pieno di figli di banchieri ed ex banchieri, che promuove provvedimenti ad hoc per favorire i propri sodali, ma sempre con la faccia tosta di indignarvi se qualcuno si permette di farvelo notare. Il caso Tempa Rossa insegna.
2016-04-06	M5S	BotticiLaura	A regola, in questo maxiemendamento non dovrebbero sorgere nuove marchette per i suoi amichetti perché è già tutto molto chiaro. Lei, con tutto il suo Governo, rappresenta solo gli interessi delle lobby, una piccola cerchia di persone che detengono, da sole, quasi tutta la ricchezza del pianeta e continuano a volerne sempre di più a danno dei cittadini che lavorano o che vorrebbero lavorare dignitosamente. Vorrei ricordarle che nonostante non abbia mai ricevuto l'avallo del popolo italiano per il suo incarico, lei dovrebbe rappresentare e difendere gli interessi dei cittadini italiani. È persino chiaro il messaggio che il senatore a vita Mario Monti le ha lanciato in quest'Aula. Sembrava voler dire: stai attento a come ti comporti, sei nel mirino, non denigrare troppo l'Europa perché potrebbe esserti fatale, metaforicamente parlando. Infatti, lei ha recepito il messaggio ed è corso subito ai ripari: provvedimento a favore delle grandi banche per arrivare, dopo l'unione monetaria, all'unione bancaria europea con l'obiettivo di un Ministero delle finanze europeo che controllerà e gestirà l'economia dell'Unione europea. Sarà ben felice il senatore Napolitano: il nuovo ordine mondiale sta per essere portato a compimento. Questa manovra, con tutte le altre che andate presentando e farneticando in TV o nei salotti non porterà nessun beneficio alle persone e all'economia reale. Non è vero che queste riforme consentiranno alle banche di dare credito alle piccole imprese o alle famiglie in difficoltà. È una bugia. Il sistema bancario italiano ha bisogno di amministratori sani e di veri controlli. Bisogna dividere le banche d'affari dalle banche commerciali. Bisogna stabilire regole e sanzioni per chi truffa i risparmiatori, non aiutarli a scappare e a farla franca.
2016-04-06	PD	MarinoMauroMaria	(ore 11,08) ( Segue MARINO Mauro Maria). La questione dei non performing loan è affrontata invece dopo un lungo confronto in sede europea per la compatibilità con la disciplina degli aiuti di Stato sugli strumenti in campo. I membri della Commissione, che hanno seguito tutta la questione attraverso un'indagine conoscitiva, hanno osservato il percorso con particolare attenzione. Di recente è stato autorevolmente sostenuto che tale confronto poteva essere condotto con maggiore decisione; al contempo è chiaro a tutti che il peso relativo dello stock e del flusso dei crediti deteriorati sulle banche non può essere affrontato con strumenti ordinari e di lungo periodo. Al dicembre 2015 i crediti in sofferenza rilevanti, cioè quelli non rettificati dalle banche ammontano non a 202 miliardi ma a 84 miliardi, anche se va precisato che nel 2007, ad inizio crisi, erano di 15 miliardi. La percentuale rispetto agli impieghi è oggi del 4,6 per cento, mentre era allo 0,8 per cento nel 2007. Il decreto interviene quindi in una prospettiva di politica economica: la liquidità messa a disposizione dalla BCE non si trasforma in nuovo credito; i bilanci delle banche sono fortemente appesantiti dalle perdite e dai crediti deteriorati; le misure di stabilità sistemica richiedono accantonamenti sui crediti robusti con capitale di qualità e collaterale costoso. Da qui l'esigenza indifferibile e urgente di attivare il mercato dei titoli cartolarizzati con sottostanti crediti bancari. Su questo aspetto la novità della Camera di estendere anche agli intermediari finanziari la facoltà di cartolarizzare crediti assistiti dalla garanzia dello Stato appare rilevante nella prospettiva di irrobustire il mercato dei titoli cartolarizzati. Non vi è dubbio, quindi, che la garanzia dello Stato, nei limiti del decreto-legge (limiti derivanti dalla trattativa con l'Unione europea), sembra operare con effettività e incisività (forse non quella auspicata ma è comunque significativa), ed è uno strumento aggiuntivo al mercato. Penso che alcuni elementi nuovi dei mesi scorsi richiedano comunque una riflessione un po' più ampia. Gli investitori hanno velocemente abbandonato le posizioni sulle banche quotate immaginando nuove debolezze strutturali e fragilità sistemiche, che non apparivano giustificate, soprattutto alla luce della fotografia che avevamo fatto sul sistema bancario italiano. A un livello totalmente diverso, e cioè quello dei clienti e dei risparmiatori italiani, si è diffusa la stessa sfiducia nelle banche e nelle istituzioni finanziarie, dopo la crisi delle quattro banche - e l'applicazione parziale del meccanismo di salvataggio interno - anche a causa di un'informazione giornalistica troppo spesso superficiale se non terroristica. Permettetemi di dire, con voce chiara, che le cose non sono come vengono dipinte: noi abbiamo un sistema bancario italiano sano con alcune criticità e stiamo seguendo con attenzione particolare, soprattutto nell'interlocuzione che c'è con l'Unione europea, tutte le questioni che si riverberano direttamente e che non accettiamo passivamente come calate dall'alto. Noi dobbiamo lavorare per riuscire ad avere un rapporto diverso, anche un'attenzione diversa ai temi europei, anzitutto facendo noi attenzione alla fase ascendente per cercare di seguire i processi e non subirli con logiche di recriminazione che non servono a nulla. Concludo con una citazione letteraria, che è quasi un dovere per non scadere nel mero tecnicismo. La citazione più appropriata mi sembra quella de «La fattoria degli animali» di Orwell, che può apparire assolutamente scontata. Provo allora a riaffermare il concetto espresso dal noto scrittore indo-britannico, riformulandolo e attualizzandolo alla luce delle considerazioni che facevo all'inizio del mio intervento, conscio dei miei limiti e senza voler assolutamente pormi in competizione con lui, concludendo che solo un'idea di Europa fondata su diritti certi per tutti permetterà il superamento di un concetto di Europa basato su doveri solo per alcuni, perché nel difficile equilibrio tra diritti e doveri auspichiamo che tutti gli Stati siano uguali e non ci sia nessuno più uguale degli altri.
2016-04-06	PD	MarinoMauroMaria	Signora Presidente, signor Vice Ministro, onorevoli colleghe e colleghi, c'è stato un dibattito molto ampio in Aula, che segue quello altrettanto ampio avvenuto in Commissione. Nonostante il poco tempo a disposizione e nonostante il fatto che il Senato sia stato parzialmente escluso a posteriori dall'approfondimento di questo decreto, il confronto è stato significativo. Stiamo per aggiungere un altro mattone alla costruzione di un grande edificio e c'è coscienza di ciò tra i colleghi. Senza interloquire, la prima cosa che mi sento di contestare al senatore D'Alì è che manchi un quadro complessivo e coordinato e che si tratti della somma di tanti episodi. Cercherò nel corso del mio intervento di dimostrare il contrario, avendo una visione d'insieme strategica che penso faccia la differenza in questi temi. La costruzione di questo grande edificio ha come oggetto proprio la riforma del sistema bancario perché il dibattito in questa sede si è molto concentrato sul tema delle banche di credito cooperativo, che era il tema più ghiotto, ma non ci dimentichiamo che parliamo anche di garanzia sulla cartolarizzazione delle sofferenze - tema rilevante e significativo che ha visto un confronto importante in Europa e anche su questo voglio tornare - del regime fiscale relativo alle procedure di crisi e della gestione collettiva del risparmio. Questa è la dimensione dei provvedimenti che affrontiamo quando ragioniamo di riforma del sistema bancario. Il nostro Premier qualche giorno fa ci ricordava che il 2016 è l'anno in cui l'Italia deve sistemare definitivamente la propria questione bancaria, che non è grave come in altri Paesi, ma ha dei profili di problematicità. Stiamo lavorando da qualche settimana pancia a terra tutti i santi giorni per avere una soluzione che sia compatibile con le regole, che dia tranquillità e garanzie a investitori e risparmiatori e certezza agli istituti di credito. Questi sono gli obiettivi verso i quali sta tendendo il Governo e anche noi, come Parlamento, cerchiamo di dare, per quanto possibile, un contributo a tutto questo. Quando parliamo di riforma del sistema bancario non possiamo prescindere dal fatto che qui non si tratta di una questione solo italiana, ma europea e il tema di fondo è quello dell'unione bancaria europea. Sappiamo che tutto nasce dalla crisi del 2007, che ha palesato la necessità di armonizzare in tutta l'Unione europea, ma soprattutto nella zona euro, la regolamentazione delle attività bancarie e la vigilanza delle stesse, perché si è formata la convinzione che un'errata valutazione dei rischi da parte del settore bancario stesso avrebbe potuto compromettere la stabilità finanziaria degli Stati membri. Quindi si arriva al giugno del 2012, quando si ha un cambio di prospettiva netto e il Consiglio europeo decide di spezzare il circolo vizioso che esiste tra le banche e il debito sovrano. Per fare questo, si utilizza lo strumento dell'Unione bancaria, che si regge fondamentalmente su tre pilastri. Il primo è il meccanismo unico di vigilanza, che decolla subito; il secondo è il meccanismo di risoluzione unico, che è diventato operativo dal primo gennaio 2016, e il terzo è quello del fondo di risoluzione unico, che invece, nelle prospettive che ci vengono delineate, dovrà entrare in vigore nel 2023. Il senso del lavoro che stiamo cercando di fare, che vuole avere una visione organica, è quello di affrontare anche il terzo tema in fase ascendente, proprio perché ci rendiamo conto che è strettamente collegato agli altri due e ha delle ripercussioni significative, soprattutto dopo l'entrata in vigore del recepimento della Bank recovery and resolution directive (BRRD), anche sul sistema italiano. Da un lato lo facciamo per testimoniare l'attenzione alla fase ascendente e dall'altra parte per dare seguito, in termini reali, al ruolo che sono chiamati a svolgere i Parlamenti nazionali nel percorso di costruzione della legislazione europea. Lo voglio evidenziare perché ciò contrasta esattamente con l'affermazione per cui si sta procedendo a spot o a spizzichi e bocconi. Esiste, quindi, un quadro molto più ampio. Rimando per l'insieme delle considerazioni alla relazione illustrata dal senatore Moscardelli e a quanto detto dal senatore Fornaro, quando specificava che si non si tratta dei tre provvedimenti - che sono i tre citati e che ci hanno visto esclusi, in quanto Senato, come giustamente ricordava il senatore Carraro - ma che c'è una visione strategica di insieme e non ci si limita alla somma di tanti piccoli atti. Mi permetto quindi di ricordare quanto sostenuto l'anno scorso in riferimento al decreto-legge n. 83 del 2015, perché, nel ripercorrere il quadro complessivo, non possiamo perdere di vista lo sfondo che caratterizza l'azione del Governo e anche il contributo offerto dal Parlamento. Enumerando le misure adottate in materia creditizia dal Governo e dalla maggioranza che lo sostiene, oggi come allora sono convinto che le azioni indirizzate alle banche e agli intermediari finanziari costituiscano uno strumento fondamentale di politica economica, con riflessi significativi per l'economia reale - in particolare per gli aggregati famiglie e imprese - ma anche per le finanze pubbliche. Intervenendo in materia di intermediari finanziari, infatti, non si tratta - permettetemi di dirlo, ma ho sentito questo refrain in vari interventi - di fare favori alle banche. Questa è una lettura assolutamente riduttiva e quanto mai fuorviante: si tratta invece di intervenire su un settore nevralgico dell'economia, tanto più in una congiuntura di ripresa, ovvero in un momento in cui le risorse aggiuntive fornite dal credito sono assolutamente strategiche per il futuro. Un anno fa ritenevo che nel contesto completamente mutato dell'Unione bancaria, dei tassi negativi, del quantitative easing, della crisi del debito sovrano e della flebile ripresa mondiale, la politica avesse il compito di individuare gli snodi problematici più rilevanti, per fare in modo che l'intermediazione creditizia si riattivasse sul lato delle famiglie e delle imprese, aumentando l'erogazione del credito. Non è mai simpatico citarsi, ma devo dire che proprio allora addossavamo alle banche italiane una grandissima responsabilità. Affermavo infatti che «tocca adesso a tutti i banchieri italiani meritare lo sforzo e la prontezza del legislatore, per sostenere, con innovazione e fantasia, rischio imprenditoriale e sfida del futuro, la ripresa dell'economia». Sostenevo questo perché denunciavamo e sottolineavamo come, in controtendenza rispetto a quanto sarebbe stato auspicabile, alcune banche italiane avessero utilizzato le risorse a bassissimo costo del targeted long term refinancing operation (T-LTRO), per restituire alla BCE le linee di finanziamento precedentemente assorbite ad un costo superiore a quelle dei LTRO. Si passava da 0,25 a 0,05 ma il rapporto era sempre di 1 a 5. E noi evidenziavamo quei limiti del sistema dicendo che, adesso che avevamo creato le condizioni perché questo non capitasse più, e quindi richiamando alle proprie responsabilità le banche, volevano che vi fosse un contributo a quella ripresa che noi troviamo assolutamente fondamentale per il lavoro che stiamo svolgendo. Allo stesso tempo, davo atto al Governo di aver superato le colonne d'Ercole di un bacino ristretto autoreferenziale, quale quello del settore bancario, con la riforma delle banche popolari. Ma a tale innovazione si aggiunge oggi il nuovo assetto della galassia del credito cooperativo. Personalmente sono soddisfatto del testo accolto dalla Camera dei deputati, poiché l'impianto del progetto della Federcasse è stato confermato. Sono garantite alternative all'adesione al gruppo delle BCC, ma senza stravolgere i principi della cooperazione. Perché dico che sono contento? Permettetemi di ricordare con un po' di orgoglio che il progetto di riforma è stato seguito dalla Commissione finanze sin dall'inizio. È stato oggetto di un seminario svoltosi qui in Senato con l'omologa Commissione della Camera e presenta dei contenuti di interesse generale. Oltre tutto, furono proprio le banche di credito cooperativo che (all'interno dell'indagine conoscitiva sul sistema bancario che permise di avere una fotografia positiva di quello che era, ed è, il sistema bancario in Italia), memori di quanto era successo, da un lato alle banche popolari, più volte sollecitate ad autoriformarsi con una sollecitazione, caduta nel nulla, che andava da Banca d'Italia al Governo, e memori anche del sistema utilizzato dalle fondazioni, che invece avevano individuato, insieme al Ministero dell'economia, una via per trovare un protocollo d'intesa significativo, avevano innescato un processo di autoriforma e avevano deciso di discutere questo processo con il Parlamento. Gli elementi fondamentali emersi in quel seminario si ritrovano assolutamente tutti nel decreto legge presentato alla nostra attenzione. Il credito cooperativo rappresenta un elemento di peculiarità e si è parlato, soprattutto nel dibattito in Commissione, di una biodiversità finanziaria, che ha bisogno di essere sostenuta in un momento di rapidi mutamenti. Non lo si fa con le risorse pubbliche, ma attraverso una impalcatura giuridica che risponde all'esigenza di vigilanza sistemica e salvaguarda le singole realtà economiche vicine al territorio, mette a fattore comune servizi ed esperienze ed è una risposta forte del sistema della politica. Si cambia la prospettiva ma è certamente una risposta all'altezza dei tempi che viviamo. Ed è la risposta migliore ad alcune delle critiche che sentivo in questa sede. Ma voglio utilizzare non le mie parole, bensì quanto detto ieri da Maurizio Gardini, presidente di Confcooperative, il quale ha affermato: «Non potevamo accettare» - ha spiegato - «la possibilità di trasformare le cooperative in SpA affrancando le riserve e distribuendole: questo è stato di fatto impedito. La famosa way out che viene concessa alle BCC che non vogliono aderire al gruppo unico sarà quella di lasciare le riserve indivisibili nella casa madre, e conferire l'attività bancaria in una Spa dietro pagamento di una imposta». Secondo Gardini, «questo salva i principi, e offre la possibilità a chi non vuole stare nel gruppo unico di trovare una nuova soluzione; ma penso che saranno molto poche le BCC che non aderiranno al gruppo unico, perché i tempi sono difficili e richiedono un gruppo unico che faccia da ombrello e dia protezione». Egli esprime con ciò un giudizio assolutamente positivo del lavoro che è stato fatto. Dal dibattito sulle banche popolari e sul credito cooperativo emergono certamente delle voci preoccupate sul destino delle aziende italiane, sull'ingresso degli investitori stranieri o comunque estranei alle logiche naturali e agli interessi economici italiani. In una condizione statica di eredità soddisfacente, tale insistenza non sarebbe stata giustificata. Al contrario, dopo la recessione, tutto il sistema bancario e finanziario si è riorientato e si sta riorganizzando a regole variate ma con bilanci pesanti e aumenti di capitale privato che, complessivamente, ammontano a circa 50 miliardi. Lo snodo di questi anni si presenta quindi veramente cruciale. Il Governo ha ritenuto importante superare vincoli giuridici grazie ai quali una certa tipologia di attività creditizia aveva preso forma e si era sviluppata. In futuro non sarà così: spetta adesso al banchiere tornare a fare il proprio mestiere, sapendo che gli attori del mercato sono più forti, che la vigilanza sistemica è in campo e che la tutela del risparmio non arriva più a coprire con le finanze pubbliche la totalità dei soggetti investitori ma solo i depositari. Le novità normative del decreto in esame si inseriscono in una congiuntura che segna quindi un miglioramento dell'attività bancaria grazie al superamento della condizione tecnica della lunga recessione e grazie alla conferma, pur tra difficoltà di origine prevalentemente internazionale, di un contesto di crescita del prodotto interno lordo evidenziato dai dati forniti ieri dall'ISTAT. Nel 2015, infatti, si sono manifestati segnali di ripresa in Italia e per le banche l'andamento dei nuovi prestiti è stato particolarmente vivace nel comparto dei mutui, dove si è registrato il sostanziale raddoppio di flussi complessivamente erogati alle famiglie (con poco più del 30 per cento di operazioni di surroga), ed è stato promettente anche nel comparto delle imprese, dove i nuovi impieghi sono cresciuti dell'11,6 per cento su base annua. Grazie al perdurare di queste dinamiche nel corso di buona parte dell'anno passato, verso la fine del 2015 anche lo stock complessivo di prestiti in essere all'economia (compresa la pubblica amministrazione) ha smesso di contrarsi e ha registrato valori lievemente positivi: questi sono dati di fatto. Noi tutti sappiamo però che il peso relativo sistemico dei crediti deteriorati e degli accantonamenti fatti dalle banche mettono in forse la capacità di irrobustire la crescita economica, come denunciato anche nel country report sull'Italia, fatto dall'Unione europea. È alla luce di simili considerazioni che dobbiamo tornare con la mente a tutte le misure poste in essere, perché solo così possiamo renderci conto del tipo di azione che si sta svolgendo con quest'ultimo mattone (come l'avevo definito in precedenza): la cessione delle quote di Banca d'Italia, la riforma delle banche popolari, le norme sui requisiti patrimoniali, l'impalcatura della vigilanza europea, l'autoriforma del sistema delle banche di credito cooperativo, il regime di deducibilità di perdite su crediti, le misure di accelerazione del recupero dei crediti e, per ultimo, i programmi di finanziamento della BCE e gli interventi di acquisto di titoli pubblici, anche detenuti da banche, della stessa autorità di Francoforte. Il decreto-legge dell'anno scorso riduceva drasticamente il periodo di deducibilità delle perdite su crediti.
2016-04-06	PD	PezzopaneStefania	Fa male sentire quelle promesse. Rinunci piuttosto alla prescrizione e consenta di verificare ogni responsabilità. Se siamo riusciti a sopravvivere a tutto questo, è grazie alla forza e alla tenacia che abbiamo saputo tirar fuori, per vedere la nostra città e i tanti comuni ricostruiti. Abbiamo lottato ogni giorno e i risultati si cominciano a vedere. In periferia la maggior parte degli aquilani è rientrata nelle abitazioni di sempre e il centro storico sta lentamente trovando una sua nuova grande bellezza. A ricostruzione ultimata avremo una delle città più belle d'Europa. Lo dobbiamo alla nostra gente, lo dobbiamo all'Italia, lo dobbiamo ai nostri giovani, a quelli che non ci sono più, che hanno perso la vita quel tragico 6 aprile e a chi c'è, perché è voluto tornare. Lo dobbiamo ai nostri figli, affinché possano ereditare una città accogliente e sicura e ai tanti giovani che continuano a volerla bella. Con questo spirito abbiamo questa notte portato le fiaccole del dolore e della speranza. Abbiamo partecipato in tanti alla fiaccolata per ricordare le 309 vittime innocenti, fino alle 3,32 a scandire i nomi: ogni nome, un rintocco della campana. C'è stato con noi anche il Governo con il sottosegretario alla Presidenza del consiglio De Vincenti, segno di vicinanza e affetto, e con il prefetto Tronca, che in quei giorni, in qualità di capo dei Vigili del fuoco, ci è stato vicino. Tanti erano i volontari, anche questa notte, anche questa mattina ad accompagnare il dolore con le fiaccole. Non chiedeteci di dimenticare quella notte, non chiedeteci di non raccontarla. Quella notte, i giorni che l'hanno preceduta, tutto quanto accaduto in questi sette anni, non è solo la nostra storia, ma un pezzo importante di storia d'Italia. In molti di noi il ricordo delle 309 vittime innocenti è fortissimo. Nulla ci è stato risparmiato, sette anni di mistificazioni, di ciniche strumentalizzazioni. Abbiamo dovuto sopportare le bugie del Governo Berlusconi, mentre continuano a cascare a pezzi le famose case del miracolo, l'efficientismo interessato di Bertolaso, coloro che ridevano alle ore 3,32, la condanna del solo De Bernardinis, capro espiatorio di ben più ampie e diffuse responsabilità della Commissione grandi rischi e del vertice della Protezione civile. Abbiamo resistito alla deportazione in massa della gente sulla costa e abbiamo dovuto protestare a Roma più volte, prendendoci le manganellate e dovendo reggere la diffidenza di tanta parte della politica che per anni ci ha bloccato la ricostruzione, non finanziando adeguatamente e non approvando le norme che chiedevamo. Nessun miracolo è arrivato, il solo miracolo compiuto lo abbiamo fatto noi terremotati. Se siamo riusciti a sopravvivere a tutto questo è grazie alla forza e alla tenacia che abbiamo saputo tirar fuori, per vedere la nostra città e i tanti comuni ricostruiti. È grazie alla generosità di migliaia di persone, associazioni, enti locali e chi ha preso a cuore la situazione. Abbiamo combattuto ogni giorno per andare avanti. Ora, a sette anni di distanza, la ricostruzione è decollata, grazie al cambio di rotta del Governo Renzi. Decreto emergenze nel 2013 con un miliardo e 200 milioni per sbloccare i cantieri; 6 miliardi nella stabilità 2015; nuove norme per la legalità e il 4 per cento per le attività produttive pari a circa 300 milioni per il cratere. MALAN (FI-PdL XVII). Signora Presidente, ma il tempo? PEZZOPANE (PD). E poi l'avvio dell' iter per l'istituzione della Commissione d'inchiesta sul terremoto e la ricostruzione per entrare anche negli aspetti più opachi della vicenda. Ho anche presentato un disegno di legge per l'istituzione di una Commissione d'inchiesta sull'operato della Commissione grandi rischi, che mi auguro venga presto calendarizzato. L'Aquila è in lutto cittadino oggi, ma crede nel futuro. In periferia la maggior parte degli aquilani è rientrata nelle abitazioni di sempre e il centro storico sta lentamente tornando allo splendore di un tempo. A ricostruzione ultimata avremo una delle città più belle d'Europa. E le oltre 100 gru del centro storico sono un segno di speranza nel giorno del lutto. Noi ricostruiremo L'Aquila. L'ho promesso a mia figlia e ai figli non si mente mai. Ricostruire città e comunità, scoprire la verità, ottenere giustizia: questa è la nostra missione nazionale. Un abbraccio dal Senato a chi non c'è più e alle loro addolorate famiglie.
2016-04-07	FI	BerniniAnnaMaria	(ore 11,37) ( Segue BERNINI). È per questo motivo che chiediamo fortemente, soprattutto per la tutela dei minori e dell'infanzia, che sono così fortemente sfregiati in questi contesti, che la comunità internazionale non solo non arretri, ma ponga in essere azioni positive e propositive. Molte volte invochiamo l'Organizzazione delle Nazioni Unite e il Comitato per la tutela dell'infanzia e dell'adolescenza, come hanno fatto i colleghi che mi hanno preceduto; vanno benissimo le dichiarazioni di intenti, le promozioni di sistema, ma ora come non mai, ora che è stato scalfito un movimento come Boko Haram, che rappresenta un esempio drammaticamente negativo per il terrorismo islamista internazionale, proprio in questo momento che li abbiamo indeboliti dobbiamo infliggere loro il colpo finale e definitivo. Questo potrà avvenire attraverso lo strumentario che ci fornisce l'Europa, non solo con la possibilità di intervenire attraverso l'oscuramento dei siti Internet, ma anche attraverso il contenimento o quantomeno la resa trasparente del flusso di finanziamenti che arrivano (il famoso money transfer al contrario) nei nostri Paesi proprio per finanziare il terrorismo internazionale in loco, qui dove diventa più pericoloso. Tutto ciò deve essere reso tracciabile, visibile, contrastato e contenuto anche attraverso strumenti informatici che siamo in grado di contenere, controllare e censurare (colleghi, quando necessario dobbiamo usare anche questa espressione). Naturalmente chiediamo - lo abbiamo già fatto con altre mozioni e lo ribadiamo ora - che vengano intraprese operazioni di intelligence internazionale per identificare gli autori di questi crimini efferati e che ancora una volta si dia luogo a delle triangolazioni, a tavoli multilaterali internazionali in cui siedano l'Europa, l'Organizzazione delle Nazioni Unite e gli Stati africani, che aiutino a contrastare l'integralismo islamico, che si organizzino azioni positive a tutela dell'infanzia e dell'adolescenza, non solamente attraverso attività di volontariato, ma anche tramite azioni legislative da riflettersi sulle singole normative nazionali, che garantiscano una tutela dei minori sacrificati dal sistema del terrorismo internazionale. Signor Presidente, visto che il mio tempo è scaduto, direi che mi posso fermare qui, naturalmente rinviando al testo della nostra mozione, che è stata consegnata, come di dovere, agli Uffici della Presidenza.
2016-04-07	FI	BerniniAnnaMaria	Su chi e cosa impatta principalmente questa sofferenza democratica, questo vulnus alla democrazia? Impatta sulle categorie più deboli, che sono nelle mani del terrorismo, il quale, partendo dal Continente africano - e lo abbiamo visto, ahimè, attraverso episodi drammatici che non c'è bisogno di ricordare perché purtroppo sono stampati come un film nelle mente di tutti noi - penetrano in Europa, nel mondo occidentale, a Bruxelles, a Parigi, a Madrid. Abbiamo, ahimè, un cahier de doléances e una categoria di sofferenze, disastri, crimini terroristici, che tendono ad essere in costante aumento. Tutto questo purtroppo ha un punto di partenza: il cancro del terrorismo islamista, l'ISIS, o Daesh che dir si voglia, che, come tutti i cancri e le malattie virali che si spandono velocissimamente per il mondo, assume diverse facce ed aspetti. Quello che abbiamo esaminato, e di cui hanno parlato i colleghi che mi hanno preceduto, ha un aspetto particolarmente inquietante e pericoloso, ed è Boko Haram, movimento terroristico, di integralismo religioso islamista, ma con una vocazione e un progetto anche di carattere politico economico, che opera in Nigeria, attraverso l'agglomerato di movimenti sunniti, salafiti, wahabiti che, partendo da un apparente comune denominatore religioso, ambiscono alla conquista del mondo occidentale. Purtroppo l'abbiamo visto, perché, ahimè, uno dei tagliagole che abbiamo trovato tra i sodali dell'attentatore di Bruxelles, Salah Abdeslam, era proprio un nigeriano di Boko Haram. Ciò che ci interessa, che il mio partito vuole rappresentare in questa mozione, a cui vorremmo dare degli anticorpi parlamentari nazionali, europei e mondiali, è lo sfruttamento indegno e inverecondo, da pornografia del dolore, della categoria più debole di tutte, quella dei bambini, dei minori. Sappiamo che esistono dei campi di addestramento in Siria e in Iraq dove Daesh è diventato, come dicevo prima, un cancro o una malattia virale. Non saprei quale delle due patologie indicare come più adeguata, perché sono entrambe attagliate ad una forza che vuole distruggere il mondo attraverso il riflesso vagale della violenza diffusa e circolata, attraverso categorie assolutamente impensabili e imprevedibili come i bambini e le donne, che spesso, anche loro malgrado, vengono utilizzate (le famose colombe) imbottite di materiale esplosivo, costrette ad omicidi per entrare in schiavitù all'interno di queste organizzazioni criminali. Voi sapete che bambini dai sei ai dieci anni sono costretti a sparare, ad uccidere, per essere resi schiavi in tal modo delle organizzazioni criminali stesse. Sono costretti a imbottirsi di materiale esplosivo e a compiere attentati suicidi, nella migliore delle ipotesi sono costretti a essere utilizzati come informatori, sono formati e diventano loro stessi formatori ancora minorenni. Proprio perché si utilizza la psiche infantile e la si strumentalizza, diventano i killer più spietati e incomunicabili. Tutto questo purtroppo caratterizza un sistema che ha visto in Boko Haram e nel Niger una delle punte più urgenti. Per fortuna da qualche tempo a questa parte - e ciò lo dobbiamo indicare con un segno più, come un punto di successo del contrasto internazionale al terrorismo in Africa, dove nasce e ha i suoi riflessi esterni verso l'Occidente e l'Europa - il contrasto dell'esercito nigeriano nazionale nei confronti di Boko Haram e il supporto di organismi e milizie internazionali che hanno consentito di contenere questo fenomeno hanno fatto sì che il capo riconosciuto di Boko Haram, Abubakar Shekau, il 26 marzo scorso, abbia ammesso la propria sconfitta, in questo modo riconoscendo un arretramento dell'organizzazione terroristica di Boko Haram. Ma è proprio in questi momenti, come solitamente avviene quando gli eserciti cominciano ad arretrare e ritirarsi, nella parte finale di guerre cruente (com'è stata, com'è e come purtroppo sarà la guerra del terrorismo di Boko Haram in Nigeria e nel mondo), che queste forze diventano più pericolose: quando si ritirano, si indeboliscono e subiscano dei contraccolpi fortissimi.
2016-04-07	PD	FerraraElena	Secondo l'UNICEF sono 5.600.000 i bambini siriani presenti ancora nella propria Nazione d'origine, devastata da una guerra che perdura dal 2011; mentre altri 2 milioni sono fuggiti nei Paesi confinanti. I bambini rappresentano, da soli, il 36 per cento dei migranti in fuga. I dati confermano, ancora una volta, come l'unica opzione sia quella di affrontare lunghi viaggi alla ricerca della pace e di una vita normale. È una scelta obbligata, che ha risvolti particolarmente drammatici. Solo nel 2015 sono stati 700 i minori che hanno perso la vita nelle acque del Mediterraneo, nei viaggi della speranza; 80 di loro fuggivano dalla guerra in Siria. Il 3 ottobre 2013 ne morirono altrettanti in un solo tragico episodio, avvenuto davanti alle coste di Lampedusa. E bene abbiamo fatto a ricordarlo, istituendo una giornata commemorativa. La foto di Aylan, che abbiamo già ricordato, è diventata immagine simbolo di un esodo disperato, un'icona potente, capace di smuovere le coscienze di buona parte dell'Europa sul tema dell'accoglienza. Ora però, non dobbiamo e non possiamo consentire che quello stesso scatto fotografico diventi il manifesto della nostra impotenza.
2016-04-07	PD	MattesiniDonella	In tale contesto, il dramma che si trovano a vivere i minori negli scenari di guerra ha assunto davvero proporzioni che possiamo definire apocalittiche, tant'è che con sempre maggiore frequenza vengono denunciati casi di esecuzione di massa di bambini, con decapitazione, crocifissione, fino a sepoltura di bambini vivi. Si tratta di una situazione che definire agghiacciante è dir poco. A tutto questo si aggiunge il dramma dei bambini soldato, addestrati a combattere sin da piccoli, spesso usati come scudi umani o come kamikaze, oppure impegnati nella fabbricazione di ordigni esplosivi, per arrivare fino alla pratica della schiavitù sessuale, che colpisce donne e bambini. Al dramma siriano si aggiungono i drammatici aggiornamenti degli attacchi del gruppo terrorista di Boko Haram, attivo nel Nord della Nigeria e responsabile di atroci violenze a danno di civili e di attacchi suicidi messi in pratica utilizzando sempre più spesso minori, per lo più bambine. Basti ricordare la strage compiuta all'inizio dello scorso anno, nel gennaio 2015, con la stima prodotta da Amnesty International, che parla di circa 2.000 vittime. E stragi come quelle continuano ancora nel 2016. Ai dati riportati dai colleghi che mi hanno preceduto, si aggiunge il numero enorme di rifugiati. Si parla di circa 5 milioni di rifugiati, naturalmente nei Paesi limitrofi e una parte sostanziale anche in Italia; si tratta di un numero certamente destinato ad aumentare in modo corposo nel 2016: è una delle più grandi popolazioni di rifugiati provenienti da un unico conflitto che si sia registrata negli ultimi anni. Possiamo dire che siamo di fronte al più grande esodo della nostra era, che coinvolge purtroppo in gran numero proprio i bambini. Venendo a noi, le stime di Save the Children dicono che il 40 per cento dei migranti arrivati in Grecia nel mese di febbraio di quest'anno sono minori. L'altro elemento di cui dobbiamo tenere conto è che i dati del Ministero dimostrano che i minori non accompagnati arrivati in Italia al 31 dicembre 2015 ammontano a circa 11.920, con un aumento del 13 per cento rispetto al 2014. Significativo e preoccupante, oltre a questo grande numero di bambini non accompagnati, è il dato relativo ai minori scomparsi: 6.150 bambini scomparsi dalle comunità di accoglienza. Anche l'agenzia di intelligence europea, Europol, ha denunciato la scomparsa di almeno dieci minori non accompagnati dopo il loro arrivo in Europa e il timore, forse anche la certezza, è che una parte consistente di loro sia caduta nelle mani di organizzazioni criminali e di trafficanti di esseri umani. Si parla, quindi, di sfruttamento sessuale, lavoro nero, addirittura commercio di organi. Abbiamo tenuto conto di questa descrizione rapida della situazione (su cui sono già intervenuti a lungo anche gli altri colleghi) e abbiamo presentato una mozione che, riconoscendo il lavoro importante che il Governo sta facendo, impegna il Governo a continuare a sostenere, in sede sia europea, sia internazionale, anche per il tramite di organizzazioni internazionali, una forte azione strategica, anche attraverso il ricorso a corridoi umanitari. Il tema, infatti, è portare soccorsi internazionali, ma anche permettere alle persone di uscire da quei Paesi e mettersi in sicurezza. Questo, naturalmente, in favore di tutta la popolazione civile, ma - ripeto - i dati sui minori ci dicono che ci deve essere, così come chiedono le convenzioni internazionali, un'attenzione particolare sui minori che, sia per le violenze subite che per la loro piccola età, sono i più colpiti. Contemporaneamente, chiediamo di assicurare la protezione dei minori e che questo punto sia al centro di ogni risposta europea sulla crisi dei rifugiati. Questo anche per rafforzare e sostenente l'azione del Governo affinché, rispetto al ruolo dell'Europa per quanto riguarda l'accoglienza dei migranti, tenga fermo il punto centrale partendo dai minori. Chiediamo, altresì, al Governo di continuare a incentivare l'impegno al di là dello SPRAR. Vi è, infatti, un impegno importante, relativo all'accoglienza dei minori che sbarcano sulle coste italiane e che comunque arrivano da noi, a rafforzare lo SPRAR, ma, sempre in quest'ambito, si vuole impegnare il Governo anche a ricorrere all'affido familiare. Certamente c'è un tema di comunità e di accoglienza, ma crediamo che questo sia un punto importante, perché l'affido familiare è lo strumento attraverso il quale il nostro Paese mira, oltre a garantire il rifugio ai minori non accompagnati e che sono in fuga dagli orrori del conflitto, anche a permettere la rottura di quei vincoli con gli ambienti jihadisti, nonché con le forme di reclutamento connesse.
2016-04-07	PD	MattesiniDonella	Quel che è certo è che il fenomeno è in crescita, anche a causa dell'aumento di relazioni tra persone di nazionalità diverse; unioni spesso caratterizzate da un'elevata conflittualità dovuta anche alle differenze socio-culturali e religiose che inducono, nei casi più estremi, alla sottrazione del figlio da parte di uno dei due genitori. Ho partecipato nelle settimane e nei mesi scorsi a incontri e convegni in cui erano presenti molti genitori, i cui figli sono stati sottratti. Ho ascoltato le loro parole di dolore - un dolore che definirei agghiacciante - con cui hanno raccontato l'odissea vissuta nel tentativo di avere notizie del figlio, e anche solo di poterci parlare. Sono persone che spesso si scontrano con lungaggini burocratiche, con un diritto che quasi sempre si ferma ai confini del proprio Stato; persone che hanno avuto anche una sentenza esecutiva, che non si riesce però a fare attuare. Direi che sono persone sfinite anche economicamente, perché nella ricerca del figlio investono tutto: tempo, risorse e spesso lasciano il proprio lavoro. A tal proposito sottolineo, rispetto anche a quanto chiesto nella mozione, un primo grande risultato. Una della richieste avanzate è stata quella di istituire il gratuito patrocinio, e in questo senso evidenzio che nell'Atto Senato 2228, che è un atto di adempimento degli obblighi derivanti dall'appartenenza all'Unione europea, e specificatamente all'articolo 7, è previsto l'accesso al gratuito patrocinio per tutte le domande presentate ai sensi del capo III della Convezione dell'Aja sugli aspetti civili della sottrazione internazionale dei minori. E questo è davvero un risultato importante e auspichiamo che rapidamente l'Atto venga approvato. La sottrazione internazionale di minori è un tema molto delicato da affrontare sotto molti punti di vista: sotto i profili giuridico, sociale e culturale. È un tema che chiama tutti noi a delle responsabilità, Parlamento e Governo. E non dimentichiamo che è un tema che coinvolge, ma anche sconvolge, la vita degli adulti, ma soprattutto quella dei minori: bambini e bambine improvvisamente sradicati dalla propria vita quotidiana, dai propri affetti familiari e amicali. È un tema che necessita di tener conto dei principi ampiamente tutelati dalle convenzioni internazionali, a partire da quella dell'Aja. Mi riferisco al diritto di avere rapporti affettivi stabili e duraturi con entrambi i genitori anche dopo la separazione e il divorzio, così come al diritto di preservare la propria identità, compresa la nazionalità, il nome e le proprie relazioni familiari, nonché il diritto di essere tutelato contro illegittimi trasferimenti all'estero. Ad oggi l'unico strumento utilizzato è la Convenzione dell'Aja, ratificata da 93 Paesi. È l'unico strumento giuridico internazionale cogente cui è possibile ricorrere per i casi di sottrazione internazionale, ma anche per la regolamentazione del diritto di visita con Paesi non appartenenti all'Unione europea. Va detto, però, che le procedure previste da tale Convenzione non trovano identica e uniforme applicazione in tutti gli Stati, poiché l'attuazione dipende dalle singole normative di recepimento. Infatti, tale strumento convenzionale è di per sé debole per tre specifici punti: per i tempi insostenibili dell' iter giudiziario (mediamente tre gradi di giudizio); per le frequenti interpretazioni strumentali dell'articolo 13 della Convenzione da parte degli organi di giustizia del Paese verso cui il minore è sottratto. Infatti, l'articolo 13 prevede le eccezioni al rientro del minore sottratto, come - ad esempio - quando lo esponga a situazioni pericolose. Questa eccezione è quella più utilizzata, poiché non è previsto alcun obbligo di dettagliare o dimostrare le presunte situazioni intollerabili e pericolose. In merito al terzo punto, manca la ratifica dell'Aja di molti Paesi di religione islamica e di diversi dell'estremo Oriente. Ad oggi sono troppi i casi di contrasto giurisprudenziale tra Paesi che alimentano le dispute tra genitori e producono ulteriori danni allo sviluppo di quel minore già messo alla prova dalla sottrazione e, quindi, dalla rottura dei propri legami. Infatti, anche quando ci sono sentenze dei tribunali, esistono serie difficoltà a farle eseguire e ciò da parte sia dei tribunali italiani che di quelli dei Paesi in cui i minori sono trattenuti. Infatti, nonostante la Convenzione dell'Aja stabilisca la competenza del giudice del Paese in cui il minore risiede, rimangono davvero troppe le difficoltà ad eseguire le sentenze approvate. Conseguentemente a tali difficoltà, con la mozione al nostro esame si propongono alcune decisioni su cui si sollecita l'azione del Governo: in merito alla prima, stante la difficoltà di applicazione e la grande difficoltà di fare eseguire le sentenze, si propongono trattati bilaterali promossi dal Ministero degli affari esteri, sia con gli Stati aderenti alla Convenzione ma anche con gli altri, perché riteniamo che la snellezza degli accordi tra due soli Paesi determini un criterio di reciprocità a tutto vantaggio di una rapida soluzione dei singoli casi, nell'interesse superiore del bambino. Si propone poi di agire in ambito europeo e internazionale affinché siano previste sanzioni verso i Paesi inadempienti agli obblighi derivanti dalla Convenzione stessa e siano anche studiate e messe in atto misure diplomatiche e politiche adeguate al fine di indurre tali Stati a un atteggiamento più collaborativo. Questa scelta, però, ha bisogno che l'Europa parli con una sola voce, per cui si sollecita il Governo italiano a porre in ambito europeo la questione dell'avvio di un'azione politica per giungere a un unico diritto di famiglia a livello europeo. Altra questione cruciale su cui chiediamo l'impegno del Governo è la necessità di sveltire e semplificare le procedure amministrative e giudiziarie, anche attraverso un maggiore raccordo istituzionale, poiché la molteplicità delle competenze istituzionali allunga i tempi e il tempo fa la differenza quando un bambino scompare, quando lo si rintraccia e quando si può rientrare a relazionarsi con lui. Noi oggi abbiamo tre Ministeri competenti in materia: gli esteri, la giustizia e gli interni. Sappiamo che il Ministero di giustizia, che interviene tramite l'Autorità centrale istituita presso il dipartimento di giustizia minorile, si attiva per i casi riguardanti Paesi nei quali è in vigore la Convenzione dell'Aja, mentre il Ministero degli affari esteri ha competenza per i casi che non hanno avuto esecuzione tramite la Convenzione dell'Aja e per i casi che coinvolgono Stati non aderenti alla Convenzione di Bruxelles. Altresì il Ministero degli affari esteri, nei casi di sottrazione, può fornire, attraverso i propri consolati, assistenza al genitore e al bambino italiani e, ove opportuno, sostenere le procedure avviate dai legali. Infatti, il console generale ha funzione di giudice tutelare per i minori italiani residenti nel territorio di sua competenza. Uno degli impegni richiesti con questa mozione è diramare a tutte le ambasciate italiane nel mondo un protocollo d'intesa sulle iniziative da intraprendere in caso di sottrazione, come ad esempio l'accompagnamento del genitore che tenti di esercitare il suo diritto di visita perché, ad oggi, vi è un atteggiamento completamente diverso da ambasciata ad ambasciata. L'ultimo Ministero competente è quello degli interni, che deve vigilare le frontiere e gli aeroporti al fine di evitare la sottrazione. Anche questa attività è resa più complicata, insieme alle altre, per il fatto che in Italia il nostro ordinamento non prevede uno specifico reato di sottrazione di minore. Mentre in gran parte dei Paesi occidentali tale fattispecie esiste e viene considerata reato di grave allarme sociale, in Italia è normata dall'articolo 574- bis del codice penale, e cioè all'interno della sezione codicistica inerente ai delitti contro la famiglia e non invece, come dovrebbe, come reato contro la persona e la libertà personale. Infatti, il bene giuridico protetto non è la libertà del minore, ma la sola potestà dell'altro genitore, e anche la previsione di quattro anni come massimo edittale della pena determina l'inapplicabilità dei principali e più efficaci mezzi di protezione e di ricerca delle persone. Parlo delle intercettazioni telefoniche e ambientali, ma anche delle misure cautelari e custodiali. Sono quindi tre i Ministeri coinvolti ed è evidente che tale molteplicità di competenze allunga l' iter. Per questo il cuore della proposta è istituire presso la Presidenza del Consiglio dei ministri un comitato interministeriale diretto da commissari straordinari. Tanti genitori e tanti bambini in questo momento vivono una vita spezzata. E quei genitori, nel definire il loro rapporto genitoriale, ci hanno detto di avere un figlio morto ma vivo da qualche parte nel mondo. Io penso che su detta questione, che effettivamente non riguarda decine di migliaia di persone, ma è un fenomeno in crescita e che comunque spezza la vita di troppe persone, abbiamo il dovere di impegnarci non solo e non tanto per l'approvazione delle mozioni ma nel dare poi seguito all'attuazione di quanto da esse richiesto.
2016-04-07	PD	PaduaVenera	L'obiettivo era ricordare che vi sono forze politiche che spingono alla creazione di una nuova cortina di ferro che rischia di essere calata ancora sull'Europa, tralasciando tutti quegli ideali e obiettivi che sono il fulcro dei principi e dei diritti su cui si fonda il sistema democratico del nostro Paese e dell'intera comunità europea: pace, legalità e solidarietà.
2016-04-07	PD	PaduaVenera	Poco meno di un mese fa uno dei più affermati storici italiani, Marco Impagliazzo, ha scritto per «Avvenire» un editoriale davvero illuminante. L'articolo si intitolava «Non rifare la cortina». Impagliazzo ammoniva il Vecchio continente sull'evenienza che la risposta migliore, o almeno una di quelle possibili, alla crisi dei profughi e dei rifugiati potesse rinvenirsi in politiche nazionaliste di arroccamento e di chiusura. In sintesi, l'ammonimento, richiamando le famose parole di Winston Churchill, si riferiva all'idea di non cedere alle tentazioni e alle spinte populiste volte a rispondere alle criticità crescenti con l'Europa dei muri e delle barriere, dei fili spinati e dei controlli spietati.
2016-04-07	PD	ValdinosiMara	Signor Presidente, innanzitutto desidero ringraziare le colleghe e i colleghi, in particolare la senatrice Mattesini, che hanno promosso questa discussione oggi in Senato sul tema della condizione dei bambini e degli adolescenti nei conflitti e nelle migrazioni e sulla necessità e urgenza di dare loro protezione e accoglienza. Dopo cinque anni di guerra in Siria siamo di fronte a una gravissima emergenza umanitaria. A causa del conflitto in Siria circa la metà della popolazione ha dovuto abbandonare le proprie case e il Paese è arretrato di quattro decenni. La conseguenza è che 7 milioni di bambini siriani sono ridotti in povertà e quasi 2 milioni e mezzo di loro hanno dovuto trovare rifugio nei Paesi vicini. Pensiamoci bene: tutti i bambini siriani sotto i cinque anni, ossia 3,7 milioni di bambini, non hanno conosciuto da quando sono nati altro che la guerra con il suo carico di violenza, privazioni ed estrema precarietà. Secondo l'UNICEF, oggi più di 8,5 milioni di bambini all'interno della Siria e nelle regioni limitrofe hanno bisogno di assistenza immediata. Solo da questo Paese e solo nell'ultimo anno più di 15.000 minori hanno oltrepassato i confini in fuga non accompagnati e separati dai genitori. Si tratta di minori che si trovano, quindi, in una situazione - come si può comprendere - di grande vulnerabilità e soggetti a potenziali e gravissimi rischi. Voglio richiamare anche il dato - già ricordato da alcuni colleghi e colleghe - della situazione dei minori non accompagnati nel nostro Paese: sono circa 12.000 e il loro numero è più che raddoppiato rispetto a quello dell'anno precedente. Circa la metà di questi minori fugge dalle strutture. Si tratta di un fenomeno in enorme crescita. Un terzo di questi viene ritrovato, ma degli altri non conosciamo la sorte. Una parte di loro riesce forse a raggiungere altri Paesi europei per ricongiungersi a parenti e amici. Vorrei sottolineare questo dato, perché penso sia un motivo in più e molto forte per chiedere, oggi più che mai, il superamento degli accordi di Dublino. È infatti evidente che questo superamento porterebbe a diminuire radicalmente i numeri di quanti fuggono per andare in altri Paesi europei. È evidente che ci troviamo di fronte a una palese e gravissima violazione dei diritti stabiliti nella Convenzione ONU. Il primo non rispettato è il diritto alla vita. Un altro diritto non rispettato è quello del bambino a essere protetto in caso di guerra, protetto o protetta da ogni forma di maltrattamento, abuso o sfruttamento; ad avere protezioni speciali se si trova senza genitori; ad avere una protezione speciale e assistenza nel caso in cui sia un rifugiato, ad esempio se proviene da un Paese in guerra. L'Europa ha il dovere di aiutare questi bambini. Abbiamo il dovere morale oltre che politico di occuparci dei bambini e degli adolescenti che arrivano in Europa alla ricerca di pace e benessere, alla ricerca di una possibilità di futuro. A questa emergenza umanitaria alcuni Paesi europei hanno risposto con filo spinato, muri, treni chiusi, modalità di identificazione attraverso l'attribuzione di numeri, percosse perpetrate dalle stesse forze di polizia. Ciò che abbiamo visto e continuiamo a vedere sta accadendo in Europa e le immagini e le notizie che ci arrivano richiamano alla mente la tragedia del secondo conflitto mondiale, le deportazioni degli ebrei e i lager. Per questo ritengo che vadano utilizzate tutte le occasioni, come quella di oggi, per richiamare l'attenzione e denunciare questa situazione; per sensibilizzare l'opinione pubblica e tutte le istituzioni; per richiedere a tutti, a partire da noi stessi, il massimo impegno e responsabilità. Oggi è l'occasione per chiedere al nostro Governo di continuare ancora con più forza a esigere in sede europea e internazionale la protezione dell'infanzia e il rispetto della Convenzione ONU sui diritti del fanciullo. Un punto va sottolineato a questo proposito: il compito e la responsabilità di accogliere e proteggere è di tutta l'Unione europea, non riguarda solo i singoli Paesi che si trovano di volta in volta interessati dalle rotte dell'esodo. La responsabilità è dell'intera collettività dell'Unione europea. È elemento costitutivo della nostra convivenza civile tutelare i bambini, la loro incolumità, la loro stessa dignità. Per questo nella nostra mozione abbiamo chiesto al Governo di continuare ad adoperarsi per una comune e condivisa posizione sulla gravissima situazione dell'infanzia e per richiamare l'urgenza di attivarsi, per affrontare con la massima decisione questa situazione presente nella nostra stessa Europa. La risoluzione più urgente è istituire dei corridoi umanitari che possano consentire l'arrivo, in modo sicuro e assistito, alle migliaia di bambini soli (i più vulnerabili) e anche a quelli con le proprie famiglie. Occorre mettere al centro di ogni risposta europea alla crisi dei rifugiati la protezione dei minori. Occorre poi sostenere tutte le iniziative, anche per il tramite delle organizzazioni internazionali, rivolte a garantire aiuto, assistenza e protezione ai minori. È necessario stabilire modalità e criteri per la presa in carico di queste persone, dei bambini innanzitutto, di questa infanzia che abbiamo l'obbligo e la responsabilità di tutelare e difendere. Dobbiamo in questo quadro continuare a incentivare, come ulteriore strumento di intervento, il ricorso all'istituto dell'affido familiare, che può consentire la protezione e favorire, oltre il necessario benessere, anche una positiva integrazione. Infine vorrei aggiungere, agli impegni e alle questioni poste nella mozione sottoscritta, oltre che da me, da numerose colleghe e colleghi del Partito Democratico, l'invito di procedere celermente all'approvazione del disegno di legge fermo alla Camera, che affronta e propone la revisione del sistema di protezione e presa in carico dei minorenni stranieri non accompagnati. Concludo, signor Presidente, dichiarando il voto favorevole del Gruppo del Partito Democratico alla mozione sottoscritta da numerose colleghe e colleghi del Partito Democratico stesso. Il nostro impegno continuerà su ogni iniziativa e azione rivolta ad assicurare ai bambini e agli adolescenti il diritto a vivere in sicurezza e in pace, il diritto alla loro stessa infanzia.
2016-04-12	PD	PuppatoLaura	Da allora si è vista crescere, anno dopo anno, la platea dei soggetti ai quali poter offrire questa opportunità e si è vista implementare la numerosità degli interventi fiscalmente deducibili, ai quali quindi l'ecobonus può essere utilmente applicato. Questo testimonia una cosa indiscutibile, a cui tutti oggi hanno fatto riferimento nell'esplicitare la loro relazione: si tratta di uno strumento valido che procura occupazione; incrementa le imprese attive e la loro qualità tecnologica; rende possibile una riconversione industriale; implementa la stessa ricerca sulle rinnovabili e sulle diverse forme di efficientamento possibili, migliorando quindi la nostra competitività di Paese, riducendo di molto i costi delle famiglie e delle aziende e rendendo contestualmente meno grave il deficit determinato dalla bilancia dei pagamenti; causa la necessità energetica da fonti fossili del Paese Italia. Se sono veri - e non ne possiamo dubitare - i dati sull'occupazione, va detto che quei 130.000 occupati annuali in più, registrati nel corso di questi anni grazie esclusivamente all'esistenza dell'ecobonus, valgono in termini anche di costo - per mancata Cassa integrazione e mancato valore economico per la disoccupazione - la bellezza di 2,4 miliardi l'anno, che si sommano a tutti i costi - per la verità lo abbiamo già sentito - che sono sulla bilancia dei pagamenti del nostro Paese in positivo, nonostante il valore economico in campo sia gravoso per la deduzione fiscale prevista. Ricordo, inoltre, l'impegno internazionale che ci siamo assunti con la COP 21 di Parigi, che vorremmo diventasse la certificazione della nostra serietà, come Governo italiano e come Parlamento, essendo questo lo strumento principe per raggiungere quell'obiettivo. Sappiamo che si può raggiungere e superare l'80 per cento delle emissioni degli edifici in atmosfera agendo sulle leve del miglioramento tecnologico grazie all'applicazione di coibentanti nei solai e sulle pareti, con la sostituzione di serramenti o degli elettrodomestici (con il semplice cambio di lampadine o con un banale intervento su caldaie e pompe di calore). Le potenzialità, dunque, sono enormi e probabilmente - come è già accaduto per le rinnovabili - sono ulteriormente suscettibili di positive sorprese future, frutto di ricerche e capacità di innovazione di un mercato sempre più green e interessato. L'ambiente ha un costo e si va fuori mercato: tempo fa dicevano gli scettici. Oggi questo non lo esprime quasi più nessuno, anche perché sappiamo che le cause ambientali determinano 84.000 morti in Italia, 400.000 in Europa. E, quindi, il valore assoluto che hanno la sobrietà e la qualità dell'abitare, del muovere e del produrre è diventato la via regina da utilizzare. Stabilizzare, dunque, l'ecobonus fino al 2020 è quanto chiediamo oggi. Bisogna comprendere che l'azione attivata dal 2006 e poi dal 2016 - ricomprendendo anche la sicurezza antisismica - va stabilizzata. Occorre ridurre, laddove è possibile, i dieci anni previsti per l'ammortamento fiscale nella spesa dell'efficientamento; semplificare e ridurre la numerosità delle forme di finanziamento e incentivazione oggi previste sul medesimo intervento, recuperando, laddove è necessario, i fondi su incentivi e sussidi all'uso delle fonti fossili, promuovendo un piano di adattamento ai cambiamenti climatici che renda i territori più a rischio maggiormente resilienti. Margini enormi di miglioramento sono dati dall'intelligenza applicata al new deal che possiamo promuovere e delineare. L'intelligenza e la creatività applicata all'efficienza è il nostro nuovo paradigma, come la sfida che dobbiamo cogliere grazie alla volontà univoca del Senato di stabilizzare l'ecobonus.
2016-04-13	LN	CrosioJonny	Innanzitutto, osservo che appena abbiamo letto lo schema di decreto del Presidente del Consiglio dei ministri arrivato in Commissione abbiamo capito subito che qualcosa non funzionava. Con tutto il rispetto che sicuramente ho per il vice ministro Morando, che siede nei banchi del Governo, ne è riprova il fatto che consideriamo abbastanza anomalo che il Vice Ministro non sia accompagnato dal suo collega, vice ministro delle infrastrutture e dei trasporti, Nencini. Siamo consapevoli, rappresentante del Governo, che è il Ministro dell'economia e delle finanze ad avere il pacchetto azionario - per cui sarete voi a vendere e a privatizzare questa quota - però crediamo, signor Vice Ministro, non essendo refrattari alle privatizzazioni, in questo caso delle ferrovie - che questa possa essere un'opportunità da cogliere. Bisognerebbe forse iniziare con uno slogan, a nostro parere: la privatizzazione dovrebbe essere un'occasione di rilancio per il sistema di trasporto ferroviario del Paese. Il nostro sistema di trasporto ha bisogno di rilancio, ha bisogno di una programmazione, di un piano industriale, perché qualcosa non funziona. Come Paese abbiamo investito importanti e ingenti risorse nell'alta velocità. Infatti, possiamo sicuramente affermare che il sistema alta velocità italiano è paragonabile per qualità a quello di altri Paesi europei. Ben diverso è ciò che concerne il trasporto delle merci, l'alta capacità, nonché il trasporto pubblico locale, che, peraltro, è molto regredito negli ultimi anni. Appare pertanto del tutto evidente che nella privatizzazione bisognerebbe avere la capacità, la volontà di fare un vero rilancio delle nostre ferrovie. È rispetto a questo che manifestiamo la nostra forte preoccupazione. Non credo sia un mistero che in 8ᵃ Commissione abbiamo avuto il piacere di avere in audizione i due Ministri coinvolti in questa importante partita, il ministro dell'economia Padoan e il ministro delle infrastrutture e dei trasporti Delrio, che hanno parlato di due mondi diversi, di due filosofie diverse. In tal senso, dichiaro ufficialmente di far parte della corrente di Delrio, nel senso che il ministro Padoan è venuto in Commissione a dire che occorre privatizzare Ferrovie per fare cassa. Alla faccia del rilancio e dell'occasione di sviluppo! Ce lo chiede l'Europa? Può anche darsi. Deve essere fatto? Può anche darsi, ma non fare neppure un accenno di altro tipo e avere questo approccio con la Commissione così rigido e asettico mi è sembrato abbastanza fuori luogo. Ventiquattro ore dopo il ministro Delrio ci ha raccontato un'altra cosa, esattamente quello che sto dicendo io, cioè che forse la privatizzazione dovrebbe essere un'occasione di rilancio e di sviluppo del settore ferroviario. A tale proposito il nostro auspicio è che si vada in questa direzione e, in sostanza, la nostra mozione contiene questo punto di vista, questa filosofia, da applicare come slogan per poter privatizzare le ferrovie. Noi riteniamo che si debba evitare che sia solo un'operazione economico‑finanziaria e dobbiamo invece fare in modo che divenga un momento di crescita e di sviluppo per l'intero sistema di trasporto ferroviario. Un'eventuale privatizzazione dovrebbe essere accompagnata da specifiche clausole a salvaguardia della qualità del servizio offerto agli utenti e credo che questo sia molto importante perché negli anni abbiamo visto che, nonostante l'azienda abbia usufruito di cospicui contributi pubblici, la stessa non ha realmente investito nel migliorare la qualità dei servizi di trasporto ferroviario e le prestazioni gestionali, accumulando, in questi anni, un gap rispetto alle concorrenti, che oggi rappresenta un ostacolo allo sviluppo competitivo del settore dei trasporti sia della merce che dei passeggeri. Purtroppo è nell'evidenza dei fatti. In questo Paese, al di là dell'alta velocità costruiamo prevalentemente strade e, come dice qualcuno molto più bravo di noi nel programmare un sistema trasportistico molto moderno «chi semina strade raccoglie traffico». Questo è del tutto evidente: noi continuiamo a seminare strade e a raccogliere traffico, specialmente per le merci e non siamo capaci di vedere l'evidenza dei fatti. Il primo giugno un Paese, la Svizzera, da questo punto di vista molto più evoluto del nostro, inaugurerà una straordinaria opera ferroviaria che inciderà pesantemente sulla nostra vita, che è Alp Transit, il traforo del Gottardo che, quando andrà a regime, con il traforo di base del monte Ceneri, la ferrovia del Gambarogno e quant'altro genererà 700 treni al giorno, cioè una cosa straordinaria. Nella programmazione qualcuno ha buttato l'occhio, per esempio, anche al porto di Genova che diventa strategico, specialmente adesso proprio grazie a questo grande progetto, che ha coinvolto anche il Canale di Suez. Qualcuno pensa, probabilmente, che trasportare le merci sulle autostrade del mare da Genova verso Oriente sia molto più facile e redditizio che andare a Rotterdam per fargli fare tutto il "giro dell'oca". Noi, però, non sappiamo cogliere queste opportunità e questi messaggi che arrivano anche da chi, in Europa, non ha una visione localistica e miope come la nostra del sistema trasportistico. Questo ci preoccupa molto. Infatti nella nostra mozione precisiamo di ritenere fondamentale che la privatizzazione in atto non ostacoli gli accordi, tra l'altro già in essere, finalizzati al potenziamento delle linee transeuropee come, in particolare, il potenziamento dell'adduttrice del Gottardo. Inoltre, non mi stancherò mai di rompere le scatole per il fatto che Delrio ci ha promesso che la famosa linea Arcisate-Stabio vedrà la luce a breve. Speriamo che questo parto ci consegni qualcosa di positivo però, battute a parte, abbiamo un cahier di impegni internazionali e dobbiamo essere pronti, a nostro giudizio, a cogliere la grande opportunità che avrà il nostro Paese. Resta del tutto evidente che le privatizzazioni in Italia hanno sempre diviso l'opinione pubblica per le numerose incognite e per gli interessi che da esse possono scaturire che non sempre rispondono a criteri di maggior efficienza e competitività, sia rischiando di non portare reali benefici agli utenti sia mettendo a rischio l'universalità del servizio che, seppur gestito da privati, svolge un ruolo di fondamentale importanza per il pubblico. Per questo motivo, tra i quattro impegni che chiediamo con questa mozione al Governo, innanzi tutto chiediamo di chiarire quali siano i reali ricavi attesi da questa operazione affinché gli stessi possano essere impiegati a favore del trasporto pubblico locale. Conosco già la risposta del vice Ministro che ci dirà che dobbiamo fare altro. Va bene, dobbiamo fare altro, ma noi vorremmo anche che il Governo, considerato che proprio il primo ministro Renzi dice di voler un'impresa che funzioni e un'Europa che non ci debba dare ordini, sia più incisivo. Eppure non ha detto una parola il ministro Padoan; ed è inutile che mi dica questo, signor Vice Ministro, perché non si può venire in Commissione e dire in maniera così asettica che dobbiamo fare cassa. Non è così, perché se uno fa l'amministratore locale, come l'ha fatto il sottoscritto, e si occupa di trasporti - qui ci sono anche governatori che sanno cosa vuol dire - sa che i cittadini tutte le mattine, giustamente, rompono le scatole perché vorrebbero avere una maggiore efficienza. Crediamo quindi che questa sia l'occasione opportuna. Tra l'altro, chiediamo anche di essere più informati, signor Vice Ministro, per non incorrere nel rischio che si cedano alle proprietà private gli asset a maggior redditività e rimangano in mano pubblica i rami aziendali non economici. I rami a fallimento di mercato non li vuole nessuno; quelli dove c'è la "ciccia" invece li vogliono tutti: è un po' come le telecomunicazioni. Adesso basta, il Governo deve prendere in mano il timone e deve avere una regia. Oltre a chiedere ciò, chiediamo che gli impegni assunti nel nostro Paese anche per le linee transeuropee siano onorati. Forse la nostra mozione potrebbe essere in apparenza eccessivamente dettagliata su alcuni punti, ma deve essere colta dal Governo, perché è un'occasione di stimolo (dobbiamo avere questo slogan ), per rilanciare un settore che purtroppo in questi anni ha visto il suo totale abbandono e la decadenza
2016-04-13	PD	FasioloLaura	Signor Presidente, svolgerò un breve intervento per segnalare quanto accade al Brennero con il muro che rappresenta l'ennesimo sgambetto agli accordi di Schengen. Per ora soltanto pochi operai in tuta gialla stanno smontando i guard rail al Brennero e precisamente ai segnali indicatori dei confini tra Italia e Austria, presso le insegne del centro commerciale che si affaccia ai turisti tedeschi e austriaci in arrivo in Italia. Secondo il Governo di Vienna a questi operai ne subentreranno entro breve altri e in meno di un mese alzeranno una barriera mobile. L'obiettivo è quello di controllare il confine dalla cosiddetta minaccia dell'invasione di migranti; un confine movimentato perché ogni giorno dal limes italo-austriaco transitano migliaia di migranti, come si legge da una nota del «Messaggero Veneto» e dell'ANSA. Si tratta di un confine movimentato, perché ogni giorno dal limes italo-austriaco transitano migliaia di TIR a cui - da fine maggio a fine settembre - si aggiungono decine di migliaia di tedeschi e soprattutto di turisti provenienti dal Nord Europa per le vacanze in Italia, con biciclette, canoe, camper, e nessuno riesce a immaginare che quella marea di gente e di indotto possa essere rallentata o addirittura fermata dalla nuova "grande muraglia" per bloccare alcuni disperati. Naturalmente il riferimento alle migliaia era assolutamente ironico: si tratta di poche persone, pochi disperati. Tra il traffico di turisti, il traffico su gomma e quello su rotaia vitale per il nostro e l'altrui commercio (migliaia e migliaia di persone), i transiti dei migranti sono quindi pochi, secondo le statistiche circa venti al giorno, e a quelli che non ce la fanno a passare si presentano le alternative, cioè i piccoli valichi dolomitici privi di controlli e dove, secondo il «Messaggero Veneto», alzare barriere anti-immigrati sarebbe perfino grottesco. Tuttavia purtroppo anche in Austria si fanno sentire derive xenofobe, attente più ai respingimenti che all'accoglienza e alleate a un sentire pericoloso. Originale il presidente austriaco Heinz Fischer che rassicura e parla di management : non ci sarà il filo spinato, e non ci sarà alcun muro; egli afferma che semplicemente ci si appresta a gestire un probabile flusso incontrollato di profughi con un management di confine. Bel management ! Mi chiedo cosa significhi questo termine, che è un camuffamento lessicale dentro al quale si nasconde quanto più di oscuro e grottesco; è veramente un termine ridicolo. Management di confine, sarà attuato al bisogno. Mi auguro che l'Europa risponda, come hanno fatto il presidente Renzi e i ministri Alfano e Gentiloni. Mi auguro che rispondano ancora e con assoluta fermezza, nel rispetto della dignità del nostro Paese.
2016-04-19	M5S	PetrocelliVitoRosario	I Governi fossili, caro signor presidente Grasso, in questi anni hanno preso letteralmente d'assalto la Basilicata. Questa Regione è importante non solo dal punto di vista naturalistico, ma socioeconomico ed ambientale. Essa racchiude al suo interno uno dei bacini idrici più grandi d'Europa. Ha 14 dighe, che hanno una capacità totale di più di un miliardo di metri cubi di acqua potabile. Ha sorgenti che erogano 10.000 litri circa al secondo, che sarebbero 600.000 litri di acqua buona al minuto, 864 milioni di litri al giorno e più di 315 miliardi di litri rinnovabili all'anno.
2016-04-19	PD	MargiottaSalvatore	Il 39 per cento, dicevo, ben al di là degli auspici dell'obiettivo 20-20-20 che - ne sono testimone avendo partecipato a tutte le COP sul climate change durante la legislatura precedente - sembravano impossibili da cogliere. E con l'8 per cento di fabbisogno coperto dal solare siamo al primo posto in Europa. Signor Presidente, quante ironie negli anni scorsi i colleghi stranieri facevano su di noi evidenziando che la Germania produceva energia solare più dell'Italia, il Paese del sole? Oggi non è più così, anche grazie ai passi in avanti nella tecnologia, nell'innovazione e nell'ingegneria delle risorse, fiore all'occhiello del nostro Paese. Ma per quanto tali percentuali possano aumentare, non è di oggi e nemmeno di un domani vicino l'obiettivo del cento per cento di rinnovabili. Dunque, avendo giustamente abbandonato il carbone e non volendo fare il fracking, avremo ancora bisogno delle estrazioni petrolifere. Sarebbe suicida, per usare un'espressione di Prodi, non estrarre il petrolio avendolo, e poi comprarlo all'estero. Mi avvio a concludere. Non mi convince l'approccio da leghismo all'incontrario che troppe volte riscontro in giro, anche nella mia Regione: che brutta rappresentazione data qui, caricaturale e falsa, della mia Regione da colleghi senatori lucani.
2016-04-19	PD	ZandaLuigi	(ore 21,10) ( Segue ZANDA). Nei primi settant'anni di democrazia parlamentare repubblicana le mozioni di sfiducia venivano presentate per fatti molto gravi, quando si pensava che potessero far cadere il Governo o far sciogliere le Camere e provocare le elezioni anticipate. Oggi non è più certamente così: nessuna delle forze politiche che ha sottoscritto le due strumentali mozioni che stiamo discutendo vuole l'immediata caduta del Governo, tantomeno le elezioni anticipate, che invece non vogliono (anzi, io credo che temano). Sono iniziative antisistema, con l'obiettivo di ricavarne un titolo sui quotidiani o un passaggio sui telegiornali: solo che il Parlamento non è un talk show e le mozioni di sfiducia dovrebbero essere una cosa più seria. Ho letto attentamente le mozioni e le ho trovate prive di argomenti che anche solo alla lontana meritino una crisi di Governo. Le mozioni confermano l'impressione che il vero dibattito politico di cui il Parlamento italiano avrebbe oggi bisogno urgente è quello sul modo con il quale le opposizioni fanno politica sia alla Camera, che al Senato. Esaminiamo i fatti. Vi è un'inchiesta giudiziaria ancora in fase istruttoria, che non permette di conoscere gli atti processuali. Non sappiamo se e quali avvisi di garanzia siano stati emessi. Non si ha notizia di rinvii a giudizio. I senatori del Partito Democratico chiedono che l'inchiesta faccia il suo corso con il rigore necessario e senza sconti per nessuno e chiedono soprattutto che il giudizio si celebri. Dico di più. Il Senato sta esaminando la riforma del processo penale, il cui rilievo ai fini di una migliore giustizia e di una più efficace lotta alla corruzione è noto a tutti i senatori. L'indignazione per gli scandali e la richiesta di onestà possono essere sia segni nobili di buona politica sia delle mere intenzioni teoriche. Ma noi siamo senatori della Repubblica e dobbiamo essere capaci di trasformare le indignazioni in buone leggi. Dal contributo di ciascun senatore, dal contributo che noi daremo per portare a casa, bene e rapidamente, la riforma del processo penale si potrà vedere da che parte sta ciascuno di noi. La stampa ha fatto conoscere alcune parti delle intercettazioni telefoniche da cui sono emerse varie forme di disinvoltura verbale e per una di queste conversazioni si è dimessa la ministra Federica Guidi, che peraltro sembra essere parte lesa. In qualsiasi altra democrazia occidentale sarebbero stati immediatamente adottati comportamenti da Stato di diritto: dopo le dimissioni della Ministra la politica avrebbe dovuto comprendere di dover rispettare la magistratura e attendere le conclusioni dell'inchiesta. Invece, con un riflesso pavloviano, sono immediatamente partite sia la strumentalizzazione politica sia la presentazione delle mozioni di sfiducia. Vedete, di questi tempi la vita politica è molto difficile. Tutti possiamo sbagliare: possono sbagliare la maggioranza e il Governo e può sbagliare l'opposizione. Molti attribuiscono tanta fallibilità alla crisi del sistema politico ed è vero, ma è un'analisi certamente incompleta. Nel tempo che stiamo vivendo la crisi non investe esclusivamente la politica, ma un'intera classe dirigente, e più al fondo intere parti della società. Ed è proprio la profondità di questa crisi planetaria, che è insieme politica, culturale, economica e sociale, a rendere possibili i muri di fil di ferro che stanno distruggendo Schengen, la corsa ai Trump negli Usa, le miopi politiche di rigore e la cecità davanti a fenomeni epocali, come l'immigrazione e il terrorismo. Sono le caratteristiche di questa crisi planetaria che stanno indebolendo le stesse istituzioni e le stesse radici di molte democrazie. Nel Parlamento italiano, però, c'è una differenza molto rilevante: la maggioranza e il Governo possono sbagliare, ma tutte le Cancellerie, tutte le opinioni pubbliche sanno che la nostra intenzione è lavorare per il Paese, per battere la crisi, per assicurare la pace sociale, per difendere l'ideale europeo. Le opposizioni lavorano quotidianamente ed esclusivamente - anche il dibattito di oggi lo ha confermato - per l'interesse della loro parte politica, della loro bottega. E non è una differenza da poco. Fra le democrazie occidentali la nostra è l'unica dove l'azione politica dell'opposizione ha il suo punto di forza non nella contrapposizione di un proprio programma a quello del Governo, ma nell'uso strumentale dei Regolamenti parlamentari con l'obiettivo dichiarato di impedire l'approvazione di qualsiasi provvedimento, persino rischiando di entrare in forte contrapposizione con se stessa, come è successo con l'IMU sulla prima casa e sull'abolizione del finanziamento pubblico ai partiti. Davanti a fenomeni epocali che stanno segnando questo tempo, davanti a flussi migratori biblici, davanti ad un terrorismo internazionale e guerre regionali che fanno parlare di una terza guerra mondiale, davanti ad un'Europa in bilico verso un'inesorabile disgregazione, l'iniziativa politica più incisiva che le opposizioni mostrano di voler assumere è la trentunesima mozione di sfiducia che già in partenza sanno, dicono, e forse vogliono che venga respinta. Nella giornata nella quale nuovamente piangiamo centinaia di migranti morti nel Mediterraneo, e in cui dovremmo sostenere tutti insieme la bella proposta italiana di sostegno europeo alle Nazioni africane da cui fuggono i migranti, il dibattito sulle mozioni di sfiducia ha qualcosa di veramente surreale. Assistiamo anche a contorsioni politiche che solo poche settimane fa consideravamo impossibili. Il fronte unico delle mozioni vede, oltre alla Lega Nord, ai fittiani e ai 5 Stelle, anche Forza Italia, che ha governato il nostro Paese per tanti anni e che ora si ritrova a fare squadra con quelle forze antisistema che ha sempre detto di detestare. Ma quale prospettiva politica seria può avere una compagnia che in Parlamento va in ordine sparso, salvo mettersi insieme per iniziative sterili e pretestuose? Quale orizzonte politico comune può immaginarsi per Gruppi parlamentari che tra loro si fanno concorrenza e non si tollerano? Guardate, in democrazia, nessuna maggioranza, nemmeno noi, nemmeno questa maggioranza può rallegrarsi delle difficoltà delle opposizioni. Io non me ne rallegro affatto, e anzi me ne preoccupo perché in democrazia la maggioranza da sola, senza un confronto continuo con un'opposizione vera, non è in grado di garantire un equilibrato sviluppo del Paese. In un sistema politico sano, vivo e vitale, il Parlamento si divide in due parti: maggioranza e opposizione, che, anche se in lotta tra loro, non sono due mondi separati, perché ambedue custodi del buon funzionamento dello Stato, consapevoli che una rottura delle regole danneggerebbe tutti, anche chi l'ha voluta. La stabilità politica è nell'interesse dell'Italia. Dobbiamo quindi augurarci che la legislatura termini alla sua naturale scadenza, e se durerà fino al 2018 - che è un obiettivo né di destra né di sinistra - non potremo certo accontentarci di due anni di tranquilla gestione dell'ordinaria amministrazione perché incombono tuttora sull'Italia questioni di rilievo epocale. Davanti all'impegno necessario per affrontarle, alle opposizioni io non chiedo un voto favorevole; chiedo solo che la loro battaglia politica passi dalla guerra sul numero legale al confronto sui programmi e sulle idee, naturalmente se ne siete capaci.
2016-04-20	M5S	BertorottaOrnella	Signor Presidente, l'accordo di cui si propone la ratifica è destinato a rinnovare un analogo Accordo di cooperazione firmato nel giugno 2002, ratificato in Italia con la legge 10 gennaio 2004, n. 19, che ha cessato la sua efficacia dal 20 giugno 2014. Si tratta dunque di un rinnovo puro e semplice. Quando si indica che la sottoscrizione di tale Atto va intesa come «azione stabilizzatrice di un'area di particolare valore strategico e di grande rilevanza politica negli attuali scenari politici internazionali», in particolare nella regione mediorientale, si va direttamente al cuore del problema, che è il principale motivo della nostra opposizione. Detto in altre parole, magari più tranquillizzanti, il problema è appunto che si forniscono armi e mezzi ad un Paese al confine con il più pericoloso conflitto che la storia di questo breve e nuovo secolo abbia conosciuto. Signor Presidente, in altre parole riteniamo che il Medio Oriente sia già pieno di armi. Solo l'Italia ha autorizzato la vendita, tra il 2010 e il 2014, di armi in Africa settentrionale e in Medio Oriente per un totale di 4,8 miliardi di euro. Le abbiamo vendute ad Algeria, Arabia Saudita ed Emirati Arabi, alcuni dei quali direttamente accusati di fomentare il terrorismo in Medio Oriente. Secondo le relazioni annuali di Palazzo Chigi sull' export di armamenti, in questi cinque anni le industrie italiane produttrici di armi sono state destinatarie di autorizzazioni definitive alle esportazioni per 17,47 miliardi di euro: di questi, 8,58 miliardi sono stati realizzati in Europa (pari al 49,2 per cento del totale), 4,85 miliardi in Africa settentrionale e nel vicino Medio Oriente (27,8 per cento del totale). Oggi si vota un ulteriore Accordo per una durata di cinque anni, che riguarderà la solita fumosa dicitura «politica di sicurezza e difesa, ricerca e sviluppo» e l'immancabile "supporto logistico ed acquisizione di prodotti e servizi per la difesa", che suona davvero bene, se gli effetti non fossero i morti e i feriti dello Yemen, della Siria, dell'Iraq e di tutti i conflitti africani, ma anche, signor Presidente, di Parigi, di Ankara, di Baghdad e di tanti altri luoghi dove imperversa una guerra. Sappiamo ormai che quelle armi finiscono, in un modo o nell'altro, nelle mani dei terroristi, che le usano contro civili inermi, in ogni parte del mondo. Ma cosa dire di fronte alla Realpolitik del mercato delle armi? Possiamo forse bestemmiare e maledire il primo comandamento del capitalismo? Impedire all'offerta di soddisfare la domanda? Conseguire un utile, creare posti di lavoro è forse proibito in Italia? Certo che no, ma con la stessa logica mercantilistica, con lo stesso cinismo di chi tratta gli esseri umani come oggetti, vorrei sottolineare quanto queste virtuose attività creano in realtà un danno economicamente incalcolabile all'intera economia mondiale. Quanto spendiamo e quanto tempo impegniamo nella gestione dei migranti e nell'accoglienza dei profughi? Quanto spendiamo in controlli di sicurezza? Quanto abbiamo perso nell'imporre sanzioni economiche a Paesi che ci erano amici? Quanto abbiamo speso per combattere quelli che abbiamo armato? Quanto infine abbiamo contribuito al diffondersi della violenza generalizzata, della paura, del terrorismo? È probabile che il guadagno di pochi azionisti abbia causato e causi un enorme costo sociale ed economico per lo Stato? A tutte queste domande è possibile rispondere e il Governo dovrebbe farlo, penso. C'è un però, un aspetto meno filosofico e più pragmatico, che riguarda l'attuale fase in Medio Oriente. La Giordania è un Paese che si trova al confine con la Siria, è tra i Paesi della coalizione anti-ISIS che, dal febbraio 2015, da quando uno dei suoi piloti fu arso vivo dalle bestie del Califfato, ha intensificato i suoi sforzi per combatterlo. L'ISIS è però un'entità multiforme, che non necessariamente si manifesta nelle vesti dei terroristi armati con le bandiere nere con scritto ISIS. È successo decine di volte che gruppi addestrati per combattere l'ISIS finissero per aderirvi, come raccontato da sempre più numerosi fonti, prove, articoli e documentari. Considerato che l'accordo prevede la cessione di navi, aeromobili, elicotteri, carri armi da fuoco automatiche, armamento di medio e grosso calibro, bombe, mine (fatta eccezione per le mine anti-uomo), razzi, missili, siluri, esplosivi, sistemi elettronici per uso militare, materiali blindati, ovvero quanto necessario a una guerra, e considerato che a luglio 2014 Israele ha consegnato alla Giordania di re Abdullah 16 elicotteri Cobra per consentirgli di rafforzare la difesa dalle infiltrazioni dello Stato Islamico attraverso i confini con Iraq e Siria, mi viene naturale chiedermi: di quante armi ha bisogno un Paese di 6,5 milioni di abitanti per difendersi, visto che l'Italia e altri Paesi hanno fornito armi per anni? Già, perché, in considerazione del fatto che la vendita di questi armamenti può essere fatta solo con operazioni dirette tra le Parti, oppure tramite società private autorizzate dai rispettivi Governi, in ogni caso, in accordo ai principi di cui alla legge 9 luglio 1990, n. 185, recante nuove norme sul controllo dell'esportazione, importazione e transito dei materiali d'armamento, l'eventuale riesportazione verso Paesi terzi del materiale acquisito può essere effettuata solo con il preventivo benestare della parte cedente, cioè noi. Ecco, ci siamo assicurati del fatto che tutte le armi che abbiamo venduto alla Giordania siano ancora lì? Ma soprattutto, da quando il Governo Monti ha autorizzato forniture non letali ai ribelli siriani, si sono verificati casi di addestramento da parte del nostro personale, a uomini poi passati all'ISIS o a gruppi radicali islamici? Perché, signor Presidente, la Giordania è un crocevia per la fornitura di armi ai gruppi armati che combattono in Siria. L'Italia ha avuto e ha un ruolo attivo nell'addestrare e nell'armare ribelli siriani in Giordania? Secondo «HispanTV», carichi di armi e munizioni statunitensi sono stati trasportati all'aeroporto di Mafraq, a circa 80 chilometri da Amman nel luglio del 2014. Nella zona si trovavano vari gruppi di ribelli in attesa di essere infiltrati in Siria: circa 1.500 uomini armati, che avevano ricevuto addestramento militare in Giordania. Secondo stime attendibili in Giordania ci sono almeno 2.000-3.000 persone che si identificano chiaramente con lo Stato islamico, un pericolo costante che mette a rischio la pace e la stabilità nel Paese. Dietro la propaganda giordana contro l'ISIS, scatenatasi con l'uccisione di un proprio pilota, la Giordania ha mostrato determinazione nel combattere il fenomeno terrorista, ma allo stesso tempo sul suo territorio si muovono agevolmente personaggi di gruppi affini se non alleati del Califfato. Sarò più chiara, signor Presidente: siamo certi che le armi che forniamo alla Giordania, non vengano cedute a terzi, magari islamisti che combattono in Siria, senza il nostro consenso? C'è poi un'altra questione altrettanto importante: in Giordania sono presenti circa un milione di profughi, in buona parte siriani. Da qualche mese a questa parte, secondo fonti giornalistiche svedesi, i profughi starebbero ritornando in Siria, a causa delle pessime condizioni dei campi profughi e dei ferrei divieti, che impediscono di fare praticamente qualsiasi attività. Noi vediamo più questa come occasione di cooperazione per la sicurezza e la pace, ovvero migliorare le condizioni dei campi profughi, in maniera da prevenire ulteriori spostamenti, anche verso l'Europa, che causano tante morti e tanta violenza. Questo è ciò su cui ci interessa cooperare seriamente con la Giordania, in attesa che si chiarisca meglio ciò che accade ai confini con la Siria, che ci interessa direttamente, sia in termini di profughi che di sicurezza interna. Chiediamo inoltre di verificare ulteriormente, alla luce dell'appoggio fornito dalla Giordania ad alcuni gruppi armati che operano in Siria, in violazione dei principi di non ingerenza di sovranità territoriale, se questo accordo non violi il principio contenuto nella legge n. 185 del 9 luglio 1990, che al punto 5, recita: «l'esportazione ed il transito di materiali di armamento, nonché la cessione delle relative licenze di produzione, sono vietati quando siano in contrasto con la Costituzione, con gli impegni internazionali dell'Italia e con i fondamentali interessi della sicurezza dello Stato». Noi riteniamo che queste garanzie, in questo momento, non ci siano e per questo dichiaro il voto contrario del Movimento 5 Stelle.
2016-04-20	M5S	CappellettiEnrico	È auspicabile che ci sia la ratifica di una Convenzione che tende a migliorare i rapporti tra Stati membri dell'Unione europea. Signor Presidente, io però immagino che a lei non sia sfuggito che siamo nel 2016. Se aspettiamo ancora un mese, onorevoli colleghi, saranno sedici anni esatti di ritardo. Nel frattempo sono state firmate altre convenzioni. E lo stesso quadro giuridico di sedici anni fa non è più lo stesso, in Italia e negli altri Paesi d'Europa. Pertanto, sarebbe stata ben più opportuna una ratifica più sollecita. Non c'è molto quindi da rallegrarsi.
2016-04-21	PD	CassonFelice	Per quanto riguarda l'emendamento 4.201, del senatore Giovanardi, faccio presente all'Assemblea che le squadre investigative comuni già esistono, sono uno strumento fondamentale d'indagine per tutta l'Europa e sono state adottate, a seguito di legge del Parlamento italiano proprio due anni fa, con decreti legislativi applicativi da parte del Governo. Sono quindi già funzionanti e riguardano gli Stati dell'Unione europea. Noi ci siamo presi uno scrupolo in più perché, quando si tratta di squadre investigative europee che non fanno riferimento agli Stati dell'Unione europea, il Ministro interviene con la comunicazione dell'accordo formulato, proprio perché sia nella consapevolezza di tutti quanto succede con riferimento alle squadre investigative comuni. Quindi, in questo senso il parere è contrario.
2016-04-21	PD	LumiaGiuseppe	Signor Presidente, colleghi, ci troviamo di fronte ad un atto che il Parlamento ed il Senato approvano dopo anni e anni di attesa. Ricordo a tutti i colleghi che siamo fermi ad una Convenzione relativa all'assistenza giudiziaria in materia penale tra gli Stati membri dell'Unione europea, fatta a Bruxelles il 29 maggio del 2000. Il nostro Paese in queste settimane, in questi mesi, si sta battendo in Europa per fare in modo che nella lotta al terrorismo si possa finalmente procedere in un'ottica integrata e comune e non più in un'ottica di semplice cooperazione, perché nella pur positiva cooperazione non riusciamo ad anticipare e prevenire reati come quelli del terrorismo, ma lo stesso si potrebbe dire per reati di mafia, di droga e di tratta di essere umani, per quelle grandi sfide, insomma, che stanno tormentando le nostre democrazie. Ebbene, come può un Paese come l'Italia battersi a livello europeo per fare in modo che l'Europa diventi un'Europa unita e comune contro questi reati, se poi, al suo interno, aspetta 16 anni per dar vita alla richiamata Convenzione del 2000? Capite che c'è una contraddizione che finalmente sciogliamo positivamente. Adesso il nostro Paese potrà dire di avere le carte in regola per battere i pugni sul tavolo e fare in modo che a livello europeo non solo si armonizzino tutte le legislazioni (e noi siamo ben ultimi a fare questo lavoro), ma ci sia anche una capacità ulteriore di integrare il lavoro arrivando ad un coordinamento europeo e ad uno spazio giuridico antiterrorismo e antimafia comune, che preveda addirittura la procura europea antimafia e antiterrorismo. Ecco qual è la meta, l'obiettivo e la visione che dobbiamo avere in questi secondi e in questi minuti, in cui ci accingiamo a votare questo importante provvedimento. Cari colleghi, ricordo a tutti che l'articolo 117 della Costituzione recita che «la potestà legislativa è esercitata dallo Stato e dalle Regioni nel rispetto della Costituzione,» come è ovvio, «nonché» ed ecco il punto «dei vincoli derivanti dall'ordinamento comunitario e dagli obblighi internazionali». Quindi, cari colleghi, non ci siamo mossi al di fuori dei vincoli che noi abbiamo. Anzi, ringrazio quanto fatto dalla maggioranza e dall'opposizione nelle due Commissioni, giustizia ed affari esteri, perché siamo riusciti a fare un lavoro di cesello delicatissimo affinché la nostra storia e le nostre garanzie non venissero meno. Un lavoro molto complesso, ma penso, alla fine, ben riuscito. Ecco perché, colleghi, ci apprestiamo a fare questo passo in avanti. È un passo in avanti che, come la senatrice Ginetti nel suo intervento ha saputo ben spiegare, tiene conto di un più complesso lavoro che si è fatto sulle direttive europee che riguardano diversi elementi che vanno ad integrare quello che stiamo facendo adesso. Alla fine, potremo dire che questo Paese ha le carte in regola perché l'Europa abbia finalmente uno spazio giuridico antiterrorismo, antimafia, antidroga e antitratta comune e può procedere, negli organismi europei ed internazionali, a chiedere agli altri Paesi che facciano lo stesso. Tra pochi minuti queste carte in regola le avremo e il Partito democratico voterà finalmente questo provvedimento, tanto atteso, qui in Senato.
2016-04-21	PD	FaveroNicoletta	Signor Presidente, signor Sottosegretario, mi ritengo completamente soddisfatta dalla risposta data a tutte le questioni poste dall'interrogazione sottoscritta da diversi colleghi e colleghe. Pertanto, il Ministero non solo conosce la questione, ma la sta monitorando vista anche la pericolosità di questo coleottero polifago che si riproduce con una rapidità incredibile, come testimoniano i dati della Regione Piemonte, secondo cui sono si è passati da 26.000 esemplari adulti nel 2014 a ben 800 milioni nel 2015. Direi, quindi, che si tratta di un'emergenza tenendo conto che la zona di maggior diffusione è quella del Ticino, tra l'aeroporto di Malpensa e di Cameri. Con una disinfestazione robusta si andrebbe ad incidere anche sui movimenti che avvengono in questi aeroporti. Sono state indicate le risorse impiegate in questa situazione, che derivano dall'Europa e dai nostri stanziamenti previsti, e l'inserimento nei piani rurali. Si è, inoltre, insediato un gruppo di lavoro che dà risultati e si occupa della ricerca scientifica. Negli ultimi anni stiamo assistendo, per quanto riguarda le politiche agricole, ad un assalto all'arma bianca di insetti che arrivano molto spesso da Paesi tropicali o che non sono autoctoni, i quali attaccano le nostre foreste, i nostri frutteti e vigneti. Il coleottero si nutre di ben 300 specie; le larve attaccano le radici e l'insetto adulto si mangia il fogliame di qualsiasi cosa, soprattutto mais, riso, vite, soia e faggi. Questo insetto si tratta anche molto bene e veramente non si lascia mancare nulla! Ringrazio per l'attenzione e chiedo un monitoraggio costante affinché non ci sia una diffusione, com'è avvenuto per la xylella, per il cinipide e per il punteruolo rosso, che stanno scomparendo perché sono stati usati gli antagonisti o, in qualche modo, si sta studiando e approfondendo la questione. Auspico che la questione si risolva in breve tempo.
2016-04-26	PD	LoGiudiceSergio	Il testo che abbiamo approvato è tornato dalla Camera dei deputati con alcune modifiche. La prima modifica di rilievo elimina l'intervento che avevamo operato sulla cosiddetta legge Reale attraverso l'inserimento della parola «pubblicamente» al comma 1, lettere a) e b) dell'articolo 3, dove si parla di istigazione alla discriminazione, alla violenza e all'odio razziale. Il ragionamento compiuto dalla Camera dei deputati è stato volto a trovare un equilibrio tra il reato di istigazione previsto dalla cosiddetta legge Mancino e il più generale articolo 414 del codice penale, che prevede il reato di istigazione a delinquere. Noi avevamo inserito il termine «pubblicamente» come elemento importante di quel contesto che ho cercato di descrivere prima. Mi riferisco alla necessità che l'atto negazionista che andiamo a sanzionare sia volto a produrre risultati concreti, ossia reati e atti effettivi in termini di discriminazione, odio e violenza. E, quindi, abbiamo identificato nella dimensione pubblica una garanzia affinché ciò avvenisse. La Camera ha ritenuto per l'appunto di eliminare questa parola. Io mi auguro - siamo ancora in fase di presentazione degli emendamenti - che il Senato trovi la soluzione adatta per rispettare quel principio. Noi dobbiamo trovare, una volta per tutte, la strada che ci consenta di punire quegli atti di odio, violenza e discriminazione commessi nei confronti di gruppi sociali fatti particolare oggetto di stigmatizzazione sociale, senza sconfinare nella libertà di espressione e garantendo tale libertà a tutti, persino a chi abbia da esprimere delle posizioni assolutamente non condivisibili, che ci appaiono spregevoli ed esecrabili. Dobbiamo accettare il fatto che il principio della libertà di opinione consente di esprimere anche quelle posizioni, finché non siano volte a produrre effetti concreti. Dobbiamo trovare questa strada e il termine «pubblicamente» ci aiuta in detta direzione, perché ci aiuta a definire bene i due raggi di azione. Non possiamo rischiare che, nel nostro Paese, delle persone vengano punite semplicemente per l'espressione di una loro libera opinione, ma non dobbiamo rischiare neanche l'opposto, e cioè che discorsi che incitino all'odio, alla violenza o alla discriminazione e siano in grado di produrre fenomeni di questo genere rimangano senza una risposta e vengano intesi nel loro carattere neutro. La decisione quadro del Consiglio d'Europa che citavo prima, che addirittura parla - noi non ci siamo avventurati fino a quel punto - di sanzionare la minimizzazione dei reati di genocidio, dei crimini di guerra o dei crimini contro l'umanità, sta nella linea e nel solco tracciati dal diritto comunitario e dalla stessa Corte europea dei diritti umani, che ha come suo obiettivo garantire i diritti di ogni individuo, fra cui il diritto alla libera espressione delle proprie opinioni: non tutte le espressioni di pensiero possono essere considerate libere opinioni e va stabilito il giusto confine fra la libertà di opinione e la produzione di un danno sociale, a partire anche dalla semplice espressione delle proprie opinioni e parole. È un compito molto difficile. Credo che l'equilibrio trovato lo scorso anno in quest'Aula fosse accettabile. Mi auguro che il testo che verrà fuori nei prossimi giorni in quest'Aula vada nella direzione giusta, e cioè nella direzione di fornire, non solo rispetto a questo specifico progetto di legge, ma in generale rispetto alla discussione pubblica del nostro Paese, un contributo importante.
2016-04-26	PD	LoGiudiceSergio	Quindi, non viene punita in alcun modo l'espressione di una posizione negazionista di un genocidio, un crimine di guerra o un crimine contro l'umanità; la posizione viene punita solo laddove e in quanto produca degli effetti quali quelli previsti dalla cosiddetta legge Mancino. Mi sembra che questa sia una soluzione non al ribasso, la quali, anzi, ci ha consentito di mettere meglio a fuoco il tema. Abbiamo, infatti, la necessità di rispondere a un impegno internazionale - mi riferisco alla già citata decisione quadro del Consiglio d'Europa del 2008 in tema di lotta al razzismo e alla xenofobia - con cui si è chiesto agli Stati membri del Consiglio d'Europa di intervenire con l'adozione di misure normative adatte a punire l'apologia, la negazione o la minimizzazione grossolana dei crimini di genocidio, dei crimini contro l'umanità e dei crimini di guerra come definiti dagli articoli 6, 7 e 8 dello Statuto della Corte penale internazionale e dei crimini di cui all'articolo 6 dello Statuto del Tribunale internazionale militare, adottato con l'Accordo di Londra dell'8 agosto 1945, sui crimini nazifascisti.
2016-04-27	LN	CrosioJonny	Forse non è nostra, la fanno in Svizzera e la pagano loro. Sicuramente, però, fra i circa 40 milioni di elettori qualcuno pensa che abbiamo dato lezioni anche a quelli che sono maestri a fare infrastrutture in Europa. Questa è la strategia di Renzi: raccontare un sacco di balle. Siamo arrivati al punto di essere così spudorati.
2016-04-27	LN	TosatoPaolo	Nella realtà, purtroppo, questo Documento appare assolutamente vago e vuoto, quindi sostanzialmente inutile, e le sue previsioni appaiono assolutamente inattendibili; lo sono state in passato e lo saranno probabilmente anche quest'anno, soprattutto su alcuni valori fondamentali, come la previsione del PIL. Ricordiamo che l'anno scorso per la prima volta - è stata forse l'unica eccezione alla regola - è stata fatta una previsione della crescita del PIL sostanzialmente attendibile, che poi si è riscontrata a fine anno, mentre negli anni precedenti questo non è mai avvenuto: soprattutto due anni fa vi è stata una diversità tra previsioni e realtà molto significativa. Quest'anno il Governo prevede una crescita del PIL dell'1,2 per cento, a fronte di previsioni del Fondo monetario internazionale e dell'OCSE che invece segnano un più uno per cento nella migliore delle ipotesi. Da questo punto di vista, il Governo ha messo in evidenza un'inversione di tendenza che ritiene strutturale ed importante. È vero che negli anni passati il PIL non è mai cresciuto, anzi aveva un segno negativo, e che nel 2015 per la prima volta c'è stata questa inversione di rotta. È giusto però anche ravvisare e ricordare che l'Ufficio parlamentare di bilancio definisce la crescita del PIL italiano «anormalmente» lenta. Questa è l'espressione che è stata utilizzata, perché, se c'è un +0,8 per cento dell'Italia, allo stesso tempo ravvisiamo un +2,4 per cento degli USA, ma anche, rimanendo in Europa, un +1,5 per cento della Germania, un +2,2 per cento del Regno Unito e un +3,2 per cento della Spagna. Quest'ultimo Paese, nonostante le analogie di deficit e di debito con il nostro e la sua situazione economica non facile, riscontra una crescita del PIL che è nettamente superiore a quella italiana e ci fa rimanere una delle ultime ruote del carro della crescita e della ripresa economica, che agli occhi degli italiani appare essere più una chimera che una realtà. Nel DEF è altresì previsto il rinvio dell'applicazione delle clausole di salvaguardia, anche in questo caso con un'assoluta indeterminatezza. Infatti, si prevede che tale applicazione, che sarebbe assolutamente devastante per l'economia, verrà rinviata attraverso un insieme articolato di interventi di revisione della spesa pubblica non meglio definiti. Si tratta, quindi, di un Documento che risulta sempre più inutile per una programmazione certa e per ottenere, anche da parte del Parlamento, un voto consapevole sulle proposte di risoluzione che verranno presentate. Ravvisiamo altri punti deboli, uno dei quali legato alle privatizzazioni. Nel 2015 sono state fatte privatizzazioni per un valore di 6,5 miliardi di euro, pari allo 0,4 per cento del PIL. Teoricamente, queste privatizzazioni dovevano portare a una riduzione del debito pubblico, perché questo dovrebbe essere lo scopo, l'intento, il fine e la necessità normativa della privatizzazione, mentre nella realtà dei fatti ogni anno vediamo che anche quando le privatizzazioni vengono fatte, purtroppo, non si ottiene un'inversione di rotta rispetto alla crescita del debito. Le misure adottate finiscono per essere delle operazioni una tantum, volte esclusivamente a far reggere, almeno per un anno, i bilanci dello Stato e le sue necessità. Si tratta, quindi, di un'azione che evidentemente prevede il depauperamento del patrimonio dello Stato e dei beni dei cittadini senza l'ottenimento di un effetto concreto, incisivo e determinante in termini di riduzione dell'enorme debito del nostro Paese. Questo tipo di scelte appare quindi assolutamente non condivisibile anche perché le privatizzazioni producono conseguenze gravi per i cittadini, come ad esempio è avvenuto con la chiusura di tutti gli uffici postali periferici e come probabilmente avverrà con l'ingresso dei privati nelle Ferrovie dello Stato italiane, con il rischio che le zone più periferiche del nostro territorio vengano purtroppo abbandonate. PRESIDENTE. Senatore Tosato, la invito a concludere. TOSATO (LN-Aut). Sì, signora Presidente. Ricordo altresì la spesa senza controllo per l'ospitalità dei clandestini nel nostro Paese, che sarà in aumento anche quest'anno, e l'occupazione che non cresce. La crescita dell'occupazione propagandata dal Governo è veramente irrisoria e ridicola, di poco superiore allo 0,1 per cento ed esclusivamente in ragione degli sgravi fiscali per la definizione dei contratti a tempo indeterminato. Si tratta di una politica di bonus che serve elettoralmente, ma che non incide sulla crescita. Ricordo poi una spending review che non avviene. Il Governo è capace di applicare la spending review solo nei confronti degli enti locali, con l'attuazione di tagli lineari a grave danno soprattutto della nostra sanità, che è uno dei nostri patrimoni più importanti. Il Governo, quindi, impone agli altri ciò che non è in grado di fare e di imporre a se stesso. La riduzione dei costi dell'apparato statale non è stata attuata né avviata e si gettano le responsabilità solo sulle spalle dei poveri amministratori locali che sono in grave difficoltà nel tenere insieme le necessità di non aumentare la pressione fiscale e di garantire...
2016-04-27	M5S	CastaldiGianluca	Renzi nel DEF riduce le stime di crescita economica per il triennio 2016-2018 e rivede l'aumento del PIL reale, che scende all'1,2 per cento rispetto allo sbandierato 1,6 per cento. Lo scenario economico, in pratica, si fa via via più fragile. Di fatto, l'Italia chiede all'Europa di poter aumentare il deficit di 11 miliardi rispetto al previsto. Il Governo passa in rassegna le politiche di sostegno alle imprese, dalle misure che afferiscono all'accesso al credito, a quelle relative al sostegno agli investimenti tramite sgravi fiscali e incentivi dedicati. Per rendere più competitive le imprese italiane è essenziale stimolare la spesa in ricerca e innovazione. Di fatto, il Governo non indica interventi specifici di potenziamento, né velocizza interventi già previsti, come nel caso del Programma nazionale della ricerca. Non si evincono interventi migliorativi per potenziare l'efficacia del PNR, che fa riferimento al piano manifattura Italia, all'aggregazione tramite rete d'impresa, al famoso masterplan, che dovrebbe essere un punto di forza e di vitalità per il tessuto economico del Mezzogiorno, che, ad oggi, non ha altri strumenti, se non il masterplan, per mirare ad una riduzione degli squilibri territoriali. Eppure nell'ultima legge di stabilità era contemplata la possibilità di prorogare per il Sud d'Italia lo sgravio contributivo per i nuovi assunti, possibilità che nel PNR, invece, manca. Secondo quanto annunciato dal ministro Padoan, proprio a maggio, con l'azzeramento della tassa sul capital gain, con il sostegno agli investimenti di aziende non quotate e con gli sgravi sugli utili reinvestiti, si dovrebbe avere un enorme slancio (dello 0,2 per cento) del PIL: vedremo. Nel DEF, però, si menzionano poche, pochissime volte le micro, le piccole e le medie imprese. Qualcosa si fa per le più innovative e quelle appena nate - le startup - ma di fatto l'attenzione è rivolta a una minuscola minoranza di questo patrimonio italiano, che il DEF erroneamente continua a chiamare «piccole e medie imprese», escludendo le microimprese anche dalla nomenclatura industriale italiana; un'indifferenza che mette tristezza e che prosegue ormai da anni. Renzi - come fecero sia Monti che Letta - si ostina a non presentare, come è invece suo obbligo, il disegno di legge per le piccole imprese. Eppure tanto potrebbe essere fatto per le piccole, che subiscono pesantemente i danni del contesto normativo, teatro di un imbarazzante favoritismo verso le grandi imprese. Purtroppo da sempre il Ministero dello sviluppo economico è totalmente prono alle grandi imprese e il Governo Renzi, come le recenti cronache giudiziarie hanno chiaramente evidenziato, non è da meno; anzi, con Trivellopoli sembra proprio in pole position. Anche Renzi è di fatto obnubilato dagli interessi delle grandi imprese e dai freddi dettami europei: tanto quanto i due Governi precedenti o forse di più, a lui, che a tutt'oggi è il Ministro ad interim dello sviluppo economico, va addebitato il disfacimento della base imprenditoriale italiana, che quotidianamente è ormai sotto gli occhi di tutti noi.
2016-04-27	M5S	GirottoGianniPietro	Signor Presidente, colleghi e, soprattutto, cittadini, vorrei lanciare un segnale di grave pericolo di disastro ambientale, di proporzioni decisamente rilevanti. Stiamo parlando di inquinamento di acqua potabile. Stiamo parlando del secondo bacino idrico in Europa, che è stato dichiarato di interesse comunitario dall'Unione europea, ed è posto in una località che si chiama Oliero, vicino ad Asiago, in provincia di Vicenza. Qual è il pericolo? Qualcuno è stato sufficientemente avveduto - non voglio usare altri aggettivi - da autorizzare prima, costruire poi e portare a compimento una grande discarica, che si chiama Melagon, che contiene rifiuti di tutti i tipi, tra i quali anche rifiuti che provengono da Marghera. Il problema è che questa discarica è posta sopra una montagna, a 1.100 metri di altezza, per l'esattezza; e che si tratta di una montagna carsica, che è un gruviera e che naturalmente è sottoposta a un processo di erosione e consumazione. È una montagna che naturalmente peggiorerà continuamente il suo stato e, a un certo punto, collasserà, quindi, anche non volendo prevedere piccolissimi terremoti o fenomeni di dissesto, arriveremo a un punto in cui il tetto, sopra il quale è posta questa discarica, crollerà e i rifiuti precipiteranno all'interno della montagna e arriveranno a questo bacino, che è il secondo più grande d'Europa e che può dare 300 litri di acqua al giorno per quattro milioni di italiani. Ripeto: abbiamo una discarica enorme posta sopra un monte che è un gruviera e che fatalmente potrebbe lasciar precipitare rifiuti al suo interno. La stampa ha iniziato a parlarne a seguito di una mia interrogazione in proposito, la 4-05696. Io metto tutti a conoscenza della questione, perché questo è un pericolo gravissimo. Già abbiamo l'inquinamento chimico delle acque venete per le sostanze perfluoroalchiliche (PFAS), sostanze chimiche che sono interferenti endocrini e che hanno effetti devastanti, ora abbiamo il problema di queste discariche già esaurite che hanno bisogno di bonifica se vogliamo evitare domani una catastrofe annunciata. Non diciamo poi che non lo sapevamo.
2016-04-27	M5S	MangiliGiovanna	Una ripresa che è assente, tanto è vero che la crescita delle disuguaglianze e della povertà non si ferma e il Mezzogiorno d'Italia è sempre più il Sud dell'Europa.
2016-04-27	PD	LucheriniCarlo	Signor Presidente, membri del Governo, colleghi, stamattina su «la Repubblica» ho letto un interessante articolo in cui Vincenzo Visco ci dava il quadro della pesantezza della crisi che abbiamo vissuto nel mondo, in Europa e nel nostro Paese. L'articolo snocciola alcuni dati che vi riferisco perché, secondo me, sono molto significativi. L'Italia nel 2000 aveva un PIL pro capite di 17 punti superiore alla media europea. Nel 2015 è stato inferiore di quattro punti rispetto alla media europea. Ciò significa che abbiamo perso 21 punti di PIL pro capite rispetto alla media europea. Dopo Grecia e Cipro siamo il Paese più colpito dalla crisi negli anni fatidici della recessione del 2007 e del 2008, con una riduzione del prodotto interno lordo di 10 punti. È un dato ben peggiore di quello della crisi del 1929 per quanto riguarda il nostro Paese, con un calo dei consumi dell'otto per cento, un calo degli investimenti e della produzione manifatturiera del 30 per cento, e una disoccupazione con picchi del 12-13 per cento. Solo negli ultimi anni non abbiamo avuto ulteriori decrementi del prodotto interno lordo: 2,8 per cento nel 2012, 1,7 nel 2013, 0,3 nel 2014. Questa è la situazione che il Governo ha iniziato ad affrontare dopo le elezioni del 2013 e dopo la cura da cavallo che l'economia italiana, la società italiana tutta ha dovuto subire di fatto con il commissariamento europeo e con il Governo dei tecnici di Monti. Tutto questo non è avvenuto senza responsabilità politica. Vorrei ricordare all'ultimo collega intervenuto, che accusava il Governo di non fare nulla, di sbagliare la ricetta, che la crisi di quegli anni ha nomi e cognomi. Fu un Governo di centrodestra, presieduto dal presidente Berlusconi, a portare il Paese in quella condizione. In questi anni abbiamo cercato di scalare una montagna per ripartire da quella situazione in una fase in cui non siamo all'interno di una congiuntura economicamente positiva a livello internazionale ed europeo; anzi, la situazione in Europa ci vede contrapposti alle ricette di austerità (contro la flessibilità) che vengono portate avanti dai Paesi del Nord Europa, soprattutto dalla Germania. Stamattina leggevo gli articoli sulla visita del Presidente della Banca centrale tedesca, che ancora oggi continua a portare avanti l'idea di politiche di austerità come unica possibilità per risanare il bilancio e far ripartire l'economia. Ecco, da questa situazione siamo ripartiti, con questo livello di contrasto e di difficoltà, e però oggi possiamo dire che il Paese è uscito dal tunnel perché in questo Documento leggiamo che nel 2015 abbiamo avuto un risultato dello 0,8 per cento di crescita del prodotto interno lordo. Per la prima volta abbiamo un dato consolidato che inverte la tendenza: abbiamo un segno positivo e, rispetto anche alle previsioni della Nota di aggiornamento al DEF dell'anno scorso, lo sforamento è solo dello 0,1 per cento. Quindi, i dati che il Governo inserisce nel DEF non sono contestabili, messi da chi vuole dipingere un Paese che non c'è; dati troppo ottimistici, come sono stato definiti in molti interventi, ma sono dati reali, perché quando lo scostamento in segno positivo è solo dello 0,1 per cento significa che il Governo inserisce nel Documento di economia e finanza dati assolutamente reali. Non c'è stata soltanto una ripresa del prodotto interno lordo, ma anche dell'occupazione. La disoccupazione si è ridotta di 0,8 punti percentuali, attestandosi oggi all'11,9 per cento. Certo, non è ancora sufficiente, dobbiamo andare avanti, ma anche in questo caso, per la prima volta, c'è un segno positivo dovuto alle politiche del Governo, alle riforme fatte sul fronte del lavoro. Solo così si ridà lavoro ai disoccupati, perché non si dà lavoro denunciando che la disoccupazione è il cancro del Paese, soprattutto al Sud, ma investendo e creando posti di lavoro. C'è stata una ripresa degli investimenti, una ripresa consistente dei consumi. Oggi siamo un Paese che cresce e per questo possiamo avere un ruolo più importante di quello che per tanti anni abbiamo avuto in Europa. Concludo dicendo che questo lo possiamo fare grazie alle riforme che abbiamo varato. Possiamo anche dividerci sulle riforme, ci siamo divisi ed abbiamo discusso; però non possiamo negare e nessuno di noi può contestare il fatto che oggi siamo passati da una fase in cui discutevamo delle riforme ad una fase in cui le riforme le approviamo e le facciamo. Per questo oggi abbiamo una considerazione diversa in Europa e per questo oggi il nostro Presidente del Consiglio - e vorrei che fossero dalla sua parte tutti coloro che in questi anni si sono dichiarati contro l'austerità e a favore della flessibilità - rivendica per l'Europa una politica diversa, non più di austerità e con margini maggiori di flessibilità, che sono anche all'interno di questo Documento di economia e finanzia. Credo che siamo sulla strada giusta e che il Paese stia capendo che, per la prima volta, ce la possiamo fare.
2016-04-27	PD	SantiniGiorgio	Signora Presidente, onorevoli colleghi, rappresentanti del Governo, il Documento di economia e finanza 2016, in linea con le previsioni di legge, illustra l'andamento macroeconomico del Paese, traccia, in una prospettiva di medio-lungo termine, gli impegni sul piano del consolidamento delle finanze pubbliche e definisce gli indirizzi, sul versante delle politiche pubbliche, per il rispetto del Patto di stabilità e crescita europeo. Enuncia poi le modalità e la tempistica attraverso le quali l'Italia intende conseguire il consolidamento strutturale dei conti pubblici e perseguire gli obiettivi in materia di crescita, occupazione, innovazione, istruzione, integrazione sociale, energia e sostenibilità ambientale definiti nell'ambito dell'Unione europea. (Brusìo). PRESIDENTE. Prego i colleghi di ridurre il brusìo, perché il rumore prodotto è incompatibile con il livello della voce del senatore Santini. Prego, continui pure senatore, vediamo se ora è più facile. SANTINI, relatore. In particolare, la prima sezione del Documento espone lo schema del Programma di stabilità, che contiene tutti gli elementi e le informazioni richiesti dai regolamenti dell'Unione europea e in particolare dal nuovo codice di condotta sull'attuazione del Patto di stabilità e crescita, con specifico riferimento agli obiettivi di politica economica da conseguire per accelerare la riduzione del debito pubblico. Nella seconda sezione sono indicate le regole generali sull'evoluzione della spesa delle amministrazioni pubbliche, in linea con l'esigenza, evidenziata in sede europea, di individuare forme efficaci di controllo dell'andamento della spesa pubblica. La terza sezione reca, infine, lo schema del Programma nazionale di riforma (PNR) che, in coerenza con il Programma di stabilità, definisce gli interventi da adottare per il raggiungimento degli obiettivi nazionali di crescita, produttività, occupazione e sostenibilità delineati dalla nuova Strategia Europa 2020. In allegato al Documento sono riportate una serie d'informazioni supplementari contenute in apposite appendici. Nel complesso il DEF 2016 evidenzia una situazione macroeconomica e di finanza pubblica tendenzialmente positiva sia con riguardo alle prospettive di crescita del nostro sistema economico che con riguardo all'andamento delle finanze pubbliche, pur non nascondendo le difficoltà emergenti dal contesto internazionale. Dopo aver registrato, nel 2015, una crescita dello 0,8 per cento, il DEF stima per il 2016 una crescita programmata del PIL del 1,2 per cento, che si incrementa negli anni successivi, per effetto delle politiche del Governo, dell'1,4 per cento nel 2017, dell'1,5 nel 2018, e del 1,4 per cento nel 2019. Tale andamento influirà positivamente anche sul mercato del lavoro e il tasso di disoccupazione è previsto scendere fino al 10,6 per cento. Gli occupati e il monte ore lavorate aumenterebbero in tutto il periodo di riferimento e la maggiore produttività, accompagnata da una moderata crescita salariale, si rifletterebbe in una dinamica ancora contenuta del costo unitario del lavoro. Per quanto riguarda i contributi alla crescita del PIL, il Governo, per l'anno in corso e per quelli successivi, prevede una buona ripresa della domanda interna che, stante l'andamento di scorte ed export, da sola dovrebbe garantire il trend di crescita alla nostra economia ad un livello medio dell'1,4 per cento (ovviamente considerando la costanza delle esportazioni). Il dato che emerge è complessivamente positivo, soprattutto se paragonato con la situazione emergenziale degli scorsi anni per quanto riguarda gli andamenti della finanza pubblica, e mostra per il periodo di riferimento un andamento decrescente del deficit e della spesa per interessi ed un'incoraggiante crescita dell'avanzo primario, a dimostrazione che le misure di stabilizzazione dei conti pubblici iniziano a produrre i risultati attesi. Nel nuovo scenario programmatico il Governo prevede che l'indebitamento netto delle amministrazioni pubbliche si riduca dal 2,3 per cento del 2016 all'1,8 per cento del PIL nel 2017 e allo 0,9 per cento nel 2018, portando quindi il saldo in lieve surplus nel 2019 (0,1 per cento del PIL). Fra i dati maggiormente significativi si segnala l'andamento dell'indebitamento strutturale, che, sebbene in peggioramento nel 2016 rispetto alle previsioni del precedente DEF (0,7 punti percentuali rispetto al 2015), evidenzia nel periodo di riferimento un percorso virtuoso. Per gli anni successivi al 2016, l'indebitamento netto strutturale migliorerebbe dal -1,2 del 2016 al -1,1 per cento del PIL nel 2017, al -0,8 per cento nel 2018. Tale andamento assicurerebbe sostanzialmente il conseguimento dell'Obiettivo di medio termine (MTO) dell'Italia nel 2019, anno in cui il saldo è previsto al -0,2 per cento. La deviazione temporanea dal percorso di avvicinamento verso l'Obiettivo di medio termine rispetto alle precedenti previsioni è pertanto riconducibile all'esigenza di procedere speditamente, con una strategia organica, all'implementazione degli interventi per la crescita, in grado di incidere nel medio periodo sul potenziale di crescita del PIL e di migliorare la sostenibilità delle finanze pubbliche. Per queste ragioni, il Governo ha predisposto una Relazione al Parlamento, che verrà sottoposta all'autorizzazione parlamentare. La Relazione, come già accennato in apertura, contiene l'aggiornamento dei nuovi obiettivi programmatici di finanza pubblica, l'indicazione della durata e la misura dello scostamento, nonché il relativo piano di rientro, tenuto conto della durata e della gravità degli eventi da fronteggiare, fissando un sentiero di riduzione dell'indebitamento netto più graduale rispetto a quello programmato nella Nota di aggiornamento 2015, che assicura comunque il sostanziale raggiungimento dell'obiettivo di medio termine nel 2019. Fra gli altri dati positivi di finanza pubblica si sottolineano quelli relativi all'andamento del saldo primario e della spesa per interessi, che confermano il percorso virtuoso intrapreso verso il risanamento delle finanze pubbliche. Quanto al percorso di riduzione del rapporto debito-PIL, infine, dopo una ulteriore crescita nel 2015 fino al 132,7 per cento del PIL, dal 2016 si avvia la fase di discesa, con una prima riduzione di 0,3 punti percentuali rispetto all'anno precedente, fino a raggiungere il livello del 123,8 per cento nell'anno terminale del periodo di previsione, con una riduzione complessiva nel periodo medesimo di circa 9 punti percentuali. Nella seconda sezione del DEF sono riportate, fra le altre, le previsioni tendenziali dei conti economici delle pubbliche amministrazioni. Le entrate totali delle amministrazioni pubbliche in rapporto al PIL presentano un percorso di diminuzione, passando dal 47,9 per cento registrato nel 2015 al 47,1 per cento nel 2019. Anche le spese totali registrano nelle previsioni un percorso tendenziale di costante diminuzione, passando dal 50,5 per cento del 2015 al 46,7 per cento nel 2019. Nel 2016 le spese diminuiscono di 0,9 punti percentuali, di ulteriori 1,2 punti percentuali nel 2017 e di ulteriori 0,9 punti percentuali nel 2018. La pressione fiscale,sempre secondo tali previsioni, diminuirà nel periodo di riferimento dello 0,6 per cento, passando dal 43,5 per cento del 2015 al 42,9 per cento del 2019, raggiungendo il livello minimo del 42,7 per cento nel 2017. Sul versante delle spese, le spese correnti al netto degli interessi in rapporto al PIL, dopo gli aumenti registrati negli anni 2013, 2014 e 2015, sono previste ridursi costantemente sull'orizzonte previsivo, fino a raggiungere il 39,9 per cento del PIL nel 2019. La spesa per interessi in percentuale del PIL è prevista in calo, diminuendo rispetto al valore del 4,2 per cento rilevato nel 2015. Si ridurrà di 0,2 punti nel 2016 e di ulteriori 0,2 punti percentuali per ciascuno dei successivi due anni fino a raggiungere il 3,5 per cento del PIL nel 2019. La riduzione della spesa in conto capitale fra il 2015 e il 2019 è pari a -0,8 punti percentuali del PIL ed è comunque più contenuta di quella prevista per le spese correnti al netto degli interessi; processo destinato a continuare nel prosieguo del percorso di risanamento dei conti pubblici, al fine di creare una situazione della finanza pubblica in grado di supportare al meglio lo sviluppo e la crescita economica. Il fabbisogno del settore pubblico risulta in costante miglioramento fino a raggiungere, nel 2019, il valore positivo di 652 milioni di euro. Le stime per il 2016 indicano un fabbisogno del settore pubblico pari a 52.398 milioni di euro (3,1 per cento del PIL), in linea con il consuntivo del 2015. Il Programma nazionale di riforma (PNR) contenuto nella terza sezione del DEF definisce, in coerenza con il Programma di stabilità, gli interventi da adottare per il raggiungimento degli obiettivi nazionali di crescita, produttività, occupazione e sostenibilità così come delineati e concordati in sede europea. Anche in relazione alle raccomandazioni dell'Unione europea di luglio 2015 il PNR compie una ricognizione delle misure adottate ed in itinere, nonché dei nuovi interventi che il Governo intende effettuare. Gli ambiti principali d'interesse del PNR concernono in particolare la competitività e gli investimenti per la crescita, con importanti misure per esempio per quanto riguarda l'utilizzo di fondi strutturali nel Mezzogiorno con il masterplan, le riforme istituzionali, la pubblica amministrazione e le semplificazioni, il mercato del lavoro e le politiche sociali, la riforma della giustizia, il sistema bancario e la finanza per la crescita, le privatizzazioni, le politiche per la concorrenza, l'istruzione e ricerca, la rimozione degli squilibri territoriali, la lotta alla povertà, l'imposizione fiscale e la riforma della legge di bilancio. Il DEF 2016 illustra pertanto i principali obiettivi di politica economica ritenuti necessari per accompagnare il suddetto processo di crescita. Fra questi, si evidenziano gli interventi prefigurati nel DEF volti a sostenere la ripresa economica, la riduzione del prelievo fiscale, le misure per convogliare il rapporto tra il debito pubblico e il prodotto interno lordo su un percorso di riduzione, agendo soprattutto sul denominatore dello stesso rapporto, cioè la crescita, e consolidando così la fiducia dei mercati per favorire la ripresa dei consumi e degli investimenti e per consentire un deciso recupero della produzione e dell'occupazione nel prossimo periodo. Fra i punti maggiormente qualificanti del Documento di economia e finanza 2016 emerge in tutta evidenza la proposta volta a scoraggiare l'attivazione delle clausole di salvaguardia per il 2016, che avrebbero l'effetto di aumentare il prelievo a carico di cittadini ed imprese. Tale decisione rappresenta un intervento importante in grado di determinare un abbattimento significativo della pressione fiscale contemplata dal quadro tendenziale. Altro punto qualificante del Documento di economia e finanza 2016, ritenuto necessario per facilitare il processo di ripresa economica, è rappresentato dall'utilizzo della flessibilità della finanza pubblica che, insieme al complesso degli investimenti in programma, rappresenta uno snodo fondamentale per aumentare significativamente le capacità competitive del Paese. L'Italia, pertanto, si appresta ad inviare in Europa un Documento di programmazione economica e finanziaria completo, con un Programma nazionale di riforme ben delineato, dal quale ricavare le direttrici prioritarie del nostro percorso virtuoso di crescita e risanamento dei conti pubblici, con un'agenda di interventi innovativi - ben rilevabili nel PNR - di politica economica interna e una politica di bilancio responsabile, attenta all'equilibrio dei conti pubblici, che assicura la fiducia dei mercati grazie a finanze pubbliche solide, e in grado di aumentare la competitività e accrescere il potenziale di crescita nel lungo periodo. Appare però del tutto evidente, tuttavia, che senza un cambio di passo anche in Europa, l'aggancio della ripresa economica diventa per il nostro Paese più complicato. In questo percorso, si dovrà pertanto agire anche in sede europea, per impostare e concentrare l'attenzione dell'Europa proprio su tali tematiche, cioè sulla crescita, e per aprire nuovi e maggiori spazi di manovra per favorire una crescita economica sostenuta, duratura e al passo con l'andamento dei paesi maggiormente sviluppati.
2016-04-27	FI	DAliAntonio	D'ALI' (FI-PdL XVII). Signora Presidente, onorevoli colleghi, signori del Governo, Forza Italia voterà decisamente contro le previsioni contenute in questo Documento di economia e finanza. Siamo ormai al terzo documento prodotto da questo Governo, e devo dire che la musica non cambia. Nel 2014 si poteva giustificare un'impostazione ottimistica, quasi di speranza sull'andamento dei conti del Paese e sulla dinamica della macroeconomia internazionale. Quando, però, ci rendiamo conto che mentre la dinamica della macroeconomia internazionale ha aiutato - e non poco - i conti dell'Italia, e l'Italia non è riuscita a monetizzare questi aiuti, a migliorare i suoi parametri di bilancio né a produrre un documento che oggi possa ritenersi esaustivo di un risultato positivo ottenuto, non possiamo allora avallare un documento che è la fotocopia dei precedenti. Come i precedenti, infatti, questo DEF si nutre solamente della speranza; di dati attuali che è costretto a riportare in maniera drammatica - lo vedremo - e di dati previsionali che invece vivono, appunto, di ottimismo e di speranza. Tutti gli organismi economici nazionali e internazionali hanno bocciato, senza mezzi termini, l'eccessivo ottimismo di queste previsioni; hanno detto che ci sono rischi insiti sia nella dinamica dell'economia nazionale che in quella dell'economia internazionale; un Governo serio non può non prendere in considerazione questi rischi e che pertanto alcune previsioni, al di là anche degli stessi spot che quotidianamente il Premier ci propone - e che non troviamo neanche in gran parte riportati nel contenuto di questo documento - non dovrebbero avere luogo per evitare non solo di creare aspettative ma anche per evitare che poi, sull'onda delle aspettative, si realizzino veramente alcuni interventi che peggiorerebbero di gran lunga i nostri conti. Purtroppo per il Governo, i dati di questo primo trimestre del 2016 certificano l'assoluta inadeguatezza delle previsioni e soprattutto delle politiche messe in atto da questo Governo. Basti pensare ai dati sull'occupazione, a quelli sugli investimenti, sul settore creditizio, sulle esportazioni: abbiamo avuto un crollo delle esportazioni. Tutti i dati ci dicono che questo crollo è dovuto principalmente alla chiusura del mercato della Russia, oggetto di incredibili sanzioni da parte dell'Unione europea, e noi continuiamo ad andare in Europa a chiedere l'allargamento della nostra flessibilità, cioè a fare maggior debito piuttosto che pretendere di poter liberamente riprendere i rapporti economici con un Paese dove la chiusura dei mercati ha determinato un crollo del cinque per cento delle nostre esportazioni mondiali. Continuiamo ad alimentare una spesa pubblica che non diminuisce. Mi dispiace dovere entrare in contraddittorio con l'ottimo relatore e con il vice ministro Morando, che ringrazio per la collaborazione che hanno prestato alla 5ᵃ Commissione, così come approfitto per ringraziare i senatori Mandelli, Ceroni, Zuffada e Gibiino che sono intervenuti questa mattina esponendo larga parte delle motivazioni che ci portano a considerare questo documento assolutamente inutile e vorrei dire pericoloso. In una sola cosa do ragione al senatore Gualdani: ci vuole proprio coraggio, senatore Gualdani, a presentare questo tipo di documento al Parlamento e soprattutto alla Nazione. La spesa pubblica non diminuisce perché noi guardiamo al valore assoluto; non possiamo guardare al valore relativo, in considerazione di un PIL la cui crescita è prevista e non è reale. Non diminuisce la pressione fiscale. Nella noterella di rettifica che il Governo ci ha trasmesso si è proprio capito che, anche al di là della buona volontà di dare un dato positivo, alla fine la pressione fiscale è diminuita dello 0,1 per cento. Uno 0,1 di pressione fiscale non compensa ciò che gli italiani pagano sotto forma ufficialmente diversa dalla pressione fiscale, ma che pressione tributaria sempre è. Mi riferisco alle tariffe sui servizi degli enti locali: abbiamo avuto un incremento del 20 per cento medio sul territorio nazionale delle tariffe sui rifiuti e sul servizio idrico, che passano per tariffe, ma che in realtà cari colleghi, sono nelle bollette che ogni giorno arrivano nelle case dei cittadini e che determinano un aumento della spesa verso il settore pubblico. Al cittadino poco interessa che sia tassa, imposta o tariffa: il cittadino sa che aumenta il carico che gli viene chiesto dal settore pubblico per la gestione della cosa pubblica. Il debito pubblico non diminuisce e addirittura si rinvia il pareggio di bilancio. Forse, da questo punto di vista (mi riferisco alla battuta della senatrice Lezzi sulla scaramanzia) qualcuno avrà detto al Presidente del Consiglio che l'unica volta che nella storia del Paese si raggiunse l'equilibrio, nel 1876, quel Governo cadde miseramente sotto i colpi di un'elezione contraria; quindi rinviamo: può darsi che sia questo il motivo. Purtroppo, però, il motivo non è questo; il motivo è che non si riesce a diminuire l'incidenza del debito pubblico sul prodotto interno lordo e che tutti i parametri - l'ha detto ieri il Presidente della Bundesbank, ma non avevamo bisogno che lo dicesse lui, perché l'abbiamo ripetuto nelle nostre sedi istituzionali in tutti i modi - quella montagna di ghiaccio che ostacola il cammino del Paese, nessuno la vuole considerare. È come se questo Governo fosse sul Titanic che va verso l' iceberg, senza voler considerare che questo iceberg esiste e che poi purtroppo coinvolgerà nell'affondamento tutto il Paese, continuando a suonare sempre la stessa musica, come le cronache ci riportano: la musica di una manovra espansiva fatta di spesa corrente e non di investimenti. Vorrei dire al senatore Ruvolo: caro amico, la tua immagine salvifica di qualcuno che possa risolvere i problemi del Mezzogiorno - e della nostra Sicilia, in particolare - dovrebbe passare intanto dinanzi ad un atto concreto, quello della restituzione di quattro miliardi e mezzo di investimenti sottratti al Mezzogiorno con la legge di stabilità per il 2015 a favore della decontribuzione sulle nuove assunzioni
2016-04-27	M5S	LezziBarbara	E avete anche l'arroganza di dire in televisione che non è vero, eppure lo avete scritto voi. La percentuale di spesa sanitaria sul PIL è la più bassa in Europa e ancora diminuisce, perché nelle vostre strabilianti previsioni il PIL dovrebbe aumentare del 2,8 per cento e la spesa sanitaria solo dell'1,5 per cento.
2016-04-27	M5S	LezziBarbara	I consumi si aumentano aiutando chi sta dietro e chi ora non consuma con il reddito di cittadinanza, che vige in tutta Europa
2016-04-27	PD	GuerrieriPaleottiPaolo	Signora Presidente, onorevoli colleghe e colleghi, in questo mio breve intervento vorrei spiegare le motivazioni del voto favorevole del Gruppo del Partito Democratico al Documento di economia e finanza e alle proposte di risoluzione presentate dai Capigruppo di maggioranza. Questa mattina, in sede di discussione, il senatore Santini e altri interventi si sono concentrati con molta efficacia su temi specifici; quindi mi limiterò ad esaminare alcuni aspetti di carattere generale del documento in esame e vorrei cominciare proprio dal contesto internazionale ed europeo, perché è fondamentale per capire le linee di tendenza contenute in questo documento. È importante sottolineare come nello spazio di qualche mese, a livello internazionale, sia cambiato tutto. Ci aspettavamo, fino allo scorso anno, una domanda internazionale solida ed invece c'è stato il crollo degli andamenti delle aree emergenti, in particolare il rallentamento forte dell'economia cinese. Ci aspettavamo effetti positivi dal deprezzamento nel cambio dell'euro ed invece abbiamo avuto svalutazioni nelle aree emergenti, che hanno in gran parte compensato il dollaro forte. Ci aspettavamo condizioni finanziarie espansive ed in realtà, proprio all'inizio di quest'anno, ci sono stati andamenti dei mercati finanziari, dopo il crollo delle borse, che hanno scosso le attività finanziarie negli Stati Uniti e in Europa. Se non teniamo conto di questi mutamenti è difficile capire le linee di strategia di politica economica contenute nel DEF. Bisogna anche capire che gli andamenti che si stanno determinando a livello internazionale si possono spiegare con il fatto che c'è una carenza di domanda di consumi ed investimenti a livello globale, rispetto alla quale la politica economica dei Governi finora ha fatto molto poco e l'intero onere della crescita si è riversato sulle politiche monetarie delle banche centrali, con i noti limiti della politica monetaria, che può creare liquidità e stimolare le attività finanziarie, ma molto meno e molto poco l'economia reale. Rispetto a questo contesto anche l'Europa ha subito un rallentamento, seppure la crescita è continuata. È vero che le politiche fiscali in Europa sono oggi meno restrittive e che addirittura in Germania si è avviato un relativo aumento della spesa interna, per favorire l'accoglienza dei rifugiati: è certamente qualcosa, ma molto al di sotto di quello che sarebbe necessario. Si può fare molto di più, in particolare cercando maggiori asimmetrie nelle politiche fiscali e soprattutto stimolando una politica di investimenti a livello europeo, andando al di là del pur positivo cosiddetto piano Juncker. Sono investimenti che il nostro Governo richiede da tempo con forza a Bruxelles e che sono in grado di colmare il vuoto che c'è tra una domanda debole e un'offerta in cerca di rilancio. Ecco, il DEF va letto su questo sfondo, perché su questo sfondo si capisce il quadro tendenziale contenuto nel Documento di economia e finanza ed il quadro programmatico che il Governo si prefigge di raggiungere. Va sottolineata innanzitutto la strategia di politica economica che viene ribadita, giacché ha avuto qualche successo, quella di mettere la crescita al centro, come obiettivo da perseguire e guardare al risanamento della finanza pubblica come ad un vincolo: è una inversione di tendenza importante che è avvenuta ormai negli ultimi due anni, una strategia che stanno seguendo anche molti altri Paesi europei dopo il fallimento delle politiche tutte incentrate sull'austerità, che perseguivano la riduzione del debito e poi finivano con l'aumentarlo.
2016-04-27	PD	SantiniGiorgio	Passo a un secondo aspetto. In molti interventi si è messo in discussione - anche in questo caso criticando da tutte le posizioni - il rapporto con l'Europa: c'è chi ha detto che siamo ad essa subalterni e chi ha detto che siamo fuori dalle regole europee. Credo che la sostanza sia molto più chiara e oggettiva. L'obiettivo perseguito dal Governo con il DEF è affrontare seriamente il tema della politica di stabilità europea e anche di crescita in Europa, che - come sappiamo - si è purtroppo rivelato difficile da attuare con un'interpretazione rigida dei parametri e delle regole europee. Pertanto, credo sia importante che già lo scorso anno, ma ancor più quest'anno, si sia posto con forza il tema di utilizzare tutti i margini di flessibilità delle regole europee per poter orientare le politiche nazionali alla crescita. Del resto, vediamo anche alcuni importanti risultati di questa politica se è vero, come è vero, che viene messo in discussione il calcolo della crescita potenziale (il cosiddetto output gap, che è un elemento fondamentale per capire l'andamento delle previsioni di bilancio) e si parla addirittura di cambiare anche il parametro del debito nudo e crudo per avere elementi più attendibili nella politica di stabilità e crescita. Questo è un risultato anche della politica italiana. Infine, come terza e ultima considerazione, molti interventi hanno messo in discussione il fatto che ci siano o meno tra le finalità del DEF, una politica espansiva e quel controllo della spesa che - come tutti sappiamo - è assolutamente necessario. Io credo che anche in questo caso, senza allungarci molto, parlino i fatti e i dati contenuti nel DEF. Sappiamo anzitutto che una politica espansiva è già contenuta in molte riforme poste in essere, votate e approvate dal Parlamento e che adesso vanno realizzate nel concreto. Mi riferisco - ad esempio - alla riforma della pubblica amministrazione. Qualcuno ha chiesto se le partecipate verranno riformate: la risposta sta proprio nell'attuare la riforma della pubblica amministrazione. Così come, per quanto riguarda gli investimenti, sappiamo che nella legge di stabilità si prevede sia il maxiammortamento, sia il credito di imposta nel Mezzogiorno, per dare le risposte necessarie a sostenere con forza gli investimenti. Continuando su questo tema, nel DEF si parla esplicitamente di attivare la parte italiana del piano Juncker, che prevede una leva di 12 miliardi di investimenti da realizzare nel corso del 2016. E, per quanto riguarda il Mezzogiorno più volte citato, c'è tutto il tema del masterplan, dei fondi europei e del credito di imposta sugli investimenti, che fanno parte delle politiche in parte attuate e in parte da completare, sulla base dei programmi del Governo, e che ricadono anche tra le attività del DEF. Quindi, alle domande rivolte, che sono state accompagnate da molti dubbi nel corso degli interventi, noi possiamo rispondere, in modo oggettivo, che le riforme poste in essere, quelle già approvate e da attuare e gli obiettivi programmatici del DEF contengono questa impostazione molto seria, per quanto riguarda sia il controllo della spesa - come si rivela anche dagli indici e dalle previsioni programmatiche - che il sostegno attivo alle politiche per gli investimenti, che si accompagnano alle politiche per il lavoro e alla riduzione della tassazione a vari livelli per completare il quadro di sviluppo della crescita. Mi sembra che queste osservazioni possano rispondere alle principali obiezioni sollevate nel corso del dibattito. In questo senso, noi confermiamo che il DEF di cui chiediamo l'approvazione contiene la capacità di stare all'interno di una politica europea, cercando tuttavia di forzarla nella direzione dello sviluppo e della crescita.
2016-04-27	PD	SantiniGiorgio	Rispetto a queste critiche credo che, al di là di ogni altra valutazione che si possa fare, nello stendere il DEF il Governo abbia sostanzialmente seguito un criterio di grande attenzione e aderenza ai fatti reali e, soprattutto, alle previsioni oggettive rese sicuramente necessarie dal cambiamento verificatosi nell'economia internazionale nell'ultima fase del 2015 e nei primi mesi del 2016. Un po' tutti gli istituti hanno rivisto al ribasso le previsioni di crescita nel mondo, in Europa e, quindi, anche nel nostro Paese.
2016-04-28	PD	FabbriCamilla	Signora Presidente, intervengo, se il senatore Giovanardi permette. Oggi si celebra la Giornata mondiale per la salute e la sicurezza sui luoghi di lavoro voluta dalla OIL, Organizzazione internazionale del lavoro, agenzia dell'ONU. Quest'anno detta celebrazione è dedicata allo stress lavoro-correlato e ai rischi psicosociali. Sotto questo profilo, è utile ricordare che l'articolo 28 del testo unico sulla sicurezza impone a tutti i datori di lavoro di valutare lo stress lavoro-correlato, cioè il rapporto tra l'organizzazione dell'attività e la salute, intesa quale stato di completo benessere fisico. Ma, signora Presidente, onorevoli colleghi, è utile ricordare altresì che oggi si celebra la Giornata mondiale dedicata alle vittime dell'amianto. Secondo un rapporto dell'Organizzazione mondiale della sanità, sono circa 15.000 le persone che ogni anno in Europa perdono la vita a causa di patologie amianto-correlate e sono 21.000 i casi registrati in Italia dal 1993 al 2012, di cui il 70 per cento presenta una diagnosi certa, probabile o possibile di esposizione professionale all'amianto, e solo l'1,6 per cento attribuibili a una causa extralavorativa. Signora Presidente, molto è stato fatto da quando nel 1992, con la legge n. 257, si è bandito l'amianto in Italia, ma riteniamo che ancora molto sia da fare e che il tema e la sua rilevanza sociale, di giustizia, di salute e di ambiente, imponga l'assunzione di responsabilità per trovare una soluzione definitiva da parte del Parlamento e di tutte le forze politiche.
2016-04-28	LN	DivinaSergio	Signor Presidente, qualche settimana fa abbiamo avuto la notizia, esaltata dalla stampa nazionale, dell'arrivo in Libia del premier al-Sarraj, designato dal Governo di accordo nazionale. Ci hanno anche descritto le modalità del suo arrivo, non senza screzi e addirittura tra qualche sparo. Sembra che il premier al-Sarraj si trovi ancora presso una base navale, sempre nei pressi del porto di Tripoli e questo ci lascia intuire che il nuovo Governo non è proprio in grado di assumere, almeno per ora, il pieno controllo della situazione libica, e sembra nemmeno della capitale. Pertanto, il quadro che possiamo avere noi oggi è meno roseo di quello che viene dipinto. Bene, al-Sarraj adesso chiede alla comunità internazionale, a noi e all'Europa tutta, un intervento militare, innanzitutto con lo scopo di sradicare l'ISIS dalla Libia, ma anche, e non ultimo, con quello di proteggere le infrastrutture dell'industria petrolifera da potenziali attacchi di miliziani e di jihadisti che fanno riferimento al califfato. Questa operazione sembra che sia benedetta o comunque veda di buon grado, da parte degli Stati Uniti, una leadership italiana, anche se corre voce che ci sia un'ambizione britannica nel recitare tale ruolo. Secondo lei, signor Ministro, quali prospettive ha il Governo di al-Sarraj di riuscire a consolidarsi in questo contesto, visto che è ancora vincolato in una base navale? Cosa intende fare l'Italia per sostenerlo, soprattutto dal punto di vista militare?
2016-04-28	M5S	LucidiStefano	Grazie, signor Presidente. Buon pomeriggio, signor Ministro. In audizione al Senato il generale Paolo Serra di UNSMIL ha fornito un quadro aggiornato dello scenario libico e un piano che, dopo la firma del libyan political agreement, prevedeva l'approvazione del Governo con voto di fiducia da parte dell'House of representatives, ma, ad oggi, questo voto di fiducia ancora non vi è stato. UNSMIL descrive Tripoli come una realtà frammentata, con presenza di forze filogovernative o oppositrici. Ci sono circa 41 gruppi armati, dei quali l'80 per cento supporta il Government of national accord (GNA), ma solo nell'area pro-GNA ci sono circa 12 forze o gruppi armati e anche a Bengasi la situazione sembra molto simile a quella di Tripoli. Nelle stesse ore, però, il Governo italiano presenta in Europa il migration compact, cioè una serie di intenti per gestire e contenere i flussi migratori, con un capitolo speciale proprio dedicato alla Libia. Il migration compact parte libica non sembra, però, aderire allo scenario descritto e proposto da UNSMIL, risultando quindi di difficile attuazione, proprio perché non coerente con la situazione a terra. Il fenomeno migratorio assume, dunque, un ruolo centrale, che molti indicano come merce di scambio tra interessi diversi. Nel 2015, 154.000 migranti arrivano nell'Unione europea attraverso la Libia e, nel 2016, su 5.270 arrivi il 97 per cento proviene proprio dalla Libia. Per questi motivi, le chiedo se e su quali temi il Governo abbia interagito con l'ONU-UNSMIL per la redazione del migration compact, parte libica, per la corretta valutazione della posizione italiana circa un probabile intervento militare di terra in Libia e delle possibili conseguenze, anche alla luce di quanto indicato da alcuni analisti, secondo i quali ISIS attacca maggiormente se attaccato o comunque costretto ad arretrare in quello che considera il proprio territorio. Infine, vorrei sapere se ritiene che la richiesta di assistenza rivolta all'Italia dovrebbe essere valutata solo dopo aver verificato il sostegno a al-Sarraj, che sarebbe allora un Governo di rappresentanza nazionale di autodeterminazione del popolo libico e, a quel punto, valutare anche la riapertura dell'ambasciata italiana a Tripoli.
2016-04-28	PD	SangalliGianCarlo	Signor Presidente, sono soddisfatto della risposta del Ministro, soprattutto del tono che ha usato e dell'approccio razionale ad un problema che ha - come tutte le crisi internazionali - innumerevoli aspetti da tenere sotto controllo: l'unità del Paese, la stabilizzazione del Governo libico e, contemporaneamente, l'impegno sul piano umanitario, che si potrà poi anche trasformare in un impegno più generale di sostegno alla governance libica, quando questa si sarà affermata e sarà completamente riconosciuta. L'Europa dovrebbe agire in modo unitario e noi stiamo provando a farlo. Purtroppo, qualche anno fa l'azione europea non è stata un'azione lungimirante verso la Libia e sono convinto che adesso lavoreremo con maggiore cautela, razionalità e lungimiranza verso questo Paese. Le parole del Ministro mi rassicurano in tal senso.
2016-04-28	PD	VerducciFrancesco	Signor Ministro, la questione drammatica della guerra civile e della crisi siriana insiste in un quadrante decisivo dello scacchiere internazionale che ha enormi implicazioni geopolitiche a livello mondiale. E questa crisi è un fattore che riacutizza i nervi scoperti delle relazioni internazionali tra le potenze regionali e internazionali. La crisi geopolitica porta con sé la necessità di ristabilire una nuova stabilità nella regione del Mediterraneo e del Medio Oriente e poi soprattutto due grandi questioni, la cui soluzione ha a che fare con la tenuta stessa dell'Europa e del suo percorso di integrazione. Una è quella dei flussi migratori legati alle guerre. Le cifre parlano di 7 milioni di sfollati, di cui 4 milioni di rifugiati, la maggior parte in Giordania, in Libano e in Turchia, ma molti - come sappiamo - anche in Unione europea. Vi è, poi, la questione del terrorismo jihadista, l'ingresso di Daesh nel territorio siriano. Per fortuna, notizie delle ultime settimane sono le vittorie che l'hanno risospinto verso l'esterno, ma anche il posizionamento di al-Qaeda. Dal marzo 2011 vi è una rivolta contro il regime di Bashar al-Assad, che si è macchiato di persecuzioni molto gravi contro la popolazione (250.000 vittime), una grande crisi umanitaria, e moltissimi bambini sono senza medicinali e vaccini. Tra il 14 e il 20 marzo scorso ci sono stati a Ginevra importanti colloqui di pace, coordinati dall'inviato ONU Staffan de Mistura, che hanno messo al centro un documento con 12 punti, che si occupa del tema fondamentale non solo della stabilità, ma anche della transizione democratica, dello Stato di diritto, di una nuova Costituzione e di nuove elezioni libere. A margine, c'è anche una questione molto importante, quella curda, la cui risoluzione è fondamentale per gli esiti positivi dei colloqui. Chiedo a lei, signor Ministro, quale sia l'impegno italiano e come questo si riverberi anche in quello dell'Unione europea e della comunità internazionale.
2016-05-03	PD	LumiaGiuseppe	Signor Presidente, arriviamo a questo voto, che per il Partito Democratico sarà favorevole, dopo un lungo, travagliato e complesso cammino, che in alcuni momenti ha unito quasi all'unanimità quest'Assemblea, mentre in altri non lo ha saputo fare. Colleghi, il cammino è lungo e si collega idealmente a una pagina buia della storia del nostro Paese: mi riferisco alle cosiddette leggi razziali del 1938. Nel frattempo nel mondo, accanto alla Shoah, sono cresciuti altri crimini devastanti contro l'umanità. Di fronte al riemergere, anche in questi ultimi anni e mesi, delle culture dell'odio e della violenza ci siamo posti il problema di come intervenire e quale strada utilizzare. Abbiamo così deciso e confermato - tale indirizzo è presente anche nel testo al nostro esame - che contro le opinioni, anche quelle più abominevoli e odiose, che tutti rifiutiamo moralmente e culturalmente, non dobbiamo ricorrere all'arma del diritto penale. Abbiamo deciso cioè di confrontarci, contro questa realtà presente oggi in Italia, in Europa e nel mondo, con gli strumenti della cultura, dell'educazione, del confronto democratico, della libera espressione e della capacità di persuasione, che è l'arma fondamentale che esiste in una democrazia. Invece, contro quelle forme di odio che vengono definite in modo molto concreto nella norma che vi viene proposta, come forme di propaganda, di istigazione e di incitamento, e che sono orientate a produrre dei delitti (delitti, cari colleghi!), di fronte a questa realtà, come ci viene proposta oggi nella nostra società, allora sì che si può ricorrere all'arma del diritto penale. È la scelta che è stata fatta. E questa scelta, cari colleghi, non è stata fatta con un colpo di mano in Aula, ma è stata fatta raccogliendo l'elaborazione e il lavorìo che abbiamo prodotto proprio qui al Senato, a partire dalla Commissione, e che oggi si racchiude nell'emendamento che ci viene proposto a prima firma del presidente D'Ascola. Colleghi, vi informo che vi apprestate a votare un testo che, tranne solo un piccolo ma importante cambiamento (di cui parlerò tra poco), è stato già votato l'11 febbraio 2015 ed è stato votato quasi all'unanimità. Ci sono dei colleghi che adesso criticano questa soluzione; ma si tratta di una soluzione che hanno già votato l'11 febbraio 2015, in quella soluzione del Senato dove c'era tutta l'espressione dell'emendamento del senatore D'Ascola, tranne il famoso «pubblicamente». Cari colleghi, il testo che abbiamo già votato quasi all'unanimità - e vorrei che tutti i colleghi senatori facessero loro questo esame di coscienza rispetto a quel voto - già conteneva tutte le famose espressioni: «propaganda», «istigazione», «pubblico incitamento», «che si fondano in tutto o in parte sulla negazione della Shoah» (quest'ultima indicata in modo esplicito e convintamente); nel testo dell'emendamento D'Ascola si fa anche riferimento ai crimini di genocidio, ai crimini contro l'umanità e ai crimini di guerra, come definiti dagli articoli 6, 7 e 8 dello statuto della Corte penale internazionale, ratificato dal nostro Paese con la legge 12 luglio1999, n. 232. Colleghi, questa scelta fu fatta dal Senato l'11 febbraio 2015. Cari colleghi, questa scelta è stata confermata dalla Commissione appena pochi giorni fa; nessun cambiamento è stato apportato su questi punti fondamentali in Commissione; ecco perché sembra strano che qui in Aula adesso sorgano dei dubbi su quelle scelte fondamentali che tutti insieme abbiamo fatto, anche con quelli che qui adesso dichiarano il loro voto contrario. Strano. Mi auguro che questo cambiamento sia il prodotto di una legittima convinzione, di una legittima revisione di un'opinione, e non sia invece attirato da uno schematico e - ahimè - povero gioco politico, che spesso non fa onore al lavoro che viene fatto e che viene qui proposto nella sua limpidezza e trasparenza. Dicevo che c'è solo un elemento che viene modificato, l'avverbio «pubblicamente». Cari colleghi, il diritto vivente in questi anni ci ha presentato una realtà che esula dalle categorie del privato e del pubblico. Non volevamo, cari colleghi, entrare nella sfera privata (la famosa cena, che qui più volte è stata rappresentata, dove si esprimono liberamente le opinioni), tantomeno volevamo rinchiudere le scelte che abbiamo fatto dentro la più vasta categoria del pubblico, perché appunto il diritto vivente ci presenta delle fattispecie che non sono del tutto private e non sono del tutto pubbliche. Il presentatore dell'emendamento, il presidente D'Ascola, si è fatto carico di tale problema, con una formulazione solida e ben definita dal punto di vista della nostra giurisprudenza: «in modo che derivi concreto pericolo di diffusione». Nessun reato d'opinione, nessuna sentenza di Stato, ma solo la possibilità di colpire quando c'è propaganda, incitamento e istigazione verso i delitti, attraverso una norma molto rigorosa, ben solida, che ci mette in condizione, cari colleghi, di votarla con un'ampia maggioranza, che va al di là della classica maggioranza di Governo. Ecco perché, colleghi, la scelta che abbiamo fatto è molto solida. Il richiamo agli articoli 6, 7 e 8 dello statuto della Corte penale internazionale non fa riferimento a singoli atti. Infatti, l'articolo 6 (crimine di genocidio), l'articolo 7 (crimini contro l'umanità) e l'articolo 8 (crimini di guerra) contengono delle precise indicazioni in premessa. Per il crimine di genocidio il resto deve essere commesso nell'intento di distruggere, in tutto o in parte, un gruppo nazionale etnico, razziale o religioso (altro che i singoli casi che venivano indicati, per svilirne la portata!); così i crimini contro l'umanità: se commessi nell'ambito di un esteso o sistematico attacco contro popolazioni civili; così i crimini di guerra: quando commessi come parte di un piano o di un disegno politico su larga scala. Pertanto, cari colleghi, anche questo richiamo è ben solido, ratificato nel nostro Paese e ci fa evitare le pantomime che qui prima, in modo alquanto scorretto, ci venivano rappresentate. Votiamo a favore dell'emendamento e mi auguro che quelli che hanno votato a favore sia nella votazione del Senato dell'11 febbraio 2015 sia in Commissione, in diverse occasioni, visto che ora si apprestano a votare contro, guardino alla propria coscienza e diano conto pubblicamente di questa variazione, sempre legittima, ma - mi auguro - non strumentale ai giochi politici. Scriveremo questa pagina di storia; la vogliamo scrivere insieme e il Senato può andare orgoglioso della votazione che si appresta a fare.
2016-05-03	PD	MirabelliFranco	La prima parte della risoluzione, che riguarda il consuntivo dell'azione del Governo nell'Unione europea, è dedicata agli sviluppi del processo di integrazione europea e alle questioni istituzionali. Si divide a sua volta in tre capitoli: il primo riguarda le due Presidenze del Consiglio dell'Unione europea, della Lettonia e del Lussemburgo, successive a quella italiana; il secondo concerne le questioni istituzionali con particolare riferimento alla cosiddetta better regulation, al negoziato sull'ipotesi di Brexit, alla riforma del tribunale dell'Unione europea, alla tutela del rule of law dell'Unione Europea, all'adesione alla Convenzione per la salvaguardia dei diritti dell'uomo e delle libertà fondamentali (CEDU) nonché ai rapporti con le istituzioni dell'Unione europea; il terzo capitolo riguarda il coordinamento delle politiche macroeconomiche e tratta i temi della crescita economica, delle politiche monetarie, fiscali e di bilancio del piano di investimenti per l'Europa, il cosiddetto piano Juncker, e dell'unione bancaria e dei mercati finanziari. Questa prima parte si occupa del rapporto tra i cittadini e l'Unione Europea e della necessità di legiferare meglio e quindi esamina la possibilità di verifiche attente rispetto alle conseguenze e alla gestione delle leggi che l'Unione europea definisce. La seconda parte è dedicata alle misure adottate nel quadro delle politiche orizzontali come le politiche per il mercato unico e la competitività, il mercato unico digitale, l'energia, il mercato dei capitali e politiche settoriali, quali le politiche di natura sociale e quelle rivolte al rafforzato di uno spazio di libertà, sicurezza e giustizia. In questa seconda parte si affrontano nel dettaglio le questioni legate al piano Juncker e ai 315 miliardi per investimenti pubblici e privati che vi erano previsti nel 2015. La terza parte, rivolta al tema della dimensione esterna dell'Unione europea, illustra le azioni in materia di politica estera e il Governo rivendica il ruolo che ha avuto nel 2015, ponendo il Mediterraneo come priorità assoluta della nazione europea e spendendosi per una soluzione politica della crisi libica. Aggiungo che il Governo, sulla cooperazione allo sviluppo, ha insistito nel 2015 sottolineando il nesso stretto tra immigrazione e sviluppo. La quarta parte riguarda l'attività di comunicazione e di formazione relative all'Unione europea e la quinta parte è infine dedicata alle attività di coordinamento nazionale delle politiche europee con particolare riguardo al ruolo del comitato interministeriale per gli affari dell'Unione europea e del comitato tecnico di valutazione. Per quanto riguarda, invece, la seconda risoluzione, essa attiene alle priorità dell'Unione europea per il 2016. Anche questo lavoro ha consentito a tutte le Commissioni permanenti di esaminare contestualmente tre importanti documenti programmatici annuali: due dell'Unione europea e uno del Governo italiano. Si tratta del programma di lavoro della Commissione per il 2016, che ha un titolo significativo: «È il momento di andare oltre l'ordinaria amministrazione»; del programma dei 18 mesi del Consiglio dell'Unione europea relativo alle Presidenze dei Paesi Bassi, della Slovacchia e di Malta, e della relazione programmatica sulla partecipazione dell'Italia all'Unione europea per l'anno 2016, presentata alle Camere dal Governo. Questi documenti sono stati esaminati da tutte le Commissioni permanenti, ma abbiamo esaminato i documenti programmatici anche con la Conferenza dei Presidenti delle Assemblee legislative delle Regioni, da cui è venuto un importante contributo sul merito della risoluzione. Il programma di lavoro della Commissione europea per il 2016 conferma strutturalmente la medesima falsariga di quello del 2015, sviluppando e aggiornando le dieci priorità degli orientamenti politici formulati dal presidente Juncker all'avvio della nuova Commissione. Anche l'idea di fondo del programma, che lo scorso anno era espressa con il titolo «Un nuovo inizio», è mantenuta e ulteriormente rafforzata con l'affermazione che è il momento di andare oltre l'ordinaria amministrazione. La Commissione, quindi, intende continuare a mettere in atto e guidare un'azione energica, in discontinuità politica rispetto al passato, per fare fronte alle sfide epocali connesse con la crisi economica , finanziaria, istituzionale e sociale, aggravata ulteriormente dalla minaccia globale del terrorismo di matrice islamista e da una pressione migratoria senza precedenti sulle frontiere meridionali dell'Unione. Serve cambiare per garantire un rapporto tra Unione europea e cittadini, che è seriamente in difficoltà. D'altra parte, non è ovviamente una scoperta mia né della nostra Commissione quella di verificare come per tanti cittadini europei l'Europa oggi anziché un'opportunità venga letta come un problema. Vado a elencare le dieci priorità politiche, che poi producono 23 proposte legislative: occupazione, crescita e investimenti, il mercato unico digitale, la costruzione di un'unione sull'energia, il rafforzamento del mercato interno dell'Unione e la base industriale dell'Unione, sostenendo le piccole e medie imprese, l'unione monetaria più equa, l'accordo di libero scambio con gli Stati Uniti, lo spazio di giustizia e diritti fondamentalmente basati su reciproca fiducia, verso una nuova politica dell'immigrazione; un ruolo più incisivo a livello mondiale della politica estera e di sicurezza comune e infine il cambiamento democratico del legiferare meglio, ovvero la questione che ponevo prima: la necessità di mettere in campo verifiche sull'impatto della legislazione europea più cogenti e attente. Queste sono le priorità. Concludo sottolineando il fatto che in entrambi i documenti è evidente che il futuro dell'Europa si gioca su tre questioni fondamentali: come l'Europa saprà dare sviluppo ad un'Europa sociale, che sappia coniugare crescita e uno spazio comune più ampio di diritti per restituire forza e fiducia ai cittadini nel rapporto con l'Unione europea; come l'Unione europea saprà affrontare con unità il tema della lotta al terrorismo; in che modo l'Unione europea saprà affrontare il tema dell'immigrazione senza perdere i propri principi e valori.
2016-05-04	LN	CandianiStefano	Ne dovremmo parlare per ore, signor Presidente, ma temo che sui giornali troveremo solo trafiletti, perché raccontare questa realtà di Europa non crea interesse. Il paradosso è che, per un altro verso, ci troviamo con un'Europa che sgancia tre miliardi e poi altri tre per tenere a bada Erdogan; con cittadini che perdono il lavoro e un sistema europeo che non riesce più a riconoscersi. È chiaro che l'Europa fa sorgere le frontiere ai confini tra i propri componenti, perché c'è diffidenza tra un Paese e l'altro; infatti, quando un Paese come l'Italia non è affidabile, gli altri si tutelano, come succede quando un ladro entra in casa del vicino e la prima cosa che viene in mente a qualsiasi cittadino è quella di chiudere bene la porta di casa.
2016-05-04	LN	CandianiStefano	Queste situazioni ci portano a dire che quella che stiamo assolvendo, signor Presidente, è una mera funzione burocratica che nulla ha a che vedere con il senso di Europa che appartiene alla sua fondazione e alle stesse radici europee.
2016-05-04	LN	CandianiStefano	Questo va detto, però se lo diciamo noi ovviamente siamo gli oppositori di parte. Il ministro delle politiche agricole Martina, che ci farebbe piacere vedere in Aula ogni tanto (c'è invece il sottosegretario Gozi), va a fare i talk show e le passerelle ma qui non compare mai. Altrimenti dovrebbe darci una risposta a quello che scrive la Confederazione generale dell'agricoltura il 21 marzo. Essa si rivolge a lui, ai componenti della Commissione agricoltura e agli altri parlamentari europei dicendo di fermarsi, perché con quello che stanno facendo, introducendo queste tonnellate di olio d'oliva nell'Unione europea, si arrecherà danno ai produttori italiani. Non lo stiamo dicendo noi, ma chi produce, cui diamo voce. Parliamo per chi con fatica produce il made in Italy che il Governo sta demolendo. Andiamo al contenuto. Che senso ha l'appartenenza dell'Italia all'Unione europea se non è nell'interesse dell'Italia stessa e degli europei? Questa domanda verrebbe da porsi. Certamente dalla lettura di questo provvedimento ne esce un'immagine bizzarra, ridicola e risibile dell'appartenenza dell'Italia all'Unione europea. Leggo solo alcuni dei titoli dei 38 articoli che ci troveremo a votare. Si parlerà dell'etichettatura dell'olio d'oliva (in danno, come spiegheremo dopo, dei produttori italiani), dell'etichettatura del miele (in danno ai produttori italiani), della mancata indicazione del Paese di origine negli alimenti (in danno ai prodotti italiani), cose sulle quali il Governo, anziché iniziare una dura battaglia in sede europea, non batte ciglio e semplicemente si adegua perché ce lo chiede l'Europa. Mi piacerebbe avere il ministro Martina a rispondere di queste cose, ma evidentemente un conto è la realtà narrata, un altro invece sono i fatti, rispetto ai quali il ministro Martina scappa. Presidente, nel provvedimento si parla dell'aumento dell'IVA sui preparati per risotto e per coprire una differente tassazione sul gioco d'azzardo. Presidente, si parla anche delle obbligazioni alimentari in materia matrimoniale. Si parla della tassazione dei veicoli degli studenti europei in Italia, delle aliquote IVA del basilico, del rosmarino e della salvia freschi, dell'aliquota IVA sui preparati per risotto (naturalmente in aumento). Come farsi mancare anche una norma specifica in merito ai tartufi? Inoltre il provvedimento reca raccomandazioni dell'Agenzia nazionale per la sicurezza delle ferrovie, di disposizioni relative alla natura della fauna selvatica omeoterma. Questa è la ragione per la quale partecipiamo all'Unione europea. Quant'è lontana quell'Unione europea di Adenauer, di De Gasperi, di Schuman! Non c'entra niente. Questa è una melassa di burocrazia e di regolamentazione che tutto ingrigisce, rispetto alla quale noi vorremmo invece un'azione del Governo forte a tutela dei nostri prodotti, che sono anche made in Europa, perché nel momento in cui un prodotto è made in Italy, significa qualità anche per la stessa Europa. Nel provvedimento in esame, invece, si gioca al contrario: bisogna annientare il prodotto made in Italy, affinché coloro che commerciano e non producono possano smerciare i loro prodotti di bassa qualità mescolandoli ai nostri, che invece hanno eccellenza nella produzione. Questo è il senso del provvedimento in esame. Dopo la sua approvazione, infatti, non ci sarà più distinzione tra il miele italiano e quello proveniente da altri Paesi, ma ci sarà semplicemente un'indicazione secondo cui si tratta di miele fatto con miscele provenienti dall'Unione europea. Chi fa queste cose non ha interesse a una produzione di qualità, ma a smerciare quantità, il che è molto differente da una politica che bada all'interesse del produttore e del consumatore
2016-05-04	LN	CandianiStefano	Signor Presidente, in quest'Aula semideserta ci troviamo a discutere della legge europea 2015, alla quale il Governo ha voluto aggiungere anche il 2016, un po' per portarsi avanti e con questo escamotage giustificare i ritardi del passato. Quindi si modificano i titoli delle leggi per dire che tutto è a posto: una tecnica ormai collaudata da parte del Governo Renzi. L'importante è che la copertina, quello che sta scritto sopra al testo di legge, sia convincente. Se poi quello che sta dietro è totalmente vacuo, vuoto, non esiste addirittura, chi se ne importa; l'importante è che parta il tweet, che la gente si rassicuri e che tutto il messaggio vada a destinazione. Signor Presidente, visto che il presidente Renzi si è abituato anche ad aspetti mediatici, iniziamo questa discussione generale sull'Unione europea, ovvero sulla legge europea 2016, con due immagini contrapposte e parallele, specchio dello stesso Governo. «Lobby continua» è l'inchiesta pubblicata su «l'Espresso» di questa settimana. È pubblicato; non è un manifesto elettorale. L'inchiesta è su «Cordate. Faccendieri. Mediatori. Uno per uno, ecco i gruppi di pressione che hanno rapporti privilegiati con Palazzo Chigi». Presidente, dall'altra parte c'è uno speciale pubblicato da «Panorama» qualche settimana fa nella sezione «Mondo» che si intitola: «Mogherini: professione anti-italiana». Queste due figure dovrebbero essere centrali nel nostro rapporto con l'Unione europea: Presidente del Consiglio dei ministri e Alto rappresentante per la politica estera europea, colei per il quale il Paese ha politicamente versato sangue perché Renzi ci ha fatto rinunciare a posizioni chiave per poter avere questa figura in Europa che doveva tutelare gli interessi dell'Italia. Presidente, questo articolo d'inchiesta partiva da una considerazione semplice: quali sono le azioni fatte dalla ministra Mogherini nell'Unione europea? Cito e leggo testualmente: «È stata lei, lo scorso settembre, a proporre di concedere alla Tunisia quote extra di olio di oliva esportabile esentasse nell'Unione europea». Complimenti. Con i voti poi del Partito Democratico, costei ha inserito nel mercato europeo 70.000 tonnellate di olio tunisino. Si dice che questo si fa in nome della cooperazione e perché bisogna aiutare la Tunisia perché altrimenti viene aggredita dall'ISIS. Ma cosa c'entra? Stiamo parlando di un Paese che non difende i propri interessi commerciali. Aprissero il portafoglio tutti i Paesi europei, se vogliono dare supporto alla Tunisia. Nella realtà dei fatti, è solo il mercato italiano dei produttori d'olio d'oliva che ne avrà il peggiore danno.
2016-05-04	PD	CociancichRoberto	Questa non è l'Europa che vogliamo. Questo non è il tipo di Unione europea che vogliamo costruire. È l'Unione europea che abbiamo quando abbandoniamo gli aspetti valoriali e dimentichiamo i valori ispiratori dell'Unione europea. Questo è grave, ma è anche frutto di una politica che si è protratta per almeno dieci anni.
2016-05-04	LN	CandianiStefano	Signor Presidente, mai mi sarei potuto trovare più d'accordo con il senatore Ruta. Dalla votazione di questo emendamento dipenderà il nostro voto finale in merito all'intero disegno di legge, perché qui stiamo parlando del cuore e dell'essenza di ciò che il Governo da troppo tempo definisce come un'azione che lo contraddistingue in Europa: la difesa del made in Italy. Il Governo, non accettando il nostro emendamento, avrà invece accettato la pressione di quelle lobby europee che vogliono mescolare il vero made in Italy con la contraffazione. Ricordo a tutti in maniera molto sintetica che la differenza è tutta qui: la norma italiana definisce come Paese di origine del prodotto il luogo di ultima trasformazione sostanziale e, al contempo, il luogo di origine dell'ingrediente primario; il regolamento europeo invece stabilisce che il Paese di origine del prodotto è il luogo di ultima trasformazione sostanziale, mentre l'indicazione dell'origine dell'ingrediente primario può anche essere indicata come origine del prodotto, ma non rileva ai fini doganali o di commercializzazione. La prossima volta che il ministro Martina andrà a farsi fotografare al Brennero quando aprono i camion con dentro le cosce di suino che vengono dalla Germania dicendosi scandalizzato, voglio vedere come riuscirà ad essere coerente con quello che state facendo qui oggi, perché con questa modifica di legge voi autorizzate l'ingresso in Italia di quelle cosce di suino che, stagionate in Italia, diventeranno prosciutto di Parma o prosciutto di Norcia: questo è quello che accadrà alla fine.
2016-05-04	LN	CandianiStefano	Signor Presidente, sarò molto sintetico. L'articolo 7, insieme ai precedenti, da un po' l'idea di quello che stiamo discutendo in termini di Europa. Tale articolo, infatti, prevede che le vincite corrisposte da case da gioco autorizzate in Italia o negli altri Stati dell'Unione europea o nello spazio economico europeo non concorrano a formare il reddito. Punto.
2016-05-10	LN	CentinaioGianMarco	Signor Presidente, apprezziamo la proposta di stralcio. Il problema - ahimè - è che siamo consapevoli che tale proposta arriva non tanto perché si è convinti che l'approvazione della norma in questione non sia nell'interesse dei nostri agricoltori e dei nostri produttori, ma semplicemente perché si sapeva benissimo che in Aula il Governo sarebbe stato battuto. Proprio il sottoscritto, infatti, la scorsa settimana, aveva chiesto al rappresentante del Governo di stralciare questo articolo e la risposta era stata un secco no. Poi, dopo aver fatto un giro di consultazioni - caro collega - ci si è resi conto che questo ramo del Parlamento non sta dalla parte dell'Europa che vuol penalizzare i nostri produttori, ma vuole stare della parte dei produttori italiani, e così si è deciso di stralciare. Io sono contento che si sia deciso di stralciare tale normativa, anche per permettere al nostro Ministro dell'agricoltura, la prossima volta, di andare al Brennero per fermare, insieme agli agricoltori e ai produttori, i camion che arrivano in Italia, magari senza prendersi gli insulti degli agricoltori e dei produttori italiani.
2016-05-10	LN	CentinaioGianMarco	Signora Presidente, il nostro voto sarà contrario per il semplice motivo che, come abbiamo detto durante il dibattito, questo è un provvedimento che va contro l'economia e l'agricoltura italiana. Peraltro, ancora una volta arriva da quell'Europa che tutti conosciamo, quella dei burocrati; arriva da quell'Europa che ci impone le sue scelte alle quali noi ci dobbiamo adeguare. Noi l'abbiamo detto in più di un'occasione: stare in Europa a queste condizioni non ci piace, non ci è mai piaciuto e non piace a tutti gli operatori che, grazie a questo provvedimento, dovranno subire ulteriori danni. Come abbiamo detto in più di un'occasione, il voto della Lega sarà quindi contrario.
2016-05-10	PD	MartiniClaudio	Nel frattempo noi votiamo sì per sostenere e stimolare lo sforzo del Governo. L'Esecutivo si sta impegnando in posizioni più problematiche e critiche nei confronti dell'Europa e più decise di tanti altri Paesi europei, di destra o di sinistra che siano, e questa è una verità da sottolineare. Apprezziamo questo impegno e intendiamo incoraggiarlo con un convinto voto positivo.
2016-05-10	PD	MartiniClaudio	Signora Presidente, annuncio che le senatrici e i senatori del Partito Democratico voteranno a favore di questo provvedimento e lo faranno per alcune ragioni essenziali e perché vogliono cogliere lo spirito dinamico e progressivo che emerge da questa discussione dopo le diverse giornate di dibattito. Voteremo a favore perché questa legge consente di aggiornare la nostra legislazione, di armonizzare in più punti la legislazione italiana con quella europea e, al tempo stesso, di ridurre significativamente il contenzioso che abbiamo con Bruxelles, che era a un livello altissimo. È vero che armonizzare la legislazione e ridurre il contenzioso non risolvono tutti i problemi - ho sentito qui svolgere al riguardo diverse osservazioni - ma dobbiamo anche ricordare quante volte ci siamo lamentati, gli uni con gli altri, e schierati contro nelle varie fasi politico-istituzionali che vivevamo, proprio in ragione di questi punti. Mi riferisco alla mancanza di sufficiente armonizzazione, che ha determinato in Europa situazioni normative molto differenziate, e l'eccessivo contenzioso. Quindi, è chiaro che quello in esame non è il provvedimento che serve a correggere la rotta dell'Europa, ma è un passo avanti. E voglio sottolineare - come ha fatto il relatore Cociancich con molta chiarezza - che è anche ciò che maggiormente si poteva fare. A volte, infatti, le questioni che vengono poste sono anche giuste e noi dovremmo capitalizzare gli elementi unitari della discussione. Molto spesso, però, certe suggestioni e stimoli, anche positivi, hanno bisogno di altri contesti, di altri contenitori, di altre leggi e di altri momenti di discussione. E su questo punto voglio tornare, in conclusione del mio intervento. In ogni caso, con questo provvedimento facciamo dei passi avanti. Io voglio esprimere il mio ringraziamento, ovviamente, al relatore Cociancich, al sottosegretario Gozi, a tutta la Commissione e al presidente Chiti, per aver svolto una discussione vera. Magari sarebbe stato meglio se alcune questioni discusse solo in questa sede fossero state dibattute anche in Commissione al fine di istruire in modo probabilmente migliore certi temi. Ricordo che la situazione europea è molto complessa e atti di siffatto tipo, anche con i loro dettagli, talora effettivamente davvero esosi e eccessivamente puntigliosi nello specifico, sono lo specchio dei problemi dell'Europa, di qualche approccio eccessivamente burocratico e normativo. Io non voglio entrare in alcuno dei temi specifici, perché a quest'ora è già stato detto tutto, ma vorrei svolgere semplicemente una riflessione politica e culturale. Il problema è come si passa dalla giusta critica ai limiti dell'Europa (non all'Europa come progetto, ma agli specifici elementi di difficoltà che essa ha) all'effettiva capacità di cambiare, d'incidere davvero. Critiche e polemiche nei confronti dell'Europa sono state avanzate tante volte, ma i vari schieramenti politici dovrebbero fare una riflessione su quanto sono riusciti essi a cambiare della situazione che hanno trovato. Invece, ad essere sinceri, io spesso trovo, in molti interventi, tanta ironia e, qualche volta, anche un certo disprezzo verso le istituzioni europee, che magari fanno sensazione e anche audience e sono un po' di moda, ma che in effetti non cambiano nulla della situazione. Io ho ascoltato, e mi ha colpito, l'intervento del senatore Tremonti, che ora è qui presente e al quale voglio rivolgermi. Ho notato molto sarcasmo nei confronti dell'Europa e anche qualche dileggio nei confronti dei funzionari e dei politici europei. Ancora una volta, però, tutto ciò non mi sembra costituisca una proposta politica alternativa. A meno che non lo sia l'idea di uscire da tutto, di rovesciare il tavolo, sbattere la porta e andarsene via. Ma non vedo ancora questa come una strategia politica. Eppure, Tremonti è uomo di cultura e di grande responsabilità, che ha avuto grandi responsabilità. Io non voglio usare qui gli argomenti del sottosegretario Gozi, pur pertinenti ed efficaci sul punto. Ma, se siamo qui, è anche perché il centrodestra italiano ha usato male le sue occasioni, il suo tempo e lo spazio che ha avuto con i suoi Governi per negoziare una situazione migliore. Voglio però andare oltre questa polemica. Tutti gli schieramenti politici italiani sull'Europa hanno avuto alti e bassi. Anche il centrosinistra, che pure ha il merito dell'adesione all'euro, ha avuto le sue disattenzioni e le sue titubanze. E i nuovi movimenti, come il Movimento 5 Stelle, hanno un approccio sostanzialmente antagonista e non costruttivo. Quindi, guardiamo oltre. Io propongo che tutti insieme guardiamo oltre e costruiamo spazi e occasioni nuove per far decollare una nuova discussione istituzionale sull'Europa, e quindi non da comizi, non populistica e disfattistica e, soprattutto, non parolaia, che dice tutto ciò che andrebbe fatto ma poi, in sostanza e in pratica, non cambia nulla. Serve una critica propositiva in grado di spostare davvero le cose. E serve definire una piattaforma internazionale, perché l'Europa è solo in parte politica internazionale, essendo ormai diventata per gran parte politica interna. E questa piattaforma internazionale deve essere comunque riferimento per tutti, almeno sulle grandi questioni internazionali - e l'Europa sicuramente lo è - e vediamo se i vari schieramenti riescono a trovare dei punti di sintesi. Avviandomi a conclusione, ripeto che - secondo me - il provvedimento in esame non era la sede elettiva per fare un ragionamento di questo tipo. Dovevamo recepire delle indicazioni, superare il contenzioso e preparare il terreno per ulteriori lavori, e l'abbiamo visto - ad esempio - in tutto il dibattito sull'agricoltura. Naturalmente occorrerà lavorare meglio sulla fase ascendente, perché è un punto molto trascurato e si preferisce fare una polemica ex post, oppure sulla verifica dell'attuazione delle leggi. Il Governo, il Parlamento e i Gruppi politici dovranno trovare insieme delle sedi in cui il dibattito critico sull'Europa trovi nuovi sbocchi propositivi e non diventi né un antieuropeismo a buon mercato, né - e questo è un punto importante - un alibi per i Governi nazionali per scaricare sulla dimensione europea tutti i problemi che si trovano davanti, né una copertura per nuovi protezionismi che - questi sì - aleggiano in tanti interventi e approcci alle problematiche di cui parliamo. Critichiamo i protezionismi altrui e siamo molti preoccupati che in un Paese vinca la tendenza protezionistica piuttosto che quella aperturistica, ma qualche volta anche noi ci lasciamo andare a qualche istinto protezionistico, che non è esattamente la stessa cosa, giusta e doverosa, del proteggere le nostre produzioni e la nostra tradizione. Se vogliamo fare davvero questa discussione, senza strumentalità e riserve, potremo trovare gli spazi. E alcuni - ad esempio - la 14ᵃ Commissione li ha già proposti anche nel recente passato, e penso alla discussione che abbiamo svolto sulla mozione sul Mediterraneo, che è stata un'occasione per un confronto di ampio respiro sui temi delle relazioni della nostra economia con le economie del bacino mediterraneo nel quale viviamo. Si potranno fare anche altre cose, che potremo inserire nell'agenda generale dell'Aula. Dopo tutto quello che ci siamo detti sul made in Italy in agricoltura, sulla tutela delle produzioni autoctone e della biodiversità, penso - come è stato detto anche dal vice ministro Olivero e nel corso del nostro dibattito - che debba esservi un punto strategico e alto sull'agricoltura, e non un agganciarsi su un articolo o l'altro di un disegno di legge. Reputo importante un momento riassuntivo che dia forza e dignità, portando alla luce anche qualche trucchetto che c'è su tale questione. Faccio solo un esempio prima di concludere. Mi riferisco al tema non banale della discussione sull'olio tunisino: siamo bravissimi a dire che, per risolvere il problema dell'immigrazione, la prima scelta è aiutare le popolazioni nei Paesi d'origine, ma poi, quando c'è da fare uno sforzo per venire ad essi incontro, diciamo che sono gli altri a dover fare la loro parte
2016-05-11	PD	PuglisiFrancesca	Ancora una volta voglio ricordare a questa Assemblea che la mobilità degli insegnanti da Sud a Nord c'è sempre stata, a causa dei diversi trend demografici del Paese che vedono una popolazione scolastica in costante crescita in alcune Regioni del Centro Nord e in calo nel Mezzogiorno. Un'altra norma molto attesa, contenuta in questo decreto-legge, prevede il totale assorbimento, attraverso la mobilità interregionale volontaria, delle graduatorie di merito per la scuola dell'infanzia del concorso 2012; ancora, il rifinanziamento del fondo nel 2017 per il sostegno degli alunni con disabilità che frequentano le scuole paritarie con un contributo statale di 1.000 euro per alunno con disabilità frequentante, per un totale di 12,2 milioni. Questa - ci tengo a sottolinearlo - è una norma antidiscriminatoria nei confronti degli studenti con disabilità, per poter garantire anche alle loro famiglie il diritto alla libertà di scelta educativa. Delle due l'una: non possiamo accusare le scuole paritarie di non accogliere gli studenti con disabilità e poi non garantire, come hanno fatto altri Governi, le risorse per poterli accogliere. Sempre alle persone con disabilità è dedicata un'altra norma sull'ISEE che ne garantisce l'esclusione dal calcolo di ogni trattamento assistenziale, previdenziale o indennitario erogato da enti pubblici. Inoltre, vi è un chiarimento molto importante - e atteso dagli studenti universitari - in quanto finalmente si esplicita che le aziende per il diritto allo studio debbono sottrarre dallo stesso ISEE le borse di studio percepite l'anno precedente dagli studenti capaci e meritevoli. Viene poi risolto il blocco dei corsi di specializzazione delle professioni non mediche che ha impedito a migliaia di giovani laureati magistrali (veterinari, odontoiatri, farmacisti, biologi, chimici, fisici e psicologi) di potersi specializzare, con la sospensione della norma della legge n. 401 del 2000 nell'attuale formulazione, in attesa che il Ministero della salute ne stabilisca il fabbisogno per poter erogare le borse di studio. Infine, il Governo estende la card di 500 euro per i consumi culturali dei diciottenni alle ragazze e ai ragazzi non comunitari. Quindi, con un investimento di 290 milioni di euro saranno tutti i 576.953 diciottenni che risiedono nel nostro Paese, di cui 24.305 ragazzi e ragazze extra UE, a beneficiarne per assistere a rappresentazioni teatrali e cinematografiche, per l'acquisto di libri nonché per l'ingresso a musei, mostre ed eventi culturali, monumenti, gallerie, aree archeologiche, parchi naturali e spettacoli dal vivo. Una misura di equità, civiltà e di vera inclusione, di piena cittadinanza per tutti i diciottenni, che fu annunciata da Matteo Renzi all'indomani della strage di Parigi in cui 93 ragazze e ragazzi - tra cui la nostra ricercatrice, Valeria Solesin - furono trucidati al Bataclan mentre assistevano ad un concerto. È un investimento importante nella nostra identità, perché il terrorismo e il fondamentalismo si combattono con una profonda opera di integrazione e di grande investimento in educazione nelle nostre periferie. Sarà infatti con la cultura, la bellezza e l'educazione che potremo davvero costruire davvero un'Europa di pace.
2016-05-11	PD	LoGiudiceSergio	Signora Presidente, ho chiesto di intervenire per sottolineare un punto specifico del provvedimento al nostro esame, cioè l'inserimento, tramite l'emendamento 2.0.300 del Governo approvato dalla Commissione, della norma che estende il bonus, previsto dalla scorsa finanziaria per tutti i ragazzi che compissero nel 2016 i diciotto anni di età, anche ai ragazzi diciottenni, residenti in Italia, ma di origine non comunitaria. Nella finanziaria 2016 avevamo approvato una misura che riguardava non solo gli studenti italiani, ma anche gli studenti della comunità europea, ma avevamo impropriamente lasciato fuori questa fascia, anche numericamente contenuta, di ragazzi che spesso vivono nel nostro Paese, frequentano le stesse classi dei nostri figli o comunque frequentano gruppi di coetanei nel nostro Paese e sarebbero stati tagliati fuori da quella misura. Già allora era stata avanzata una richiesta in tal senso sia al Senato che alla Camera. Alla Camera era anche stato approvato dall'Aula un ordine del giorno, con il consenso del Governo, a prima firma dell'onorevole Sandra Zampa, con cui si chiedeva, proprio a partire dalla necessità di considerare strategico per lo stesso sviluppo del Paese l'integrazione degli stranieri residenti nel nostro Paese, l'estensione di questa misura. Oggi, con il già citato emendamento, il Governo dà una risposta positiva a quella richiesta. Sulla logica del bonus possono essere sollevate talune perplessità, ma vorrei spezzare una lancia rispetto a questo bonus specifico. Si introduce una misura per cui lo Stato riconosce ai ragazzi che raggiungono la maggiore età un'agevolazione (si trattava in origine di una carta elettronica, mentre oggi si è scelta la formula più efficace dell'applicazione sullo smartphone ) che, ricordo, è molto limitata essendo esclusivamente riservata alla possibilità di usufruire di una serie specifica di servizi culturali (ingressi a mostre, cinema, acquisto di libri e altro), ma che rappresenta, anche simbolicamente (ma non solo simbolicamente, perché 500 euro in tasca a un diciottenne possono rappresentare anche la differenza tra il potere andare a teatro oppure no, tra il poter acquistare un libro oppure no) un elemento di autonomizzazione dei ragazzi. Io da insegnante ricordo lo stupore dei miei alunni, quando li portavo in scambio culturale, magari in Paesi del Nord Europa come la Danimarca e la Svezia, e alle volte si trovavano a dovere condividere l'esperienza del dormire in casa altrui con coetanei che vivevano da soli e che a diciotto-diciannove anni erano già usciti dalla famiglia d'origine per cominciare a costruire un loro percorso autonomo. Lo Stato in altri Paesi - penso agli Stati Uniti - riconosce agli studenti prestiti sostanziali per poter proseguire il loro corso di studi. Nel nostro Paese abbiamo poche misure che garantiscano ai nostri ragazzi una vita autonoma. Preferiamo mantenere l'idea che, all'interno della famiglia d'origine, si svolga un pezzo di welfare - e naturalmente va dato atto e va riconosciuto il valore di questo servizio che svolgono le famiglie d'origine - ma spesso si tratta di meccanismi che non agevolano l'autonomizzazione dei percorsi di vita dei giovani nel nostro Paese. Se vogliamo che i nostri giovani non vengano impropriamente accusati di eccessivo mammismo dobbiamo anche fare in modo che costruiscano la loro autonomia. Credo che questa possibilità di iniziare ad avere due soldi virtuali in tasca per costruire un maggiore spessore culturale in questa prima fase del loro percorso di autonomizzazione sia un fatto positivo. Volevo aggiungere solamente un'ultima considerazione. Fra i subemendamenti presentati all'emendamento del Governo, ce ne era uno della Lega in cui si chiedeva di subordinare la possibilità di riconoscere la card ai diciottenni non comunitari - al di là del fatto che siano o meno studenti - all'avvenuta concessione dell'attestato di estinzione per adempimento dell'accordo di integrazione di cui al decreto del Presidente della Repubblica n. 179 del 2011. Quell'accordo di integrazione ha delle finalità, che sono propriamente quelle di produrre un maggiore livello di conoscenza della lingua, della Costituzione, delle istituzioni, della vita sociale, di come funziona il mercato del lavoro piuttosto che il sistema sanitario nel nostro Paese. Ritengo pertanto che sarebbe improprio decidere di subordinare il riconoscimento della card - che consente l'accesso ai teatri piuttosto che ai libri, quindi alla cultura - che può rappresentare uno di quegli strumenti finalizzati all'integrazione degli stranieri nel nostro Paese, così come previsto dallo stesso decreto sull'accordo di integrazione, all'avvenuto compimento di quel percorso. Credo anzi che la concessione della carta rappresenti, proprio nell'ottica che ha ispirato quel provvedimento, uno strumento che lo Stato mette a disposizione di questi ragazzi per far sì che quella integrazione avvenga meglio. Nel momento in cui stiamo discutendo - e spero arriveremo presto a definirla - della possibilità di ottenimento della cittadinanza da parte dei ragazzi stranieri che vivono nel nostro Paese, credo che questo sia un piccolo passo che va in quella stessa importantissima direzione.
2016-05-11	PD	PuglisiFrancesca	Abbiamo chiari quali siano i problemi: pochi laureati rispetto agli obiettivi di Europa 20-20, un insufficiente collegamento con il mondo del lavoro, mobilità sociale stagnante, forte contrazione del personale docente e insufficiente numero di ricercatori pubblici e privati attivi a causa dei troppo prolungati anni di tagli; un mercato del lavoro di docenti e ricercatori rigido e anacronistico; poche risorse difficili da spendere e attribuite in ritardo rispetto alle esigenze di programmazione triennale degli atenei; scollamento tra scuola e università; insufficienza di alternative di formazione terziaria non universitaria. Dopo i 3 miliardi all'anno investiti nella legge di stabilità del 2015 con la buona scuola e con la legge di stabilità 2016, sono arrivati i primi importanti segnali per l'università e la ricerca, con un pacchetto di risorse complessive di circa 300 milioni e misure volte a rilanciare la competitività del sistema.
2016-05-12	LN	CentinaioGianMarco	Signor Presidente, il combinato disposto degli articoli 29 (che, lo ricordo, prevede che la famiglia sia una società naturale fondata sul matrimonio), 30 e 31 della Costituzione enunciano in modo inequivocabile il regime preferenziale della famiglia quale nucleo fondamentale della società. Stando all'ultimo rapporto ISTAT, che ha diffuso gli indici demografici, le nascite in Italia continuano a calare: nel 2015 sono state 488.000. La media del numero dei figli per donna è di 1,35 al 2015 e si conferma questo trend in calo. La capacità dei genitori di investire sul futuro dei figli dipende da molti fattori, tra questi il loro stato occupazionale, di salute, il livello di istruzione raggiunto ed il sostegno nei compiti di cura che la comunità offre loro. La possibilità di disporre di competenze e risorse, non solo economiche, è essenziale, soprattutto nei primi anni di vita del bambino, quando l'offerta educativa e di relazione è decisiva per farne emergere le potenzialità. La denatalità in Europa è ormai un'emergenza. Entro il 2025 i primi Paesi europei - Italia, Spagna, Germania e Grecia - potrebbero sperimentare l'implosione demografica, ovvero la diminuzione effettiva della popolazione. Ciò non si risolverà con la legge che avete approvato ieri. È necessario affrontare in maniera sistematica la prima e più importante esigenza, rappresentata dall'avere una famiglia, cioè esistere. L'obiettivo principale deve essere quello di incentivare la natalità attraverso una serie di strumenti che intervengano nella fascia di età più delicata del bambino, ossia fino al compimento del terzo anno di età. Questa fascia di età è delicata in termini educativi e di richiesta di attenzioni e cure, nonché in ragione della maggiore difficoltà di conciliare le esigenze familiari con quelle lavorative. È necessario conferire piena attuazione all'articolo 31 della Costituzione, che sancisce che «La Repubblica agevola con misure economiche e altre provvidenze la formazione della famiglia e l'adempimento dei compiti relativi (...)». A questo punto, vorremmo sapere quali politiche il Governo intende adottare per sostenere economicamente la famiglia e contrastare la piaga della denatalità. Non mi risponda ricordando la legge che avete approvato ieri.
2016-05-12	PD	MattesiniDonella	Signor Ministro, sostegno alle famiglie e natalità sono temi strettamente collegati. L'Italia è oggi in Europa il Paese a più bassa natalità e ciò - io credo - anche a fronte dei tagli che negli ultimi vent'anni tutti i Governi di centrodestra hanno compiuto su politiche sociali, scuola e servizi per l'infanzia, indebolendo così - fino a farle scomparire - le politiche per la famiglia. Il Governo Renzi, invece, ha invertito tale atteggiamento ed ha compiuto scelte significative, a partire dalle politiche di conciliazione tra vita lavorativa e vita familiare, la cui assenza troppo spesso ha costretto le donne e le coppie a scegliere tra maternità e lavoro. Cito, ad esempio, la valorizzazione della maternità, anche con riferimento all'accesso e al mantenimento del lavoro, e la cancellazione delle dimissioni in bianco. Altrettanto importante è l'estensione della maternità retribuita anche alle lavoratrici autonome, nonché l'estensione dei congedi parentali con il relativo aumento dei figli nell'età dai tre agli otto anni, passando al voucher per le baby sitter fino a 600 euro al mese e al mantenimento del bonus bebè. Altrettanto importanti sono il cospicuo finanziamento per l'apertura di nuovi nidi e il riconoscimento del nido come diritto e non più come servizio a domanda individuale. Altrettanto importanti sono i sostegni economici a partire dal sostegno alle giovani coppie per quanto riguarda l'acquisto della prima casa e il relativo arredo. Altrettanto importante è il ripristino del fondo per le politiche sociali, passate da zero euro agli attuali 1,5 miliardi con la legge di stabilità del 2016. Essenziale è il fondo contro le povertà, dedicato alle famiglie con figli a carico. Finisco - ma potrei ancora fare molti esempi - con l'inserimento nei livelli essenziali di assistenza della fecondazione assistita, perché sono ancora oggi troppe le coppie che desiderano figli, ma che non possono perché sterili. Nonostante le importanti scelte governative, permangono ancora grandi differenze tra Regione e Regione, le cui scelte, unitamente a quelle degli enti locali, determinano grandi disuguaglianze anche nelle politiche a sostegno della famiglia e della natalità. Sono pertanto a chiedere quali iniziative ella intenda adottare anche per favorire l'ulteriore integrazione delle importanti scelte ministeriali, e se non ritenga altresì utile promuovere, attraverso la Conferenza Stato-Regioni, un piano nazionale che sostenga, valorizzi e riconduca ad unitarietà le politiche nazionali, regionali e comunali in atto, al fine di superare le gravi diseguaglianze tra territori.
2016-05-17	LN	ConsiglioNunziante	Quello che ci mette nella condizione di non essere estremamente sereni su questo provvedimento è forse l'incapacità di spalmare un provvedimento, come quello sull'ISPRA, sull'intero territorio con una reale omogeneità di azione. E questo la dice lunga anche sulla questione dell'apporto ricevuto da alcune Agenzie a livello regionale per problematiche incontrate e aventi anche altri risvolti, tra cui infrazioni molto pesanti a livello europeo: ricordiamo la terra dei fuochi - lo ha detto il mio collega prima - e forse anche l'ILVA di Taranto. È di poche ore fa la notizia di una sorta di tirata di orecchie da parte dell'Europa. Probabilmente all'ISPRA andrebbe anche affiancata quella che veniva considerata alcuni anni fa a scuola l'educazione civica, che potrebbe mettere in condizione il nostro Paese di essere veramente "il bel Paese".
2016-05-17	PD	LoGiudiceSergio	Signora Presidente, «è inaccettabile che l'orientamento sessuale» determini «offese», discriminazioni o «aggressioni», così come è inaudito che «ciò determini discriminazioni sul lavoro e nelle attività sociali ed economiche». Queste sono alcune delle belle parole che questa mattina il presidente della Repubblica Sergio Mattarella ha voluto mettere per iscritto in occasione della ricorrenza della Giornata internazionale contro l'omofobia che si celebra il 17 maggio, in particolare in Europa, come ricorrenza ufficiale istituita nel 2004 dalle istituzioni europee. Ed è stato molto utile e bello che oggi, non per la prima volta, il Ministero dell'istruzione abbia voluto inviare a tutte le scuole italiane una circolare in cui invita le scuole a mettere in campo delle azioni concrete per combattere tutte le discriminazioni e, fra queste, anche la discriminazione omofobica. Questo naturalmente non significa che nel nostro Paese l'omofobia sia in calo; anzi, proprio in un momento, come è accaduto anche in altri Paesi nelle stesse circostanze, in cui i diritti delle persone omosessuali entrano finalmente a fare parte del corpo legislativo del Paese, entrano nel dibattito pubblico in primo piano, ecco che aumentano anche gli episodi e le recrudescenza omofobiche. D'altra parte, oggi Arcigay, come tutti gli anni, ci ha consegnato un corposo report degli atti di omofobia accaduti negli ultimi dodici mesi, che ne elenca 104: sono solo quelli emersi e visibili, solo quelli riportati dai quotidiani del nostro Paese. Fra questi, due omicidi, due suicidi, più tanti casi di omofobia di tipo molto diverso. Voglio solo citarne alcuni perché non si pensi che queste cose non esistano. Vorrei partire da un fatto accaduto il 17 maggio dello scorso anno. Nella Giornata contro l'omofobia, di fronte a un gruppo che manifestava per il contrasto all'omofobia, un gelataio ha esposto un grande cartello in cui c'era scritto «genitori, tenete lontani i vostri figli dai gay»: un gesto simbolico in quella giornata. Ma ci sono tante cose molto più gravi, come il caso di quel turista olandese di quarantun anni aggredito con insulti e percosse sul lungomare di Catania; come il caso di quel bambino di pochi anni che nella propria scuola è stato ripetutamente insultato finché la madre ha denunciato pubblicamente il fatto; fino al caso dell'uomo ucciso nella propria casa e ai tantissimi - come dicevo più di cento - casi accaduti lo scorso anno. Il Parlamento deve per questo fare la sua parte. Noi oggi abbiamo chiesto, come Gruppo del Partito Democratico, in Commissione giustizia del Senato che si riprenda l' iter della legge contro l'omofobia, impropriamente arrestatosi, e che si proceda all'esame della proposta di legge sull'istituzione, anche da parte del Parlamento italiano, della Giornata nazionale contro l'omofobia. Oggi abbiamo depositato, insieme a tanti altri senatori, un disegno di legge contro le cosiddette terapie riparative, quegli odiosi interventi di pseudo-guarigione dei ragazzi e delle ragazze omosessuali dalla loro identità, sessualità e personalità. Mi auguro che, non solo attraverso gli atti formali che ho citato, ma anche attraverso atti normativi, questo Parlamento voglia dare un segno concreto per l'abbattimento di quell'altissimo livello di omofobia ancora presente nel nostro Paese.
2016-05-17	PD	ToniniGiorgio	Signor Presidente, il Gruppo del Partito Democratico voterà a favore della riforma dello Statuto speciale della Regione Friuli-Venezia Giulia e lo farà convinto dell'importanza che le autonomie speciali hanno nel riordino del nostro sistema autonomistico. Le autonomie speciali hanno una storia gloriosa nel nostro Paese. Naturalmente quelle del Nord e quelle del Sud sono tra loro realtà molto diverse, quelle del Sud hanno altre luci e altre ombre. In particolare, le autonomie speciali del Nord sono servite a gestire in modo brillante due questioni molto complesse. La prima è quella della convivenza tra popolazioni di lingua diversa, in zone di frontiera che hanno lacerato l'Europa nel secolo che abbiamo alle spalle. Nella Regione Trentino-Alto Adige c'è il confronto tra il mondo latino e il mondo germanico. Nella Regione Friuli-Venezia Giulia c'è addirittura un confronto fra tre culture: quella latina, quella tedesca-austriaca-mitteleuropea e quella slava. Si tratta di luoghi che sono stati teatro di tragedie immani nel secolo che abbiamo alle spalle: la Prima guerra mondiale e poi la Seconda guerra mondiale, con tutti gli strascichi che conosciamo in quei terribili anni. Ebbene, le autonomie speciali hanno saputo gestire brillantemente tali questioni e sono diventate un vanto per il nostro Paese: la via italiana alla soluzione di questi problemi. L'altra grande questione che hanno saputo affrontare è stata quella delle genti di montagna. Hanno saputo cioè gestire il passaggio da una fase nella quale montagna voleva dire sottosviluppo ad una fase nella quale montagna può voler dire un modo diverso di guardare allo sviluppo. Nel caso del Friuli, abbiamo poi questo abbinamento tra la montagna e il mare, il porto, l'apertura nell'Adriatico. Ebbene, rispetto a tali questioni siamo in una fase di discussione approfondita sul futuro delle nostre istituzioni. Siamo ormai nel pieno di un confronto referendario sul futuro della nostra Costituzione e gli Statuti speciali fanno parte di questo patrimonio costituzionale del nostro Paese; essi sono quindi parte della nostra discussione. Io penso che il voto di oggi voglia dire che noi continuiamo a credere nelle autonomie speciali, ad alcune condizioni naturalmente. La più importante è che le autonomie speciali si vivano come un laboratorio di sperimentazione di soluzioni più avanzate e non come un luogo di freno e di chiusura rispetto al cambiamento. La seconda è che facciano proprio l'ammonimento di Alcide De Gasperi, nella discussione in seno all'Assemblea costituente nel gennaio del 1948, quando il grande statista (fondatore, insieme ad altri, della nostra Repubblica) ammoniva le autonomie speciali a fondare la loro autonomia sulla capacità di fare meglio dello Stato, spendendo meno e costando meno dello Stato. Questo è un obiettivo che deve essere sentito come proprio da tutte le autonomie speciali. La terza grande frontiera è quella di sperimentare nel nostro Paese un federalismo e un regionalismo differenziato, come quello che il nuovo articolo 116 della Costituzione, come riformato dal Parlamento (adesso attendiamo il parere definitivo del popolo), lascia immaginare, cioè un mondo di Regioni che collaborano con lo Stato nel nuovo Senato. Quest'Aula diventerà il luogo dell'incontro e del confronto tra il legislatore regionale e il legislatore statale, mentre nei diversi territori si sperimenteranno anche forme diverse di autonomia. Quindi il rapporto tra le autonomie speciali e le autonomie ordinarie cambierà, perché non ci sarà più quello scalino che oggi differenzia in maniera così netta una parte delle nostre autonomie dalle altre, ma ci sarà un continuum, dentro il quale diverse Regioni, ciascuna a modo suo, troveranno il loro spazio nel confronto tra loro e nel confronto con il Governo centrale. Ecco, è dentro questo percorso che si inserisce la riforma dello Statuto del Friuli-Venezia Giulia che votiamo oggi, che ha al centro proprio il ridisegno del sistema dei poteri locali su due perni fondamentali, quello della Regione e quello dei Comuni. Si tratta quindi di un modello di semplificazione e di ammodernamento; è una direzione che va bene e che è in sintonia con l'orientamento generale del nostro Paese. Nutriamo questi sentimenti, questa speranza e questa fiducia nei confronti di questa importante Regione, che ha segnato pezzi decisivi della storia del nostro Paese, dalla Prima guerra mondiale ad oggi. Prima è stato ricordato giustamente il terremoto del Friuli. Resta ancora un unicum la capacità che ebbero quel popolo e la sua amministrazione autonoma di affrontare, con efficienza e umanità, quel passaggio così difficile. Siamo attenti osservatori di questo laboratorio importante e interessante per il nostro Paese, collocato in una zona di frontiera così decisiva, ed è per questo che voteremo a favore della proposta di modifica dello Statuto della Regione Friuli-Venezia Giulia.
2016-05-19	PD	DeBiasiEmiliaGrazia	Devo ringraziare per il lavoro svolto dal mio predecessore in Commissione sanità che ha iniziato questo lavoro tremendo - perché è davvero molto difficile - e non ce l'ha fatta. Penso che man mano nel tempo, anche con quelli venuti ancora prima, siamo riusciti a raggiungere un punto di equilibrio, anche se difficile e insoddisfacente. Non c'è dubbio che sia così perché tutti avremmo voluto poter fare di più, ma questo è il punto di equilibrio. L'Unione europea stabilisce che gli ordini professionali in campo sanitario siano indispensabili per combattere l'abusivismo professionale. La medicina transfrontaliera ci dice che dobbiamo entrare in Europa a testa alta con le professioni sanitarie riconosciute. L'abusivismo professionale non è un problema soltanto dei professionisti, ma innanzitutto di sicurezza dei cittadini. Esiste una dignità professionale per tutti, dai medici fino a tutte le professioni sanitarie che oggi riconosciamo. Questa è la prima importante novità.
2016-05-25	PD	DirindinNerina	Il secondo aspetto che voglio chiarire è il seguente: in tutti gli studi internazionali l'Italia è indicata come il Paese che, in Europa, soprattutto nelle politiche del welfare di tipo sociale, fa troppe erogazioni monetarie e offre pochi servizi. Con il disegno di legge in esame cerchiamo di riequilibrare almeno un po', perché per il primo anno vengono stanziati 90 milioni di euro per l'erogazione di servizi, ma ne mettiamo ancora tanti per le erogazioni monetarie, ovvero per le agevolazioni fiscali. Desidero ringraziare anche per il fatto di aver preso in considerazione una nostra richiesta, volta a fare in modo che, qualora le erogazioni monetarie, ovvero le agevolazioni fiscali, risultassero eccessive - così come ritengono molti di noi - ciò che verrà risparmiato potrà essere di nuovo versato nel Fondo per i servizi. Ciò che le persone con disabilità grave richiedono è infatti di aiutarli ad avere dei servizi adeguati alle loro esigenze, prima ancora che le erogazioni monetarie. Tengo molto a sottolineare un tema, infine, anch'esso presente nel disegno di legge, ma non abbastanza sottolineato nell'economia delle parole. Come è già stato detto, il problema è quello di non andare neanche minimamente ad impiegare queste risorse per prevedere l'istituzionalizzazione delle persone.
2016-05-25	PD	FasioloLaura	Mi meraviglia aver ascoltato alcune affermazioni, perché il nostro Paese non è certamente un fanalino di coda in tema di integrazione dell' handicap, essendo stati, anzi, un faro per l'Europa e per il mondo. A livello europeo e mondiale siamo un Paese modello per quanto riguarda l'integrazione del disabile e le risposte non solo al disabile, ma anche ai ragazzi con bisogni educativi speciali (BES), disturbi dell'apprendimento e disagi socio-culturali. Devo dire che siamo un esempio e un modello anche per quanto riguarda l'integrazione tra mondo della scuola, aziende sanitarie e famiglie. Rispetto a tutto ciò, il disegno di legge in esame rappresenta un ulteriore tassello a completamento di un programma che dovrà certamente ancora andare avanti ed essere implementato e migliorato. Oggi in quest'Assemblea viene data l'attenzione che da tempo meritava un altro tema sociale cui sono legate le attese, le preoccupazioni e le speranze di milioni di famiglie del Paese. Questo è un segno distintivo di questa legislatura, che si connota per il suo portato civile. Secondo i dati ISTAT e CENSIS, sono circa 4 milioni le persone disabili a cui va rivolta ancora maggiore attenzione. Si tratta di una fascia di popolazione a cui - è un imperativo categorico - lo Stato deve dare assolutamente risposta. Il presente disegno di legge, più noto come legge sul "dopo di noi" contiene disposizioni in materia di assistenza in favore delle persone con disabilità grave, prive del sostegno familiare in attuazione dei principi costituzionali stabiliti agli articoli 2 e 3 dei principi fondamentali, 30 e 32 che regolano i rapporti etico sociali, 38 in cui trovano disciplina i rapporti economici; 24 e 26 della citata Carta dei diritti fondamentali dell'Unione europea, e gli articoli 3 e 19 della Convenzione delle Nazioni Unite. La visione stessa del "dopo di noi" restituisce sicurezza e maggiori certezze a quegli straordinari, sì, quegli straordinari genitori dei ragazzi disabili gravi; alle famiglie che rivolgono a questi ragazzi la loro intera vita, dedicandogli la massima cura nella ricerca di un futuro, perché devono poter trovare tutte le garanzie per una vita dignitosa quando non ci saranno più i loro genitori. Sino ad oggi questo passaggio del testimone ha visto le famiglie perlopiù sole. Oggi anche lo Stato vuole essere loro più vicino: uno Stato che ha il dovere costituzionale di assolvere a compiti genitoriali nei casi in cui i genitori ne siano impossibilitati. PRESIDENTE. La prego di concludere. FASIOLO (PD). Riconoscere con un'iniziativa legislativa la centralità di questo momento, cruciale per la vita di queste persone, è un tema fondamentale, di tutela delle persone con disabilità grave. Signora Presidente, mi rendo conto di non riuscire a ultimare il mio intervento, quindi chiedo alla Presidenza di consegnare la restante parte dell'intervento affinché resti agli atti. PRESIDENTE. La Presidenza l'autorizza in tal senso. FASIOLO (PD). Un'ultima cosa, però, voglio dire. Ho ascoltato con estremo interesse la commozione e le parole sofferte della senatrice Bignami. Vorrei davvero darle un segnale di ottimismo: questa legge sarà, anzi è un altro passo significativo verso una risposta adeguata e più completa a questo mondo silenzioso di uomini e donne.
2016-05-25	PD	PaduaVenera	L'obiettivo, in estrema sintesi, è quello di garantire assistenza alle persone affette da disabilità grave sprovviste di un adeguato sostegno familiare, attraverso il principio della migliore collaborazione tra Stato e Regioni. È importante ricordare in questa sede la strategia europea sulla disabilità 2010-2020: un rinnovato impegno per un'Europa senza barriere il cui scopo principale è quello di mettere le persone con disabilità in condizione di esercitare tutti i loro diritti e di beneficiare di una piena ed inclusiva partecipazione alla società e all'economia europea. La strategia, che si basa sulla Convenzione ONU sui diritti delle persone con disabilità e integra Europa 2020 e la Carta dei diritti fondamentali dell'Unione europea del Trattato di Lisbona, chiarisce i settori per azioni congiunte tra l'Unione e gli Stati membri. Accessibilità, partecipazione, uguaglianza, occupazione, istruzione e formazione ma, soprattutto, salute e protezione sociale. Sono questi i punti chiave individuati a livello europeo come priorità per quegli 80 milioni di persone all'interno dell'Unione che presentano una disabilità da leggera a grave.
2016-06-07	LN	ConsiglioNunziante	Signor Presidente, mi è capitato spesso, come mezz'ora fa, di ricordare un uomo importante, che ha lasciato un segno in questo Paese, Giorgio Albertazzi. E mi è capitato anche di ricordare delle persone che magari non ho conosciuto o ho conosciuto solamente in parte e di cui, magari, ho letto qualche passaggio sui giornali. Oggi, invece, sono a ricordare un amico, un politico italiano, un parlamentare. E tocca ancora a me, signor Presidente, per un motivo molto semplice. Perché l'ho conosciuto alla Camera dei deputati nella XVI legislatura insieme ad altri colleghi. Sto parlando di Gianluca Buonanno, signor Presidente, un parlamentare, un amico, un papà, che ci lasciato un vuoto immenso domenica pomeriggio, dopo un incidente d'auto. Non pensavo di avere parole per lui. Non riuscivo a pensare a come affrontare un intervento di questo tipo. Forse perché le parole sarebbero state tante, talmente tante da non riuscire a condensarle in un breve ricordo. Ma domenica, signor Presidente, un tam tam anche sui social media (strumento che, tra l'altro, Gianluca utilizzava con una certa frequenza) ha messo in condizione tutti noi di vivere prima la sorpresa e poi la meraviglia, lo sgomento e l'incredulità. È morto in un incidente. A bordo dell'auto c'era anche la sua compagna, che è ferita e alla quale rivolgiamo gli auguri di una pronta guarigione, come anche a coloro che erano a bordo dell'auto tamponata. Gianluca, ti abbiamo conosciuto i primi giorni della XVI legislatura e da subito ci siamo detti: ma che tipo questo Buonanno! Spiritoso, pungente, realmente realista. Uomo pratico, ragazzo appassionato, di spirito e molto simpatico; pratica, simpatia e passione che metteva in tutte le cose che faceva, soprattutto quando faceva politica. Uomo dal fare colorito, che ha portato alla ribalta della politica italiana il suo essere, il suo sistema di fare e, viste le migliaia di messaggi di cordoglio e quello che in questi giorni è successo per ricordarlo, direi anche nella vita di tutti i giorni. Un uomo di temperamento, direbbe qualche cronista di pugilato, un uomo veramente con la schiena dritta, un uomo che ha saputo, nelle sue varie e intense esperienze politiche, da sindaco, da parlamentare, da europarlamentare, avere una linea particolarissima, signor Presidente, che a volte l'ha portato a mettere la politica in condizione di interrogarsi anche su se stessa. Ricordo bene che aveva due orologi al polso, uno al destro e uno al sinistro, e le prime volte che lo si incontrava una domanda gli veniva posta con una certa ricorrenza: «Gianluca, perché hai due orologi?». La risposta era sempre quella: «Uno di questi due orologi è quello di mio papà: lo indosso per ricordarlo». Questo era il nostro amico, il nostro compagno di molte battaglie. Cinquant'anni, signor Presidente, il bello della vita; un incidente lungo la pedemontana nel pomeriggio di domenica scorsa. Incarnava l'animo ruspante della Lega, il suo essere sopra le righe. Il nostro segretario federale Salvini l'ha ricordato augurando buon viaggio ad una persona leale, coraggiosa, concreta, onesta e generosa, sempre tra la sua gente, sia da sindaco che da parlamentare, da uomo libero e da persona semplice. Un pensiero alla sua compagna - come dicevo prima - e al suo bimbo Nicola. Eppure, signor Presidente - lo dico con grande rammarico a nome di tutto il Gruppo della Lega e non solo - qualcuno ha gioito per la sua morte; sui social network sono apparse frasi vergognose, degne di persone che non hanno dignità. Provo pena per questi soggetti, signor Presidente; ma tu, Gianluca, non ti curar di loro e nemmeno noi lo faremo. Riposa in pace, amico mio, riposa in pace, amico nostro.
2016-06-09	FI	BerniniAnnaMaria	Questa non è una valutazione di merito. Qui dobbiamo scendere in una parte delicata, in corpore vili, nella parte più delicata di questo provvedimento che il presidente Marino ha cercato di giustificare attraverso i quattro paletti dell'Europa. Collega Marino, lei ed io insieme abbiamo avuto a che fare con l'Europa nella scorsa legislatura, e sappiamo che l'Europa rappresenta certe volte un velo di Maya che, le assicuro, i risparmiatori traditi dalle quattro banche decotte non vedono l'ora di squarciare. Non credo che i risparmiatori traditi - poi passerò alle modalità di risarcimento parziali, insufficienti e assolutamente discriminatorie che prevede questo decreto - saranno contenti di sapere che l'Europa ha previsto un criterio temporale per il loro soddisfacimento o dei parametri di reddito e di rendita che - per carità, riconosco alla Commissione di aver cercato di dilatare quanto possibile - ma che rimangono assolutamente insoddisfacenti. Colleghi, Presidente, presidente Marino, perché il rimborso forfetario? Avete questo riflesso vagale, lo avete fatto anche con le pensioni, per la mancata indicizzazione delle pensioni per due anni. Voi decidete e addirittura lo chiamate bonus, come se faceste pure una cortesia ai risparmiatori, risarciti solo in parte e in maniera insoddisfacente e discriminatoria.
2016-06-09	M5S	BotticiLaura	Sonoserviti semplicemente a ripulire i bilanci delle stesse banche perché nei prossimi stress test le banche italiane saranno veramente in crisi. È di pochi giorni fa un articolo in cui si parla di rischio bail in per altre tre banche italiane: la Cassa di risparmio di San Miniato (che nel 2015 ha registrato un rosso di 67,6 milioni); la Cassa di risparmio di Rimini (con un rosso di 38 milioni) e la Cassa di risparmio di Cesena (con un rosso di 37 milioni). In Italia abbiamo bisogno di altro, perché le banche che vogliono finanziare le imprese, lo fanno. Infatti, a RCS (Rizzoli-Corriere della Sera) è stato concesso il rifinanziamento del proprio debito, per poi andare a fare un accordo con Cairo, di 352 milioni. Non è vero, allora, che le banche non possono concedere credito, ma è vero che banche concedono credito agli amici degli amici e che poi, quando fanno dei danni, come è successo, a pagare è il risparmiatore, perché la truffa delle quattro banche create da voi con la messa in liquidazione è derivata dal concedere finanziamenti che si sapeva benissimo non sarebbero rientrati. Smettetela di raccontare balle al popolo italiano perché veramente i cittadini fuori sono stanchi e chi è stato truffato - ripeto, da voi e della male gestione delle banche italiane - ha perso i risparmi di una vita. È verissimo che un soggetto si è già suicidato e non vorrei accadesse ancora. Analizziamo il testo. Con l'articolo 1 istituite il pegno non possessorio, ossia la possibilità - voi dite per l'impresa, noi diciamo a vantaggio della banca - che si possa accedere al credito, ponendo a garanzia un bene strumentale dell'azienda, potendo però continuare ad utilizzarlo. Tuttavia, in caso di manifestarsi dell'inadempimento, che è comunque stabilito dalla banca stessa, la vendita, l'escussione o l'appropriazione del bene non seguiranno le normali procedure esecutive, pregiudicando quindi la possibilità del debitore di appellarsi e fare opposizione. Quindi questo è un favore bello grosso alle banche, che concederanno credito solo a chi è talmente messo male economicamente che sarà disposto anche a mettere a repentaglio la propria azienda pur di continuare la propria attività: fregato due volte. Che dire poi dell'articolo 2? Introducete nel nostro ordinamento il finanziamento alle imprese garantito dal trasferimento di un bene immobile sospensivamente condizionato, ossia il patto marciano, che consente al creditore di soddisfarsi sulla cosa data in garanzia acquisendola o vendendola direttamente al verificarsi dell'inadempimento. Il patto marciano, che si distingue dal patto commissorio, vietato dall'articolo 2744 del codice civile, è per la Cassazione ammissibile solo se non sussiste sproporzione tra l'entità del debito e il valore del bene dato in garanzia, se la vendita o l'acquisizione del bene dato in garanzia avviene sulla base di una perizia di stima, e se prevede l'obbligo per il creditore di restituire al debitore l'importo che eccede l'ammontare del credito. In questo provvedimento, invece, manca la previsione per cui l'erogazione del finanziamento non possa essere condizionata alla presenza di tale clausola, perché non avete voluto inserirla, e considerato il maggior potere contrattuale delle banche, che voi avete fornito e continuate a fornire, questo provvedimento farà sì che gli imprenditori saranno di fatto obbligati ad accettare di fatto il patto marciano, se vorranno continuare la propria attività, e quindi a pagare le tasse. Ve lo ripeterò fino allo sfinimento: si tratta di quelle entrate da cui derivano i nostri stipendi, non dimenticavelo mai, perché più voi diminuite le entrate fiscali e meno soldi abbiamo anche per gli stipendi. Manca il riferimento esplicito al fatto che non debba sussistere una sproporzione tra l'ammontare del finanziamento e il valore del bene immobile dato in garanzia: non l'avete voluto scrivere. Manca il riferimento al fatto che il trasferimento del bene estingue comunque l'obbligazione del debitore, anche se il valore di stima dell'immobile è inferiore all'ammontare del debito residuo. Ora vi chiedo: se l'economia italiana è in crisi, e quindi c'è una svalutazione degli immobili, secondo voi potrà accadere che il bene posto in garanzia sia minore del debito residuo? È possibile, ma voi non avete voluto inserire questa clausola, né avete voluto inserire nel testo la possibilità che il contratto tra i due soggetti privati potesse prevedere questo. Continuate a difendere le banche. Poi, come inadempimento viene definito il mancato pagamento di tre rate non consecutive, se mensili, oppure di una rata se la rateizzazione è superiore al mese. In Commissione il sottosegretario Baretta ha spiegato che se una rata viene comunque pagata, non viene considerato mancato pagamento. Vorrei ricordare che il testo unico bancario definisce come mancato pagamento quella rata che viene pagata oltre il centottantesimo giorno dalla scadenza, quindi si poteva scrivere benissimo questa spiegazione; invece non avere spiegato che comunque il pagamento della rata va a non costituire inadempimento darà luogo a contestazioni, ma il debitore sì vedrà comunque togliere il bene posto in garanzia. Sempre a favore delle banche. Per non dire di tutte le altre cose che avete fatto con la modifica della normativa sul fallimento. Che dire poi del rimborso ai risparmiatori? Intanto, è un indennizzo, e già utilizzare la parola indennizzo significa che c'è stato un danno. Avete messo dei paletti, che sono i paletti imposti dall'Europa, ma non avete assolutamente spiegato alcune cose e vi sottopongo un dubbio: noi abbiamo chiesto che nella legge sia espressamente scritto che gli indennizzi non vengono tassati. Questo perché la persona fisica sicuramente non avrà la tassazione dell'indennizzo, ma si porrà il problema per l'imprenditore individuale, per l'agricoltore e anche per il coltivatore diretto. Mi auguro che questo dubbio venga risolto in Commissione con la risposta alla nostra interrogazione. Vorrei poi ricordare che tutta la truffa delle quattro banche risulta anche da MiFID sbagliate, che sono compilate a caso. Diverso tempo fa noi abbiamo chiesto le dimissioni di Vegas e ultimamente la trasmissione «Report» ha riportato un documento in cui si dimostra che Vegas ha tolto dalle informazioni il foglio in cui si indica la probabilità di un investimento. Sicuramente noi non daremo la fiducia a questo Governo, che continua a favorire le grandi imprese e i grandi gruppi bancari, e ci auguriamo che i cittadini in tutte le piazze continuino ad urlarvi il loro no, perché è veramente ora che voi andiate a casa.
2016-06-09	M5S	MartelliCarlo	Evidenzio un'altra cosa interessante: bisognerebbe dirsi - e se voi lo diceste sarei più contento - che questo è uno dei provvedimenti che rientra nella categoria di quelli finalizzati a fare in modo che le banche non falliscano, perché abbiamo un grossissimo problema a proposito del sistema bancario. Vedete: qua la storia non insegna mai nulla, perché questo fatto per la prima volta è stato evidente negli anni Ottanta in Giappone, quando le banche facevano esattamente quello che hanno fatto in Europa e in Italia, ovvero prestavano soldi un po' a tutti. Li prestavano con tanta più manica larga, quanti più erano i soldi che venivano richiesti. In Italia succede la stessa cosa: la maggior parte dei soldi che le banche prestano, li prestano a chi ne vuole tanti. Le banche fanno meno storie per darne tanti e più storie per darne pochi, e quando te ne danno pochi chiedono anche delle garanzie. Ebbene, sull'onda di quello che successe in Giappone, l'indice Nikkei 225 della Borsa di Tokio arrivò quasi a 40.000 punti (per capirsi adesso gravita a 16.700). Questo è quanto è successo quella volta, perché poi è scoppiata la bolla immobiliare: i valori immobiliari erano stati sparati verso l'alto e dopo sono crollati. È successo di nuovo pochi anni fa negli Stati Uniti e lo schema è stato uguale e naturalmente è successo di nuovo adesso, perché c'è ancora un problema di bolla creditizia.
2016-06-09	PD	MattesiniDonella	Permettetemi di domandare a me stessa, ma anche a voi, cosa ha prodotto questo grande cambiamento così significativo dalla legge di stabilità ad oggi. Sono state tante, infatti, le persone che me lo hanno chiesto. Io sono di Arezzo e tantissimi cittadini mi hanno domandato perché questa soluzione, già riconosciuta come molto positiva, non sia stata adottata prima; perché non lo abbiamo fatto subito. È bene dire, fuori dalle polemiche politiche, che non guardano al bene delle persone ma solo al gusto dello scontro, che ciò non si è fatto semplicemente perché non era possibile. È stato grazie all'azione continua, pressante, propositiva e tenace del Governo, a partire dal Presidente del Consiglio Renzi al ministro Padoan, che abbiamo convinto l'Europa. Ricordate, colleghi, la cautela con cui, in punta di piedi, il ministro Padoan ha dovuto cercare a dicembre gli aggettivi con cui descrivere il fondo dei 100 milioni? Fu costretto - utilizzo questo verbo - ad usare il termine «umanitario» al fine di evitare che da parte dell'Europa ci fossero chiusure e stop al fondo stesso. A distanza di pochi mesi, la Commissione europea, che aveva impedito scelte diverse, tramite Margrethe Vestager, commissaria europea per la concorrenza, ha detto in modo molto chiaro - mi riferisco ad una intervista della commissaria al «Corriere della Sera» - che chi si è fidato delle banche ed è stato imbrogliato deve essere risarcito dal Governo perché si tratta di un caso di vendita scorretta. Quindi si tratta di un grande cambiamento, di un grande risultato che non era né scontato né casuale perché - lo ribadisco - è frutto di un'azione governativa che ha sempre avuto l'obiettivo di risarcire tutti i cittadini, della cui truffa non è responsabile il Governo o questo Parlamento. Voglio ribadire quali sono stati i risultati importanti di questo percorso parlamentare. Dentro i quattro paletti categorici dell'Europa (i 35.000 euro, i 100.000 euro, la data del 12 giugno e il tetto dell'80 per cento), abbiamo introdotto grandi novità: dell'ampliamento della platea ho già parlato; c'è poi lo spostamento dalla data del 2015 al 2014 quale data indicativa per la denuncia dei redditi su cui basare il calcolo dei 35.000 euro. Si è anticipato di un anno tale data in modo che si possano protrarre ulteriormente i tempi per la determinazione del reddito degli imprenditori individuali, coltivatori ed altri, essendo essi vincolati alla presentazione del modello Unico. Un altro elemento di novità è l'allungamento dei tempi per la presentazione delle istanze al fondo: si passa infatti dai quattro mesi ai sei mesi. Ed ancora di grande rilevanza è la facilitazione per la documentazione che l'investitore dovrà allegare all'istanza; tale documentazione dovrà essere fornita dalla banca entro quindici giorni dalla richiesta. Tengo anche a sottolineare che è stata chiarita dagli uffici la questione della cointestazione, che era un elemento di grande preoccupazione. Con questo decreto-legge e con i miglioramenti apportati diamo risposta a tutti coloro che avevano perso tutto, e - ci tengo a dire - non per responsabilità del Governo o di un decreto (che arriva invece a valle di disastri compiuti da altri). Lo dico in modo particolare perché si tratta di disastri che nascono anche - tengo a dirlo in modo molto chiaro - da una scarsa e inadeguata vigilanza, anche colpevole, in parte di Bankitalia, ma sicuramente in modo sostanzioso da parte della Consob: perché se la Bankitalia ha per legge l'obbligo di vigilanza ai fini del contenimento del rischio, della stabilità patrimoniale e della sana e prudente gestione da parte degli intermediari, la Consob ha invece, anche sulla base della legge n. 268 del 2005, il compito di controllare la trasparenza e la correttezza degli intermediari, nonché, dopo la suddetta legge del 2005 (dopo aver vissuto le tremende situazioni legate ai bond argentini, Cirio e Parmalat) il controllo sulle obbligazioni bancarie. Mi domando allora perché la Consob, anche dopo l'agosto 2013 quando è entrato in vigore il burden sharing (ma anche dopo) ha continuato a permettere che fossero emesse obbligazioni subordinate da collocare al dettaglio, la cui rischiosità era dissimulata ed il cui rendimento, che andava tra il 4 e il 5 per cento, era di poco superiore agli altri titoli pubblici. Mi chiedo inoltre: perché la Consob ha tolto dai prospetti di vendita gli scenari probabilistici? Il presidente Vegas ha detto più volte che questo era vietato dall'Europa, ma non è così: l'Europa invita invece ad inserire nei prospetti di vendita gli scenari probabilistici. Ho ascoltato alcuni colleghi, come ad esempio i senatori Crimi, Blundo ed altri, ribadire, parlando delle quattro banche e in particolare di Banca Etruria, che quest'ultima sia in qualche modo la banca del PD, la banca di Renzi, la banca della famiglia Boschi. Guardate, se la Banca Etruria è tra le banche messe in liquidazione, la responsabilità non è di nessuno di tali soggetti; la responsabilità è, come per le altre banche, di una malagestione. Voi sapete che la magistratura sta anche indagando sulle responsabilità penali, ed io lo dico in modo molto chiaro: spero che chi ha sbagliato paghi; spero che la magistratura arrivi rapidamente alla conclusione di queste indagini. Ciò che ha portato la Banca Etruria ad essere liquidata è stata proprio la mala gestio, la scelleratezza con cui sono stati fatti prestiti e investimenti totalmente slegati dal territorio, frutto di gestioni che per tanto tempo sono state autoreferenziali, così come sta dimostrando anche la relazione del commissario di Bankitalia che ha certificato nel corso del tempo gli andamenti della malagestione della banca. Penso che noi dovremmo avere una grande responsabilità, perché riconoscere l'importanza di questo decreto-legge e il fatto che esso abbia la capacità di restituire a tutti ciò che hanno perso (perché se si vuole riavere il cento per cento, si può ricorrere all'arbitrato), è un elemento di grande importanza. La pacificazione sociale va nell'interesse dei cittadini e di un rapporto tra banche e territorio, che deve tornare ad essere positivo perché i territori hanno bisogno di una politica finanziaria che li possa sostenere. Se, invece, c'è chi sceglie ancora, per il gusto della polemica e per qualche voto in più, di fare puramente polemica senza riconoscere un passaggio così importante, vuol dire che non ha a cuore l'interesse dei cittadini, ma solo l'elemento di speculazione politica. Questo porterà poco lontano e sicuramente non aiuterà una sana politica finanziaria e, visto che la prossima sfida è la vendita della banche, un lavoro di salvaguardia dei posti occupazionali perché in queste banche lavorano decine di migliaia di persone. Penso che il risultato che portiamo a casa oggi con questo decreto-legge sia di grande responsabilità e apra nuove prospettive.
2016-06-21	LN	ArrigoniPaolo	Vediamo, ad esempio, cosa succede in Portogallo e Spagna, che sono oggi i nostri maggiori competitor a livello turistico balneare. In Portogallo, ad esempio, nel 2007, nel recepire una direttiva europea, è stata approvata la legge dell'acqua, dove vi è il diritto del concessionario uscente ad essere preferito rispetto ad altri concorrenti. Il rinnovo prevede la durata delle concessioni esistenti fino a settantacinque anni e, lo sottolineo, nessuna procedura d'infrazione è stata posta in essere sino ad oggi. Vediamo la Spagna. Nel 1998, dopo una sciagurata politica di urbanizzazione delle coste, il Governo blocca ogni tipo di intervento con la legge delle coste, che va a disciplinare e tutelare l'ambiente costiero iberico, demanializzando (espropriando) tutto ciò che era stato costruito sulla costa, ma concedendo in contropartita ai proprietari, una concessione di trent'anni con scadenza nel 2018. Nel 2012 poi, con l'imminente scadenza delle concessioni, i concessionari, operando una forte azione di lobby in ambito UE, hanno ottenuto dalla Commissione europea l'ok per la stessa legge, prodromico ad una nuova legge delle coste, che prevede una proroga secca da trenta a settantacinque anni delle concessioni in essere, senza procedure di evidenza pubblica imposte invece per l'Italia praticamente nel corso dello stesso periodo temporale. Ma non è tutto. Con il regolamento attuativo della legge spagnola si accorda il diritto di preferenza a coloro che hanno continuato ad esercitare l'attività con una concessione scaduta o in via di perfezionamento, da esercitarsi nei sei mesi successivi all'entrata in vigore della legge. Da sottolineare come la Corte costituzionale spagnola abbia avallato la costituzionalità della nuova legge iberica del 2013, anche in relazione alla proroga delle concessioni demaniali, ben argomentando che la concessione demaniale è configurata come un titolo di occupazione del demanio pubblico e che perciò si tratta di un affidamento di un bene pubblico e non di un servizio. Dunque, in Portogallo come in Spagna, vi è la precisa volontà del legislatore di proteggere e valorizzare le imprese turistiche della costa, che rappresentano un settore strategico per l'economia iberica e portoghese. Anche per la Spagna nessuna procedura d'infrazione è stata posta in essere dal 2013 ad oggi e non è difficile prevedere che mai sarà aperta, visto che la legge della costa va a tutelare gli interessi di molti investitori tedeschi, inglesi e olandesi. Una prima riflessione è che è indiscutibile che i concessionari di questi Paesi hanno oggi un palese vantaggio nei confronti di quelli italiani, per via della certezza d'impresa acquisita con una proroga consistente, che consente loro pianificazione, investimenti e miglioramento dell'offerta turistica. Come dimostrato dal legislatore portoghese nel 2007 e da quello spagnolo nel 2013 esistono dunque strumenti tecnico-giuridici per trovare la giusta soluzione, ma senza la volontà politica rimangono impraticabili, provocando pareri contrari di tecnocrati che, senza una guida, si impossessano di questo ruolo. Mai come in questo momento di crisi economica le nostre imprese hanno la necessità di essere tutelate e difese dal Governo, dove vi sono sempre più albergatori falliti che decidono di convertire la propria attività ricettiva a quella molto più comoda e remunerativa dell'accoglienza degli immigrati, la maggior parte clandestini, creando un danno devastante soprattutto alle strutture alberghiere vicine. Deve dunque imporsi il primato della politica, una politica che invece in più di una occasione ha mostrato tutta la sua dirompente portata: dall'indiscusso superamento dei vincoli di bilancio da parte di Nazioni leader (come la Francia e la stessa Germania) alla proroga delle concessioni autostradali, approvata dal Governo italiano con lo sblocca Italia, sul presupposto dello svolgimento da parte delle stesse di funzioni pubbliche. L'Unione europea, anche su questo tema, dimostra ogni giorno di più di essere inadeguata di fronte alle molteplici sfide che avanzano, rispetto al perseguimento degli obiettivi inizialmente prefissi per la costruzione dell'Europa da parte dei Padri fondatori, i cui sogni e ideali sono stati traditi. L'Europa è incapace nella gestione dell'immigrazione, ed antepone all'unione politica il perseguimento di un'unione monetaria che, ogni giorno di più con i suoi corollari di politica economica incentrata sull'austerità e sui tagli al bilancio pubblico, ha fatto precipitare un intero Continente in una recessione che sta impoverendo intere popolazioni e Stati, in una crisi di sviluppo di cui non riusciamo a vedere il fondo. La Brexit e la decisione del Parlamento svizzero di annullare la domanda di adesione all'Unione europea sono un campanello d'allarme da non sottovalutare. Oggi dunque il Governo italiano deve operare delle scelte coraggiose, capaci di difendere il substrato vitale e più sano dell'economia italiana, quello delle piccole e medie imprese che costituiscono la linfa dell'apparato produttivo nazionale, che deve essere difeso dall'attacco di un sistema di codicilli e norme che provengono da un organismo, la Commissione europea, politicamente non responsabile poiché non eletto da nessuno. Tale organismo che ha posto al centro della politica economica dell'Unione europea gli interessi delle grandi oligarchie finanziarie del Vecchio continente e non solo. Crediamo con convinzione - ed è per questo che il Gruppo Lega Nord e Autonomie ha presentato una sua mozione - che anche le nostre imprese balneari meritino una proroga della concessione e il riconoscimento del valore commerciale dell'azienda, come previsto dal Trattato di Nizza.
2016-06-21	PD	GranaiolaManuela	Concludo, quindi, signor Vice Ministro, con l'auspicio che tutte le mozioni che sono state presentate possano essere approvate perché, sostanzialmente, contengono tutte - dico, assolutamente tutte - l'intento di tutelare il nostro sistema di balneazione attrezzato, che, ripeto, è unico e non ripetuto in nessuna parte d'Europa.
2016-06-21	PD	GranaiolaManuela	Il cammino iniziato in Europa da questo Governo ha bisogno dunque di un forte sostegno di tutto il Parlamento e di uno slancio che faccia valere la specificità del caso italiano e la sua unicità a livello europeo. Soprattutto non dobbiamo aspettare inerti la decisione della Corte di giustizia. Sarebbe un atteggiamento rinunciatario che sicuramente non aiuterebbe ad arrivare ad una definizione positiva della causa.
2016-06-21	PD	GranaiolaManuela	In sostanza, con la mozione presentata si chiede al Governo di utilizzare il periodo rimanente fino alla scadenza del 2020 esprimendo in Europa una forte posizione politica tesa a riaprire una negoziazione, anche attraverso alleanze con altri Paesi che si sono già attivati sulla questione, per tutelare il nostro sistema balneare, difendendo la legittimità della proroga al 2020, in linea con la difesa effettuata dalla stessa Avvocatura dello Stato. Quindi non è una richiesta peregrina: la stessa Avvocatura dello Stato ha difeso questa posizione.
2016-06-21	PD	GranaiolaManuela	Insomma, dopo dieci anni siamo di nuovo al punto di partenza. Non è stata fatta in Europa da parte di tutte le forze politiche quell'azione forte e decisa, non si sono trovate le necessarie alleanze di cui c'era bisogno per far capire che l'incriminato articolo 12 della direttiva, secondo il quale qualora il numero delle autorizzazioni disponibili per una determinata attività sia limitato a causa della scarsità delle risorse naturali o delle capacità tecniche utilizzabili, le autorità competenti sono tenute ad applicare una procedura di selezione che garantisca la trasparenza e la parità di trattamento dei candidati potenziali.
2016-06-21	PD	SangalliGianCarlo	Signor Presidente, la mia dichiarazione di voto sarà brevissima. Il nostro Gruppo voterà favorevolmente. Le ragioni sono state espresse bene e in modo compiuto nella relazione del collega Pegorer, relatore di questo provvedimento. Devo dire che, al di là di ogni altra cosa, tali ragioni stanno veramente nei titoli sui quali vertono gli articoli e sui quali è chiamato a impegnarsi il nostro Paese all'interno dell'istituzione in questione. I titoli riguardano anzitutto il multilateralismo, che è una consuetudine politica del nostro Paese. Non si tratta di stare di qua o di là o di scegliere in quale paio di scarpe entrare. Il nostro è un Paese che, per sua natura, deve stare nel mondo con una visione multilaterale. Se entriamo a far parte di questa banca, non vuol dire essere nemici degli Stati Uniti e del Giappone, che sono nostri alleati fondamentali. Vuole dire al contrario essere in una banca nella quale seguiamo con attenzione investimenti in settori strategici quali - così fissa lo statuto - quelli dell'energia, dei trasporti, delle telecomunicazioni, delle infrastrutture rurali e della logistica urbana. Con chi stiamo? Stiamo con l'Europa, perché i più grandi Paesi europei sono qua. Perché abbiamo la quinta quota in questa banca? Perché il nostro è il quinto prodotto interno lordo tra i Paesi che partecipano a questa società. Per quanto possiamo parlare male di questo Paese, fra tutta la compagnia di giro che interviene (e ci sono dei player molto forti), il nostro Paese è molto considerato. Dico, da ultimo, che condivido le annotazioni un po' critiche del senatore Malan circa la tempistica, che abbiamo già visto diverse volte per altri provvedimenti. Pur tuttavia la tempistica in questo caso non complica particolarmente la situazione, perché la prima riunione del consiglio di amministrazione è prevista per il 25 giugno e, quindi, facciamo in tempo a essere a pieno titolo nel board di questa banca, esprimendo ciò che spetta a un socio qual è l'Italia ed esprimendolo mentre con la Banca la trattativa sta ovviamente andando avanti nelle sedi tecniche, giuridiche e legali. Dichiaro il voto convintamente favorevole del Partito Democratico.
2016-06-21	PD	ZandaLuigi	Signor Presidente, anch'io, a nome delle senatrici e dei senatori del Partito Democratico, desidero abbracciare il marito e i figli di Jo Cox, deputata laburista assassinata in Gran Bretagna la settimana scorsa. Le indagini di Scotland Yard ci diranno se ad ucciderla è stato un pazzo, un esaltato o un criminale comune, ma noi sappiamo già con certezza che il suo è stato un delitto politico. È stata vittima di un assassinio politico, che l'ha colpita soltanto per le sue idee e per il suo impegno e che con lei ha colpito la sua famiglia, il suo partito laburista, il suo ideale europeo, l'Europa tutta e quindi anche tutti noi che siamo europeisti. Credo - e voglio dirlo al termine di questo brevissimo intervento - che il suo sacrificio debba spingerci ad una politica migliore e farci capire la necessità di bandire dai nostri dibattiti ogni forma di odio, ogni forma di eccesso, ogni conflitto esagerato. La sua morte ci deve spingere a cercare sempre modi di convivenza politica quanto più possibile civili e sempre rispettosi delle opinioni l'uno dell'altro. Anche così, penso, noi onoreremo il ricordo, la memoria e l'azione politica di Jo Cox.
2016-06-22	LN	CentinaioGianMarco	Signor Presidente, penso che la posizione della Lega sia molto chiara. Su questo argomento in più di una occasione abbiamo detto che ci schieriamo dalla parte delle associazioni, le quali hanno proposto la nostra mozione e hanno condiviso le mozioni presentate da altri colleghi senatori. La nostra posizione è stare dalla parte di chi non vuole subire la direttiva europea 2006/123/CE e vuole ancora una volta che l'Italia sia autonoma nell'assumere le proprie decisioni, si faccia forte e faccia la voce grossa in Europa, perché la peculiarità delle nostre spiagge e del nostro turismo venga salvaguardata. Mi sembra di scorgere, da parte del Governo, un atteggiamento timido nei confronti dell'Europa e nella volontà di tutelare 30.000 esercenti balneari e le loro famiglie, che in questo momento stanno aspettando come ossigeno una risposta dal Senato e da parte, soprattutto, del Governo. Andiamo dunque avanti, stando dalla parte dei balneari e di chi offre un servizio a tutti gli italiani che si recano sulle spiagge del nostro territorio e, soprattutto, a tutti i turisti che scelgono le nostre coste per trascorrere le loro vacanze. Si tratta di un servizio che non può essere gestito da eventuali multinazionali o da chi arriva "alla faccia" e "in faccia" a chi ha lavorato per tutta una vita e, grazie a questa direttiva, si porta a casa il suo lavoro, magari offrendo in cambio "quattro soldi". Le nostre imprese devono essere tutelate. Il Presidente del Consiglio, quando va a parlare con gli imprenditori e con i giornalisti, si riempie la bocca della parola "ripresa", affermando che questo Governo vuole tutelare il made in Italy e chi in Italia lavora. Noi lo stiamo chiedendo a gran voce e chiediamo al Governo, e a questa maggioranza, di votare la nostra proposta, perché condivisa da chi in questo momento sta lavorando e si sta impegnando per offrire un servizio a chi gestisce le nostre spiagge. Di conseguenza, voteremo solo ed esclusivamente le mozioni che vanno nella direzione proposta dalla Lega e di chi in questo momento gestisce le nostre spiagge.
2016-06-22	LN	CrosioJonny	Signora Presidente, nello scrivere questa mozione non abbiamo voluto perdere l'occasione di dare il nostro importante contributo su una questione che ha assillato e, purtroppo - ahimè - continua ad assillare il nostro bel Paese, ossia la corruzione negli appalti nelle grandi opere pubbliche, come reca il punto all'ordine del giorno. Siamo stati anche attenti a non banalizzare questa opportunità. Con tutto il rispetto per quello che ho letto in queste mozioni, mi sembra riduttivo concentrare il dibattito sull'essere a favore o contro un'opera di cui si può mettere in discussione la gestione: ça va sans dire; parlare invece della sua necessità è un altro paio di maniche. Voglio essere chiaro: non vorremmo che ci fosse il tentativo, neanche troppo velato, di fare una mozione e poi, come spesso capita nel nostro Paese, di buttare via il bambino con l'acqua sporca. Non vorremmo si facesse una mozione contro le grandi opere pubbliche serie perché qualcuno potrebbe rubare. Se guardiamo al passato, è successo quasi sempre così nel nostro Paese, noi però vogliamo altri modelli di riferimento cui il nostro Paese deve ispirarsi. Su questo voglio essere molto chiaro. Dico sommessamente, ma portando anche una discreta esperienza personale professionale non solo nei confini del nostro Paese, che dobbiamo essere consapevoli del fatto che abbiamo imprese e professionisti importanti che nel nostro Paese hanno avuto difficoltà nel gestire e realizzare opere (e che magari sono stati interessati anche da qualche procedimento di cui non conosco l'esito e che adesso non mi interessano) ma che all'estero sono stati protagonisti di importanti realizzazioni. Il ragionamento che vorremmo fare è il seguente: il vizio sta nell'uomo, nelle imprese, in chi gestisce o forse nel sistema? Sta nel sistema. Veniamo al punto con esempi concreti, altrimenti non ci capiamo. Io sono logorroico e, come i colleghi della Commissione lavori pubblici sanno, porto sempre un esempio che il collega Filippi conosce bene: una delle più importanti opere fatte in Europa è stata realizzata da un Paese confinante con noi ed è stata inaugurata il 1° giugno. Tra l'altro, il vostro Primo Ministro era convinto che l'avessimo fatta noi, ma invece l'ha fatta qualcun altro. Battute a parte, è una grande opera che dimostra che progetti del genere si possono realizzare nei tempi previsti e con i soldi a questi dedicati. Il genere umano può fare questo. Se poi alla realizzazione di queste opere, o di loro parti, partecipano imprese che in Italia non riescono a brillare per qualità, ma che fuori dai confini riescono invece a farlo uno si chiede perché. C'è un'impresa romana che ha vinto un appalto di una ferrovia che collega il nostro Paese con un Paese confinante. Nel Paese confinante la stessa impresa, partendo con un cantiere unico, è riuscita a terminare i lavori nei tempi, nei modi e con le risorse stanziate, anzi, è arrivata prima del tempo previsto e siccome ci sono dei Paesi con noi confinanti molto seri, signor Vice Ministro, che nei contratti d'appalto prevedono il bonus e il malus, si è guadagnata un bonus (parlo di centinaia di migliaia di euro, anche se non usano l'euro in quel Paese) e all'impresa è stata addirittura assegnata un'ulteriore opera, contigua a questa e la stessa opera, che doveva continuare nel nostro Paese, è ancora in fase di cantiere (siamo in ritardo di tre anni e mezzo). È allora appurato che non è stata colpa dell'impresa, ma del sistema. Tornando alla questione delle mozioni, non bisogna prendere a pretesto il MOSE, sul quale - mi scusi Presidente - possiamo scrivere una enciclopedia delle stupidaggini che sono state fatte, per dire che non dobbiamo fare le grandi opere nel nostro Paese o opere importanti. Sono migliaia di anni che l'uomo realizza grandi opere e dovremmo continuare a farle. Ci sono Paesi in cui siamo passati sotto la Manica, abbiamo fatto l'AlpTransit, abbiamo fatto moltissime opere, da sempre. Specialmente nel secolo scorso abbiamo fatto passi straordinari nelle opere ingegneristiche. Ora sento dire che dobbiamo fare delle micro-opere sul territorio; ma di cosa stiamo parlando? Innanzitutto dobbiamo fare in modo che la pianificazione sia meno miope - me lo concederà anche il collega Filippi - e lo sia anche da parte del Governo, perché in questo momento il Ministero delle infrastrutture e dei trasporti è latitante, incapace di lavorare e con una visione molto miope. Vi sono venticinque opere in questo Paese che sono definite strategiche, tra le quali è annoverata anche questa maledetta tranvia di Firenze che non ci azzecca niente con le opere strategiche. Vorrei veramente un Paese in cui ci fosse una pianificazione seria per quanto riguarda le infrastrutture importanti che devono essere realizzate. Con la mozione n. 585 cerchiamo di dare un nostro modesto contributo, perché a complemento di queste opere ci siano le condizioni affinché il genere umano, cioè i professionisti e le imprese, possano lavorare serenamente e dignitosamente e raggiungere gli obiettivi che sono capaci di raggiungere. Questo è l'importante, su questo dobbiamo focalizzarci e non cercare un pretesto per dire che le grandi opere sono comunque la concentrazione del malaffare. Non è vero; la concentrazione del malaffare probabilmente sta dappertutto in questo Paese. Bisogna allora creare le condizioni perché si possa lavorare in maniera serena e seria. In questa mozione abbiamo cercato di scrivere e portare degli esempi sui quali si possa veramente lavorare. Poi se uno vuole dirmi che è contrario alla TAV o ad un'altra opera è liberissimo di farlo, ma credo che sia un altro momento, un altro mondo e un'altra questione. Qui dobbiamo essere capaci di stare al passo con l'Europa. Mi stupisco di chi in quest'Aula afferma che siamo organici e strategici all'interno di un pensiero europeo e poi sostiene che nel nostro Paese non siamo capaci di fare le grandi opere. Non è vero: siamo capaci di farle se si creano le condizioni, perché qui si ruba a tutti i livelli, non solo nelle grandi opere. È questione di come vengono fatte le cose e di chi le gestisce. Con questa mozione vogliamo quindi dare un contributo, ma tralascerò di rileggere tutti i punti che sottoponiamo al Governo. Mi permetto solo di fare due osservazioni: avendo letto attentamente anche le mozioni dei colleghi, li invito a rivederle, perché parte di quello che hanno scritto è stato superato dalla riforma del codice degli appalti. Credo sia inopportuno insistere ancora sulla legge obiettivo. La legge obiettivo in questo Paese sappiamo perché è stata realizzata: è nata con un buon intento ma è finita male. Non è più prevista, è stata cancellata; a dire il vero è stata cancellata da Renzi alla sua maniera, per cui nella maniera sbagliata, anche se posso solo dire che sono d'accordo sul fatto che sia stata cancellata. Sappiamo che la riforma del codice degli appalti non è perfetta e che bisogna lavorarci, ce lo siamo detti anche ieri nell'incontro che c'è stato nelle Commissioni di Camera e Senato alla presenza del presidente dell'Autorità nazionale anticorruzione Cantone. Dobbiamo quindi metterci mano. Colgo questa occasione per sottolineare al vice ministro Nencini, che sa benissimo di cosa stiamo parlando, che riteniamo molto importante il punto 6, del dispositivo della nostra mozione ovverosia che il Governo tenga in considerazione il lavoro che si stanno apprestando a svolgere le Commissioni parlamentari nell'ambito delle procedure conoscitive per l'approfondimento, la correzione e l'implementazione del decreto legislativo n. 50 del 2016, vale a dire la riforma del codice degli appalti. Per essere chiari, signor Vice Ministro - nel corso di un question time l'ho chiesto anche al ministro Delrio - le Commissioni parlamentari si sono messe nuovamente a disposizione del Governo per fare un lavoro serio - com'è stato fatto in prima battuta - sulla riforma del codice degli appalti, un lavoro che può accompagnare veramente un processo interessante sulla questione della corruzione. Speriamo che il Governo, questa volta, contrariamente a ciò che è stato fatto precedentemente nel corso della seconda lettura al Senato, tenga veramente in considerazione il lavoro delle Commissioni che viene svolto con criterio e giudizio anche da parte delle opposizioni, in collaborazione con il Governo. Signor Vice Ministro, su questo vigileremo. Abbiamo avuto le rassicurazioni del ministro Delrio e questo credo sia molto importante. Per noi questo è il punto focale al quale il Parlamento deve dedicare il proprio lavoro per evitare che in questo Paese non si facciano le opere, o meglio si facciano ma si continui a rubare.
2016-06-22	PD	LoGiudiceSergio	Signora Presidente, ho chiesto di intervenire per sottolineare con gioia in quest'Assemblea la sentenza della Corte di cassazione che questa mattina ha messo la parola fine, perlomeno in questa fase, alla questione lunga, faticosa e problematica del riconoscimento dell'adozione del figlio del partner all'interno di coppie dello stesso sesso. È un tema che aveva impegnato questa Assemblea ed era arrivato in forma di proposta al voto, ma che alla fine era stato stralciato dal testo definitivo sulle unioni civili. Oggi la Corte di cassazione pronuncia una parola chiara che conferma le sentenze che in giro per l'Italia avevano già avuto un'affermazione univoca. Penso alle varie sentenze dei tribunali ordinari, delle corti di appello di Roma, Torino e Milano, che fanno riferimento a quella di Roma. Tutte queste sentenze sono univoche nel dire che, nell'interesse superiore del bambino, il riconoscimento del legame legale con la seconda mamma o papà va riconosciuto. Ciò dovrà avvenire attraverso il ricorso a un giudice, che dovrà valutare un superiore interesse del minore, esattamente come noi avevamo previsto all'interno della legge sulle unioni civili. C'è solo una differenza tra la nostra proposta e quel diritto che oggi la Cassazione riconosce: noi, nella nostra proposta, avevamo limitato la possibilità di adozione del figlio del partner in coppie dello stesso sesso a coppie unite civilmente; la sentenza della Corte di Cassazione fa riferimento a coppie di fatto, estendendo ancora di più la previsione, compiendo un ulteriore passo avanti rispetto a quanto questo Parlamento aveva cercato di fare. Oggi è un bel giorno di festa per le bambine e i bambini che si vedono riconosciuto finalmente il diritto alla piena dignità, al riconoscimento legale dei loro genitori e alla piena cittadinanza all'interno di un Paese che, oggi, è un po' più vicino all'Europa.
2016-06-22	PD	TomaselliSalvatore	(ore 10,35) ( Segue TOMASELLI). Lo hanno detto vari colleghi del Gruppo del Partito Democratico e l'ha ricordato, tra gli altri, la collega Granaiola all'inizio della nostra discussione: si tratta di un settore tra i più significativi, peculiari e strategici dell'industria turistica nazionale. Un settore che, negli ultimi dieci anni, ha sofferto della precarietà e della indeterminatezza del proprio futuro, a seguito della vicenda richiamata. Un settore che ha straordinarie potenzialità in virtù della diffusa presenza sul territorio: 30.000 imprese che arrivano, durante l'estate, a occupare oltre 300.000 addetti. Un settore che è nato come peculiare iniziativa di un'industria sostanzialmente familiare, ma che si è consolidato negli ultimi anni come una vera e propria filiera, che ha, tra le altre, una peculiarità: un'attenzione profonda, quotidiana, alla difesa del mare, delle spiagge, dell'ambiente, che è l'elemento principale dell'iniziativa produttiva di questo settore. A me dispiace che siano prevalsi in alcuni Gruppi - da ultimo nell'intervento del collega Gasparri per il Gruppo di Forza Italia, che egli rappresenta - elementi di distinguo su alcuni punti (non su tutti) su cui invece il Senato ha mostrato ampia convergenza. Non a caso, il vice ministro Zanetti ha accolto sostanzialmente tutte le mozioni e gli ordini del giorno presentati, chiedendo evidentemente la riformulazione di alcuni punti. Far prevalere elementi di distinguo - non me ne vorrà il senatore Gasparri che adesso presiede l'Assemblea - con qualche cedimento anche propagandistico, non aiuta una causa credo largamente condivisa in quest'Assemblea, volta a superare la precarietà e a valorizzare una peculiarità dell'industria turistica nazionale. Ciò nonostante, credo prevalgano gli elementi che fanno concorrere l'intero Senato a invitare il Governo ad una forte iniziativa verso la Commissione europea; ad adottare nelle prossime settimane, così come ci ha anticipato il vice ministro Zanetti, un provvedimento di indirizzo e di iniziativa legislativa attraverso una legge delega, che, sono certo, recepirà le indicazioni della discussione di queste ore qui in Senato, volta anzitutto - lo dico in maniera sintetica perché il dibattito si è ampiamente soffermato sul merito delle questioni - a definire un percorso di evidenza pubblica e anche di gare per quanto riguarda le nuove concessioni, nello spirito che ci viene richiesto dalla Commissione europea. Questo va fatto individuando criteri assolutamente trasparenti e solidi che, da un lato, possano valorizzare la storia dell'industria balneare italiana (il forte legame con l'ambiente, la diffusione della piccola e media impresa, l'attenzione al mondo del lavoro e alla tutela del mare); dall'altro, evitino un rischio che in larga parte tutti condividiamo, ovvero che l'apertura a procedure di evidenza pubblica, a gare per le nuove concessioni, possa essere il chiavistello per elementi di distorsione del mercato, che tutti vogliamo essere aperto, trasparente, liquido, competitivo, ma che evidentemente non può che correre taluni rischi. I rischi da evitare sono certamente la concentrazione finanziaria nella gestione di questo settore e, come ci raccontano anche numerosi esempi di cronaca - anche qui, quello di Ostia è un caso limite - compromissioni e penetrazioni di ambienti criminali. Un altro grande tema, che è emerso ed è all'attenzione di tutti noi da anni, riguarda la necessità di garantire l'indicazione che ci viene dalla Commissione europea di superare un regime di proroghe tacite, e quindi di prevedere una sorta di apertura al mercato, nonché di tutelare un patrimonio di imprese, di investimenti, di professionalità, di occupazione, di lavoro, che nel corso dei decenni l'industria balneare italiana, del tutto peculiare rispetto ad analoghe esperienze in Europa, ha prodotto nel nostro Paese. Immaginare di cancellare con un colpo di spugna questa tradizione e questa peculiarità, chiudendo (come se fossimo in presenza di una porta) un'esperienza per aprirne un'altra il giorno dopo, è una metodologia che non farebbe il bene né del mercato, né del turismo, non risponderebbe alla necessità di tutelare patrimoni imprenditoriali e occupazionali, e non gioverebbe alla ricchezza dell'ambiente nel nostro Paese. Noi crediamo che sia possibile - e in questo senso va la mozione che il Gruppo del Partito Democratico ha voluto presentare e su cui il Governo si è espresso favorevolmente - trovare un punto di equilibrio tra questi due elementi: l'apertura al mercato e la tutela e la valorizzazione di un'esperienza di peculiarità del nostro Paese. Per fare questo abbiamo bisogno ancora di tempo. Mi dispiace, senatore Gasparri, che lei abbia indicato nella necessità di definire nelle nostre mozioni un tempo pari a trent'anni un elemento irrinunciabile dell'atto di indirizzo che ha presentato il Gruppo di Forza Italia. Io credo che sia un irrigidimento che rischia di indebolire un'iniziativa che invece è largamente condivisa da tutti noi. C'è bisogno di tempo non solo per garantire una transizione equilibrata, ma perché in questi anni vari Governi e, se posso aggiungere, varie Assemblee parlamentari, non sono riusciti a fare un lavoro impegnativo. C'è bisogno di atti, politiche e scelte, a partire dalla ricognizione dei beni demaniali tuttora disponibili e liberi, che si può e si deve fare insieme alle Regioni e ai Comuni e per il cui lavoro c'è bisogno di un atto legislativo vincolante, nonché di tempi e di modalità. Penso alla necessità di rivedere i piani dei singoli Comuni, di rivedere i canoni, sia nella determinazione del costo dei canoni che le imprese devono pagare allo Stato o comunque alle istituzioni pubbliche, sia anche nella determinazione di chi deve controllare e riscuotere quei canoni. Penso, non da adesso ma da anni, che sarebbe utile - e questo si può fare anche nella legge delega che il Governo ha annunciato di voler presentare nei prossimi giorni - immaginare una ridefinizione di competenze nella riscossione dei canoni, che io affiderei ad esempio ai Comuni, assegnando loro non solo la riscossione, ma anche la disponibilità di queste risorse. Sarebbe una misura più utile, aiuterebbe le finanze dei nostri Comuni ed avvicinerebbe l'elemento della riscossione in capo alle imprese balneari all'istituzione che dovrà ben gestire quelle risorse, anche con interventi volti a migliorare la tutela dell'ambiente. Di questo c'è bisogno e questo sarà fatto in questo periodo di transizione, che avrà bisogno di tempi adeguati. Un tempo adeguato può essere di pochi anni, ma può essere anche di trentacinque o di quarant'anni, senatore Gasparri, e non per forza di trent'anni. Si tratterà comunque di un periodo adeguato, all'interno di una negoziazione con la Commissione europea che è ancora aperta e in una fase in cui credo che commetteremmo un errore se forzassimo scelte e tempi della nostra iniziativa, nel momento in cui c'è un grave contenzioso aperto presso la Corte di giustizia europea, che nelle prossime settimane si esprimerà. Per questo sosteniamo l'iniziativa del Governo, rafforzata dal lavoro in Senato di queste ore. È difficile - e concludo - misurare l'elemento del liberalismo in ognuno di noi, quando non si hanno chiari gli interessi in campo e la necessità di tutelare un equilibrio. Noi abbiamo la necessità di tutelare l'elemento del mercato con l'elemento della peculiarità dell'industria balneare italiana. Sono un po' sorpreso dai toni del Movimento 5 Stelle qui in Senato e del senatore Cioffi, cui affido sentimenti di grande simpatia personale. Non ho trovato traccia di tali affermazioni, senatore Cioffi, nella rassegna stampa che mi sono curato di andare a cercare in queste ore, nelle iniziative che il Movimento 5 Stelle ha tenuto ad Ostia durante la recente campagna elettorale. Buon lavoro al neosindaco Virginia Raggi, in maniera sincera e leale! Non ho trovato traccia delle affermazioni che lei ha fatto questa mattina in Aula. Nessuno degli esponenti, anche autorevoli e di livello nazionale, del Movimento 5 Stelle che si sono espressi durante la campagna elettorale - ad esempio a Ostia - ha usato i toni e gli argomenti da lei usati qui, ma vivaddio la coerenza in campagna elettorale spesso è difficile da trovare.
2016-06-22	PD	GinettiNadia	In questo quadro, il disegno di legge in titolo, già approvato dall'altro ramo del Parlamento, autorizza la ratifica di cinque trattati internazionali, finalizzati alla prevenzione e repressione del terrorismo: la Convenzione del Consiglio d'Europa del 2005 per la prevenzione del terrorismo, finalizzata alla maggior tutela dei diritti umani; il Protocollo di emendamento alla Convenzione europea per la repressione del terrorismo del 2003, finalizzata a «depoliticizzare» alcuni reati ai fini dell'estradizione; la Convenzione del Consiglio d'Europa sul riciclaggio, la ricerca, il sequestro e la confisca dei proventi di reato e sul finanziamento del terrorismo del 2005 e, infine, la Convenzione delle Nazioni Unite, adottata a New York nel 2005, per la prevenzione e il contrasto di operazioni preparatorie di terrorismo nucleare.
2016-06-22	PD	GinettiNadia	Infine, per una più incisiva azione d'investigazione, il personale dei servizi di informazione e sicurezza interna ed esterna, analogamente alla polizia giudiziaria, viene autorizzato a condotte previste dalla legge come reato anche in relazione ad una specifica serie di delitti con finalità di terrorismo, operando nei loro confronti la speciale causa di non punibilità di cui all'articolo 17 della legge n. 124 del 2007 per i cosiddetti agenti sotto copertura. L'Unità di intermediazione finanziaria (UlF), istituita dal decreto legislativo n. 231 del 2007, viene invece indicata come autorità di intelligence finanziaria in base alla Convenzione del Consiglio d'Europa sul riciclaggio, la ricerca, il sequestro e la confisca dei proventi di reato. In questo contesto di accordi internazionali va collocata inoltre la più recente normativa europea in materia di terrorismo. Con riguardo alla prevenzione è attualmente in corso d'esame la proposta di direttiva che sostituisce la decisione quadro del 2002, anche al fine di definire a livello dell'Unione europea norme minime in materia di reati terroristici, comprese disposizioni specifiche sulla protezione delle vittime del terrorismo. È, inoltre, previsto il rafforzamento della sicurezza alle frontiere attraverso nuove tecnologie per lo sviluppo di un sistema integrato delle frontiere e di passaporti biometrici, nonché con il potenziamento del sistema di informazione Schengen di seconda generazione al fine di inserire sistematicamente in esso anche i dati riguardanti i combattenti terroristi stranieri. Lo scorso 4 febbraio, la Commissione europea ha proposto un nuovo piano di azione, il quale si concentra su due principali filoni d'intervento: individuare i terroristi attraverso i loro movimenti finanziari e impedire loro di spostare fondi o altri beni. In Italia, ricordiamolo, in base ai dati riportati nell'ultima relazione della Direzione nazionale antimafia e antiterrorismo, nel periodo luglio 2014 - giugno 2015 i reati ascritti a stranieri per delitti consumati o tentati in Italia con finalità terroristiche sono stati 224. Dalla relazione emerge altresì il forte rapporto di complementarietà tra terrorismo internazionale e uso del sistema finanziario a scopo di riciclaggio. Nell'ultimo rapporto annuale dell'Unità di informazione finanziaria per l'Italia si rileva infatti che l'ISIS accumula circa 3 miliardi di dollari l'anno con attività criminali di vastissima portata, confermate dalle risoluzioni adottate dalle Nazioni Unite nel 2015: traffici di stupefacenti, contrabbando di petroli e di opere d'arte, traffici di armi, contrabbando di tabacchi, traffici di migranti, estorsioni e sequestri di persona, corruzione e riciclaggio dei proventi illeciti. Si tratta di attività criminali che, per essere realizzate, necessitano di una vasta rete relazionale di complicità esterne alla associazione terroristico-mafiosa, che, per generare profitti, tendono a interagire anche con l'economia legale attraverso circuiti ufficiali quali ad esempio i circuiti money transfer. Per questo, fondamentale è l'azione di contrasto e intercettazione dei sistemi di raccolta fondi. È evidente che non basteranno strumenti legislativi di repressione, anche con l'inserimento di nuove fattispecie penali, per contrastare l'ISIS o per controllare l'espandersi del fenomeno dell'arruolamento nelle file del terrorismo internazionale nel territorio europeo. Molto andrà fatto sul fronte della prevenzione; dobbiamo interrogarci sulle nostre periferie urbane, periferie sociali e di aggregazione, quelle periferie d'Europa quali luoghi dove si alimentano forme di fondamentalismo e devianza, periferie di città, ma anche nelle banlieue agricole, quelle del Tavoliere delle Puglie per esempio, tra lavoro nero e inni alla jihad, affinché minacce al nostro paradigma occidentale, ai luoghi del nostro vivere comune e quotidiano, non rappresentino più bersaglio di un conflitto che mentre perde territorio nella valle del Tigri e dell'Eufrate, ancora più oggi a Falluja, conta sull'azione di riscatto in Occidente di giovani animati da fanatismo, radicalizzati anche per motivi di riscatto personale, giovani spesso già segnalati dalla polizia. Se in Italia si contano 100 foreign fighters, in Francia sono oltre 10.000, bersagli di una guerra che trova in altre regioni radice ideologica, e confini, dinamiche di geopolitiche non lontane dal nostro Mar Mediterraneo, frontiera esterna europea, un tempo crocevia di cultura e di commerci, e oggi luogo di odissea di uomini e donne che sfidano la morte per il sogno di un'Europa che sappia ancora rappresentare l'utopia di civiltà tra sicurezza, ma anche tra accoglienza e solidarietà. Un'Europa che non può retrocedere da un maggior impegno di cooperazione allo sviluppo a favore di quelle aree del Nord Africa e del Medio Oriente dalle cui sponde fugge ancora la speranza.
2016-06-22	PD	GinettiNadia	Signora Presidente, gli arresti delle scorse settimane, a Bari come a Milano, di presunti appartenenti a cellule legate all'ISIS, nonché la cronaca di ultimi tragici eventi (stragi in volo o in luoghi d'incontro come quella di Orlando), stragi a domicilio, come quella ad ovest di Parigi, causate da mani che operano a partire dal cuore della nostra Europa ma rispondono a comandi di un fondamentalismo, che trova nel terrorismo l'arma di affermazione politica, dimostrano quanto importante e non rinviabile sia dotare il nostro ordinamento di strumenti idonei a prevenire attentati e a contrastare attacchi di un nemico ancora dai contorni non determinati, di un conflitto non convenzionale dal 2001 ad oggi, di una guerra non dichiarata, che ferisce gli Stati incapaci di mettere a punto sistemi efficaci di lotta a nemici quasi invisibili.
2016-06-22	PD	PegorerCarlo	(ore 17,47) ( Segue PEGORER, f. f. relatore). Limitandomi agli aspetti di competenza della Commissione esteri, segnalo che i primi due articoli del disegno di legge dispongono l'autorizzazione alla ratifica e l'ordine di esecuzione dei trattati internazionali richiamati. L'articolo 3 offre poi un quadro definitorio di alcuni termini utilizzati, chiarendo i significati - ad esempio - di «materia radioattiva», «materie nucleari», «uranio arricchito» e così via. L'articolo 9, come modificato dalla Camera dei deputati, individua le strutture che, nel nostro ordinamento, sono chiamate a ricoprire alcuni ruoli individuati dai trattati internazionali. L'autorità di intelligence finanziaria prevista dall'articolo 12 della Convenzione del Consiglio d'Europa sul riciclaggio è individuata nell'Unità di informazione finanziaria istituita dal decreto legislativo n. 231 del 2007. L'autorità centrale prevista dall'articolo 33 della medesima Convenzione è invece individuata nel Ministero dell'economia e delle finanze, mentre il punto di contatto responsabile della trasmissione e della ricezione delle informazioni, ai sensi della Convenzione del Consiglio d'Europa per la prevenzione del terrorismo, è il Ministero dell'interno, Dipartimento della pubblica sicurezza. Infine, l'articolo 10 del disegno di legge pone la clausola di invarianza finanziaria. Fornisco ora qualche indicazione, signora Presidente, sui trattati internazionali sottoposti a ratifica. La Convenzione di Varsavia è stata firmata nel 2005 in ambito di Consiglio d'Europa, per favorire gli sforzi degli Stati membri nella prevenzione del terrorismo. Il Trattato, in particolare, qualifica come reati quegli atti che possono portare alla commissione di atti di terrorismo (come la pubblica istigazione, il reclutamento e l'addestramento), nonché rafforza la cooperazione in materia di prevenzione sia a livello degli ordinamenti interni (attraverso le politiche nazionali di prevenzione), sia a livello di normativa internazionale (attraverso la modifica degli accordi in materia di estradizione e mutua assistenza giudiziaria). Particolare importanza assumono, inoltre, gli articoli da 18 a 21, riguardanti l'applicazione dell'obbligo dello Stato, sul cui territorio si trovi un sospetto terrorista, di estradarlo verso lo Stato richiedente o di esercitare nei suoi confronti l'azione penale. La seconda Convenzione oggetto di ratifica è relativa alla soppressione degli atti di terrorismo nucleare, adottata a New York nel 2005, con una risoluzione dell'Assemblea generale dell'ONU. La Convenzione, firmata da 115 Paesi, di cui 104 hanno già proceduto alla ratifica, individua alcune fattispecie di reato, come la detenzione di materie radioattive, la fabbricazione di ordigni e il danneggiamento di impianto. Il terzo strumento al nostro esame è il Protocollo di emendamento alla Convenzione europea per la repressione del terrorismo, fatto a Strasburgo il 15 maggio 2003. Il testo ricomprende nell'elenco dei reati tutti quelli annoverati dai vari trattati e protocolli delle Nazioni Unite in materia. Viene inoltre introdotta una procedura semplificata di emendamento alla Convenzione stessa, che consente di ampliare ulteriormente l'elenco dei reati e permette così l'adesione anche degli Stati osservatori del Consiglio d'Europa. Il Protocollo include inoltre una clausola che autorizza il rifiuto di estradare verso un Paese dove esiste il rischio di applicazione della pena di morte oppure il rischio di subire torture o reclusione a vita senza possibilità di libertà provvisoria. Viene infine istituito un meccanismo di controllo, la Conferenza degli Stati contraenti contro il terrorismo (COSTER), per verificare l'applicazione della Convenzione, che completa le competenze più generali del Comitato europeo sui problemi della criminalità. Il quarto accordo è la Convenzione, sempre del Consiglio d'Europa, sul riciclaggio, la confisca dei proventi di reato e il finanziamento del terrorismo, firmata a Varsavia nel 2005. L'accordo aggiorna ed amplia le previsioni della Convenzione del 1990, includendo, oltre alle forme di finanziamento attraverso il riciclaggio di denaro, anche quelle realizzate attraverso attività lecite. Da ultimo segnalo il Protocollo addizionale alla Convenzione del Consiglio d'Europa per la prevenzione del terrorismo, fatto a Riga nell'ottobre del 2015. Il Protocollo qualifica come reati penali una serie di atti, tra cui la partecipazione intenzionale a un gruppo terroristico, la partecipazione ad attività di addestramento, i viaggi all'estero per scopi terroristici e il finanziamento o l'organizzazione di tali viaggi. Esso prevede inoltre una rete di punti di contatto a livello nazionale, per un rapido scambio di informazioni fra i Paesi parte. PRESIDENTE. Ha facoltà di parlare il relatore, senatore Lo Giudice.
2016-06-23	PD	LumiaGiuseppe	Signor Presidente, ricordo a tutti i colleghi che ci troviamo di fronte a un atto già approvato dalla Camera. Si può cambiare un atto approvato dalla Camera? CALIENDO (FI-PdL XVII). Che c'entra? LUMIA (PD). Sì, si può cambiare, e lo abbiamo fatto tante volte. Non vi è, quindi, nulla di scandaloso nella proposta che viene avanzata di approvare emendamenti che modificano un atto già approvato dalla Camera. Noi ci appelliamo alla necessità di approvare un atto del Senato che sia conforme a quello della Camera, a prescindere da una valutazione di merito di quanto è contenuto all'interno delle decisioni della Camera stessa? Riteniamo che gli atti e le scelte fatte alla Camera siano legittimi - va da sé - ma anche coerenti con le convenzioni internazionali che abbiamo il dovere - direi l'obbligo - di recepire nel nostro ordinamento, come chiede la nostra Costituzione. Presidente, cosa si sta facendo nel recepimento di ben cinque convenzioni internazionali? Nella lotta al terrorismo abbiamo già un sottosistema penale compiuto, grazie al lavoro svolto in tanti e tanti anni all'interno del nostro Paese, ma debbo dire anche grazie alla capacità del Governo di essere in allerta, pronto, vigile e in grado di anticipare condotte tutte nuove nel terrorismo globalizzato soprattutto di stampo islamico-radicale. Queste forme di condotta sono novità che l'apparato codicistico, spesso dell'Ottocento, non è in grado di prevedere. Cari colleghi, le nuove condotte da terrorismo globalizzato sono inedite e hanno spiazzato tanti Paesi in Europa, tanto che il loro apparato codicistico non è stato in grado di prevenirle e perseguirle. PALMA (FI-PdL XVII). Sono di due anni fa le norme! LUMIA (PD). Noi ci trovavamo invece con due buchi, Presidente, che sono stati riempiti dalle proposte che qui vengono sottoposte alla nostra valutazione. Il comma 1, lettera a), attiene al «Finanziamento di condotte con finalità di terrorismo», con cui si chiede di colpire «Chiunque (...) raccoglie, eroga o mette a disposizione beni o denaro, in qualunque modo realizzati, destinati a essere in tutto o in parte utilizzati per il compimento delle condotte con finalità di terrorismo (...)». In secondo luogo, si chiede di colpire «Chiunque deposita o custodisce i beni o il denaro» destinati al compimento di atti con finalità terroristica. Questi sono due punti qualificanti l'articolo 4 del provvedimento. Occorre però fare attenzione, colleghi, perché l'emendamento del senatore Palma propone di abrogare non solo queste due condotte, ma anche altre fattispecie di cui all'articolo 4, comma 1, lettera b). Mi riferisco alla resa obbligatoria in caso di condanna o patteggiamento per uno dei delitti con finalità di terrorismo previsti dal codice di procedura penale: «è sempre disposta la confisca dellecose che servirono o furono destinate a commettere il reato e delle cose che ne costituiscono il prezzo, il prodotto o il profitto». Questa è un'altra importante condotta da colpire, posto che la nuova capacità del terrorismo di accumulare denaro sia un altro elemento qualificante. L'articolo 4 del provvedimento inserisce tra i delitti contro la personalità interna dello Stato la nuova fattispecie penale di atti di terrorismo nucleare. La disposizione di cui al comma 1, lettera c), punisce con la reclusione da sei a dodici anni chiunque, con finalità di terrorismo, procura a sé o ad altri materia radio-attiva, crea un ordigno nucleare o ne viene altrimenti in possesso. Questi sono i contenuti dell'articolo 4. Con riferimento alle prime due condotte (ossia colpire chi raccoglie o mette a disposizione denaro con finalità di terrorismo, al di fuori della sua appartenenza all'associazione terroristica, che è la caratteristica del terrorismo globalizzato), il senatore Palma ha la preoccupazione che esse possano andare a interferire con le norme in materia di contrasto alla mafia per quanto riguarda il reato di concorso interno. Voglio tranquillizzare i colleghi, e non so se il collega Buemi sia d'accordo con il concorso esterno, ma penso di no. Cari colleghi, la preoccupazione del senatore Palma è quella di preservare sul piano giurisprudenziale la possibilità di colpire il concorso esterno. Dal momento che condivido la preoccupazione sollevata dal senatore Palma, dico tranquillamente che, per come abbiamo strutturato i reati di terrorismo nel sottosistema penale, detta preoccupazione non esiste. Nel sottosistema penale del reato al terrorismo si è, infatti, costruita una complessità armonica che consente di poter facilmente intervenire e colpire tutti i tipi di reato ed evitare quel tipo di indiretta interpretazione tale da andare a mettere in discussione, per via giurisprudenziale, il reato di concorso esterno in associazione mafiosa, che magari molti che voteranno l'emendamento del senatore Palma non condividono non solo nell'idea, ma neanche nell'utilizzo per via interpretativa e giurisprudenziale. Colleghi, poiché non vorrei che si creassero delle sovrapposizioni e confusioni, sarebbe opportuno attenerci al testo. Stiamo parlando dei reati di terrorismo, si tratta di un sottosistema completo, stiamo recependo delle convenzioni e ci stiamo occupando delle condotte globalizzate, inedite e nuove che il nostro codice deve prevedere, al pari di tutti gli altri Paesi impegnati in questa lotta. Il nostro voto non è semplicemente dettato da un'inerzia e dalla volontà di ratificare passivamente e alla cieca quanto deliberato dalla Camera dei deputati, ma - come ha detto bene il relatore - è un modo consapevole per far sì che il nostro Paese faccia un altro passettino in avanti, nella consapevolezza di essere alla guida; anticipa e sta chiedendo ad altri Paesi di farne ben altri in avanti per essere tutti quanti più efficaci nella lotta al terrorismo.
2016-06-23	PD	LaiBachisioSilvio	Signora Presidente, ringrazio il Vice Ministro per la risposta, della quale, per la verità, non posso dirmi del tutto soddisfatto. Segnalo tre questioni rispetto a quanto rappresentato dal Vice Ministro, che so non avere la delega alla pesca, ma che, tuttavia, in questo caso risponde all'interrogazione. Quando si parla di congelamento delle quote di circuizione non si parla solo del congelamento in sé delle barche, ma di congelamento della quantità di tonnellaggio delle quote di circuizione. In Italia, nonostante le raccomandazioni ICCAT dicessero il contrario, ovvero che bisognava ridurre la quantità di quel tipo di pesca, proprio perché particolarmente violenta, si è passati da 1.370 tonnellate per la sola circuizione nel 2012 addirittura a 2.050 tonnellate previste per l'anno in corso. Ancora, è vero che la sentenza del 2015 prevede che la normativa sovranazionale di riferimento dia queste indicazioni, ma ogni anno ogni Governo manda l'elenco delle barche che vengono autorizzate. A tal proposito segnalo che altri Paesi, per esempio la Spagna e la Francia, in questi anni, esattamente nel 2014, nel 2015 e nel 2016, nonostante partissero da un numero di barche largamente superiori a quelle italiane (42 barche in Italia, 130 in Spagna e 200 in Francia) hanno ulteriormente aumentato le autorizzazioni di pesca, ovviamente non di circuizione, proprio perché è una pesca violenta e quindi bloccata, ma per le altre barche. Segnalo ancora che le sei tonnellate - che ovviamente sono una dimensione piuttosto minima - di cattura accessoria che sono state autorizzate, di fatto sono andate, insieme alle altre, a chi già aveva le autorizzazioni di pesca, in tal modo limitando ulteriormente, purtroppo, la possibilità per le barche che fanno pesca accidentale senza avere l'autorizzazione di pesca di non essere multate, tant'è vero che ad oggi, e cioè a metà anno, sono già finite le quantità di quota accidentale di pesca. Apprezzo il fatto che dal Ministero arrivi un'apertura per ulteriori autorizzazioni. Segnalo che inizia ad esistere un tema ambientale, perché quando le autorizzazioni per le barche sono concentrate in quattro Regioni, e la Liguria e la Sardegna, che sono le prime Regioni a ricevere l'entrata del tonno che arriva dall'Atlantico, non hanno una sola autorizzazione di pesca ‑ e dico una sola ‑ questo modifica l'assetto ambientale del mare, con un eccesso di tonni che di fatto distruggono l'ecoambiente circostante. La stessa concentrazione è stata oggetto di protesta anche in Sicilia, perché l'aumento delle quote di pesca artigianale, sollecitato anche al livello europeo, grazie all'approvazione, nelle raccomandazioni ICCAT di un emendamento proposto da un europarlamentare ligure, l'onorevole Briano, non ha trovato applicazione in Italia, nonostante potesse trovare applicazione immediata. Concludo con un'ultima osservazione. In Italia è stato fatto un ulteriore errore, a mio avviso, che il Ministero dovrebbe tenere in considerazione. L'aumento di quota di pesca sportiva - cosa che non è stata fatta in altri Paesi, dove, al contrario, è stata diminuita - non produce altro che un'evoluzione che indebolisce il sistema di pesca organizzato e artigianale a scapito di coloro che invece della pesca ne fanno soltanto un hobby. Attenderemo comunque queste nuove aperture da parte del Ministero.
2016-06-23	PD	OrruPamelaGiacomaGiovanna	ORRU' (PD). Signora Presidente, purtroppo non posso esprimermi, perché la mia interrogazione riguarda le tonnare fisse. Ringrazio il Vice Ministro, ma mi dispiace di essere stata chiamata, perché la sua risposta non ha niente a che vedere con l'argomento oggetto della mia interrogazione. Collegandomi in parte al discorso del collega Lai, il Governo quest'anno, dopo una riunione del Consiglio dei Ministri europeo, ha ottenuto il mantenimento di tre ulteriori tonnare delle sei fisse previste in Europa, delle quali tre rischiavano di essere cancellate. Questo ha fatto sì che, proprio per la ripartizione delle quote delle tonnare fisse, abbiamo in questo momento, in Italia, sei tonnare autorizzate, di cui una sola in Sicilia, quella di Favignana, che è l'oggetto della mia interrogazione e non ha quote tonno autorizzate. Le tre tonnare possono svolgere solo attività turistica. Ciò va anche bene, perché l'importante è aver ottenuto il risultato e non aver cancellato la storia. Mi permetto di dire che Favignana vanta una grande storia sulle tonnare e sulla pesca del tonno. Risulta, però, quanto mai contraddittorio aver permesso di fare tonnara turistica in maniera assolutamente sostenibile (niente di violento) e non permettere che quel territorio abbia anche un'economia dietro tutto questo. È vero quanto ha detto il vice ministro Olivero, che non ha neanche la delega alla pesca e che quindi ringrazio doppiamente. Avrebbe dovuto essere il sottosegretario Castiglione, che ha la delega alla pesca, a rispondere. Ho fatto diverse sollecitazioni al Ministero, perché vorremmo capire quali sono le intenzioni nell'ambito della ridistribuzione delle quote, che sono state aumentate. È vero che la Comunità europea decide, ma è anche vero che l'Italia può decidere una redistribuzione all'interno della stessa quota. Si tratta di provvedimenti che vengono adottati con decreti ministeriali e dai dirigenti dei Ministeri. Ritengo che non sia neanche così complicato impegnarsi per dare delle risposte a breve a un territorio e, per voler essere anche più precisa, per portare avanti una parte della storia importante del nostro Paese. La ringrazio comunque, signor Vice Ministro. La sua risposta è servita a questo punto a spiegare dal vivo quanto si intendeva.
2016-06-27	FI	RomaniPaolo	Italia svegliati, l'Europa è distratta! Mi rivolgo al presidente Renzi, che in questo momento non è in Aula: lei è in grado di ottenere un piano di investimenti europeo, anche attraverso eurobond, finalizzato al finanziamento degli strumenti necessari ad affrontare alla radice la catastrofe umanitaria nel Mediterraneo? Di passare finalmente alla fase tre di EUNAVFOR MED, come abbiamo accennato in precedenza? Di realizzare campi di accoglienza sulle coste nordafricane? Di concretizzare un piano Marshall per il Centro Africa, di cui abbiamo visto qualche timido accenno nel vertice de La Valletta del 2015, rimasto, come sempre in Europa, all'auspicio iniziale? Di ridare finalmente dignità e sicurezza al nostro Paese che, in piena allerta terrorismo internazionale, dimostra di avere delle frontiere colabrodo? Il referendum britannico è il principio della fine dell'Europa? È possibile. Di certo è la fine dell'Europa come l'abbiamo intesa fino ad oggi. Segna la fine dell'illusione che aggiustare l'edificio comunitario fosse questione di dettagli, di tecnicismi, di virgole da sistemare nelle infinite discussioni ai tavoli di Bruxelles. Vorrei però anche smontare un mito: si dice che le decisioni cosiddette di Bruxelles siano prese dai Capi di Stato e di Governo delle 28 - domani saranno 27 - Nazioni dell'Unione. Ma la preparazione e la traduzione di queste decisioni politiche nei paper, nei protocolli, nelle direttive e nei regolamenti è fatta dalla burocrazia europea: il livello politico deve dunque recuperare la responsabilità di ogni atto e di ogni decisione. Presidente Renzi, le chiediamo poche parole: oggi sono necessari fatti. Le chiediamo di non indugiare in slogan e frasi ad effetto. Le chiediamo di mettere da parte le sue ambizioni di leader politico e, anzi, di dimenticare anche il suo partito (cosa che, forse, fa anche volentieri). Lei oggi rappresenterà il Paese tutto, che ci piaccia o no, nel vertice più importante per il futuro dell'Europa. È tenuto dunque a prendere, davanti a questa Assemblea, il solenne impegno di far recuperare all'Italia il ruolo di motore di una nuova Unione, non più a trazione tedesca. Le democrazie europee alla fine degli anni Trenta non avevano voglia di morire per Danzica. Sicuro che la Germania della cancelliera Merkel non possa essere finalmente ricondotta a ragione, prima che qualcuno parli, con qualche ragione, di quarto Reich? È necessaria un'Unione che si occupi più dei popoli che delle regole, più di educazione, ricerca e investimenti, più della disoccupazione e della povertà e meno dei pochi decimali nel rapporto tra deficit e PIL. È necessaria un'Europa della pace, anche economica. La aspettiamo al suo rientro, signor Presidente del Consiglio. Questa Assemblea non le farà sconti: non può farlo, per i cittadini che rappresenta, per il Paese tutto, per l'Europa in cui abbiamo creduto e in cui vogliamo ancora credere per i nostri figli.
2016-06-27	FI	RomaniPaolo	L'Europa avrà altro a cui pensare nei prossimi mesi. Ce la dovremo cavare da soli. Non dico di arrivare alla soluzione australiana, che con empirismo tipicamente anglosassone prende a traino con una fune i barconi e li riporta da dove sono partiti, spesso non importa nemmeno a quale costo di vite umane. Oggi più che mai occorre intervenire là dove si pone il problema con misure precise, radicali e chirurgiche. Abbiamo le professionalità per poterlo fare ed è solo un problema di volontà politica.
2016-06-27	FI	RomaniPaolo	Le prossime ore a Berlino - non a caso a Berlino, forse qualcuno potrebbe dire - dovranno e potranno essere decisive. Il primo impegno che le chiediamo è che il vertice a tre possa produrre un autentico cambio di rotta, o l'Europa di Bruxelles è destinata ad avvitarsi su se stessa; vicina all'eurocrazia filotedesca, ma lontana, lontanissima, dai popoli europei.
2016-06-27	FI	RomaniPaolo	Non abbiamo più tempo: il Regno Unito, invece, non senza qualche pentimento, sembra voler prendere tempo: un tempo che i mercati non attendono per reagire. L'Italia paga più di altri, certamente più della Germania; le banche italiane sono le più danneggiate: si vendono BTP e si comprano bond. Il vertice a tre - non dimentichiamo che i Premier di Germania, Francia e Italia, più quello spagnolo, hanno la legittimazione politica di rappresentare il 70 per cento del prodotto interno lordo dell'Eurozona - deve prendere misure e decisioni straordinarie, altrimenti si assumerà responsabilità straordinarie. Presidente Renzi - mi sarei rivolto a lei - oggi intende incalzare la cancelliera Merkel, da sempre restia a completare l'unione bancaria con la garanzia unica sui depositi? A rendere la BCE sempre più simile alla FED americana? A prevedere un vero piano di investimenti dopo il sostanziale fallimento del piano Juncker, che avrebbe dovuto rimettere in moto l'economia reale in molti Paesi europei e che invece ha prodotto soltanto effetti marginali, impercettibili? A condividere i debiti pubblici anche dando spazio all'utilizzo degli eurobond, ovviamente per la parte eccedente quel 60 per cento in rapporto al PIL, come dettato da Maastricht? L'Italia, ad esempio, ha tutti i requisiti per ospitare l'Autorità bancaria europea (EBA), come dice anche Antonio Patuelli, presidente dell'ABI, e deve anche sforzarsi di attrarre i capitali, finora a Londra, che vorranno rimanere nell'Unione europea. Presidente del Consiglio, intende mantenere questo impegno? C'è, però, una domanda centrale alla quale vorremmo una risposta: quale potrà essere l'Europa che vogliamo? Sarà forse quella in cui il forte surplus commerciale di Germania e Olanda sta creando danni immensi a tutto il resto d'Europa? A tal proposito voglio citare l'intervento dell'ex governatore di Bankitalia Fazio di qualche giorno fa. Diceva Fazio che se all'interno di uno stesso sistema c'è una parte dei partecipanti costretta a rimanere in equilibrio con i conti e a ridurre la spesa pubblica, e una parte invece sta in forte surplus, questa assorbe il risparmio del resto, creando deflazione. Il surplus della bilancia dei pagamenti di Germania e Olanda, con la Commissione che obbliga gli altri Paesi a stare in equilibrio, crea deflazione. Oppure l'Europa è quella in cui l'Italia si accontenta di trattare qualche zero, qualcosa di sforamento del rapporto tra deficit e PIL, mentre la Francia al G5 (che è un organismo nuovo, inedito, ma dove si discutono questioni vere e forse si prendono anche decisioni vere) ha dichiarato molto di recente - mi pare fosse presente Padoan - di voler tranquillamente tenere al 4,5 per cento il rapporto deficit -PIL, e alla minaccia della Commissione europea di una procedura d'infrazione ha risposto: «Fate come vi pare. Noi non ne terremo conto»? La Germania stessa è un problema per gli altri partner europei. Cito solo due esempi: i derivati ad orologeria che gravano sulle banche tedesche e il surplus delle partite correnti della bilancia dei pagamenti tedesca, che ha un effetto killer, ben maggiore dell'eccesso di deficit di altre economie del Continente. Abbiamo dunque chiaro quale sia il modo di stare in Europa per un Paese fondatore della Comunità europea e per la quarta - anzi, da oggi è la terza - economia dell'Unione? La verità amara è che questa Europa fallimentare non ci prende sul serio. Non lo fa quando chiediamo l'abolizione delle sanzioni alla Russia, una delle scelte più miopi della politica internazionale dal dopoguerra. L'emergenza migranti nel Mediterraneo sembra sempre essere un problema nazionale e non comunitario: la soluzione non può più essere quella di utilizzare la Marina italiana per soccorrere, molte volte a poche miglia dalle coste libiche, barconi in difficoltà e per raccogliere in mare uomini donne e bambini, a volte purtroppo già cadaveri.
2016-06-27	LN	CandianiStefano	Signor Presidente, le riformulazioni del Governo non sono per noi accettabili, perché essenzialmente viene esclusa in maniera a questo punto evidente il CETA come atto di competenza del Parlamento italiano. Il CETA, per chi non lo sapesse, è un accordo simile al TTIP, ma che in questo caso riguarda l'Europa e il Canada. È chiaro che se si comincia da questo, poi non si capisce dove si andrà a finire.
2016-06-27	LN	CentinaioGianMarco	Francia, Italia e Germania, oggi, si incontrano per parlare e fare un'analisi; però che si mettano d'accordo, signor Presidente del Consiglio, perché le dichiarazioni dei suoi colleghi mi lasciano perplesso. Il signor Hollande, suo collega, dice che Francia e Germania assumeranno tutte le iniziative. Di lei non si parla. Ieri sera, il telegiornale della televisione tedesca, il «Tagesschau», ironizzava o ipotizzava che la sua fretta e la sua voglia di partecipare servissero per far fronte alle problematiche sul fronte interno e quindi sul fatto che il farsi grande in Europa le servisse per risolvere i problemi sul fronte interno. Quindi i suoi interlocutori (non noi, non Farage e non la signora Le Pen, i suoi interlocutori - ripeto - già mettono in dubbio l'autorevolezza della sua presenza in Europa. Ahimè, se le premesse sono queste, vediamo che cosa succederà.
2016-06-27	LN	CentinaioGianMarco	Nei prossimi giorni tratterete anche il problema dell'immigrazione, una delle questioni che ha fatto sì che il fronte del leave fosse forte in Europa perché l'Europa non è considerata dai cittadini britannici un interlocutore in materia di lotta all'immigrazione. Ricordiamo, Presidente, Frontex, Mare sicuro, Euformed, tutte iniziative della sua Europa, della vostra Europa che hanno solamente lo scopo di fare da raccoglitore e traghetto di migranti. A cosa sono servite, Presidente, queste missioni? A nulla. Queste missioni non sono servite a nulla. Sono servite solo ai cittadini europei per essere sempre più consapevoli come anche sul tema dell'immigrazione l'Europa non stia facendo nulla perché l'Europol dichiara che nel 2015 i trafficanti di esseri umani hanno guadagnato, grazie a questo traffico, tra i 5 e i 6 miliardi di euro. Di conseguenza che cosa sta facendo l'Europa e cosa sta facendo l'Italia? Non stanno facendo nulla. E l'Italia prima su tutti. Quindi, le chiedo di partecipare al vertice mostrando maggiore forza. Non sta facendo deterrenza perché nei Paesi africani la nostra Marina militare viene vista un po' come un traghetto: miliardi e miliardi di euro di navi della Marina militare, ministro Pinotti, vengono utilizzati come la MSC o come la Costa Crociere. Utilizziamole per fare da traghetti! Non abbiamo credibilità militare, anche in questo caso a livello mondiale: spendiamo 1,27 miliardi di euro in missioni all'estero, mandiamo i nostri bersaglieri in Iraq e in Afghanistan ma non si sa a fare cosa. Il tutto per cosa? Per cercare di respingere l'invasione? E come facciamo? Noi abbiamo avanzato una proposta: i respingimenti assistiti sotto l'egida dell'ONU. È vero che esiste l'Europa, Presidente, ma poi è l'ONU che ci dovrebbe dare una mano. Il problema è che si tratta della stessa ONU che sostiene il Governo libico che dice che mai e poi mai si riprenderà indietro gli immigrati. Ho poco tempo a disposizione, quindi sarò veloce. Le chiediamo, signor Presidente del Consiglio, di parlare di lavoro e di tutte le problematiche che affliggono i cittadini europei, ma soprattutto i cittadini italiani. Le chiediamo anche, visto che qualche giorno fa lei è stato a San Pietroburgo e ha parlato con il presidente Putin, di andare in Europa e di far sì che la Russia non sia l'unico problema della sicurezza a livello internazionale, perché è quello che sta dicendo in questo momento la NATO. Noi chiediamo che le sanzioni alla Russia vengano tolte; chiediamo che le nostre aziende possano ricominciare a lavorare con la Russia; chiediamo di diventare interlocutori di quello Stato. L'Europa forse è casa sua e di quella parte degli italiani che la reputano Europa; ma questa Europa non è casa mia. Io non sono uno dei giovani che ha fatto l'Erasmus, ma sono uno di quei giovani che negli anni Novanta faceva l'Interrail, quindi l'Europa la conosce bene. Dopo dieci Interrail posso dirle che questa Europa non mi piace: preferivo l'Europa delle Nazioni e dei popoli, anziché quest'Europa delle sue amiche banche e dei suoi amici poteri forti
2016-06-27	LN	CentinaioGianMarco	Signor Presidente, abbiamo ascoltato con attenzione le parole del Presidente del Consiglio e i temi che verranno trattati in questi giorni a Berlino. Avremmo voluto sentire, signor Presidente del Consiglio, anche qualcosa in merito a quello che vi direte domani e dopodomani a Bruxelles, perché sappiamo che l'argomento all'ordine del giorno non sarà solamente il referendum e la Brexit. Sappiamo che si parlerà di immigrazione, di politiche economiche e, di conseguenza, rimandiamo a un prossimo incontro l'informativa su quello che vi sarete detti. Però, ahimè, Presidente, il tempo è tiranno. Abbiamo sentito pronunciare dal Presidente del Consiglio parole come «il popolo che ha votato», «sovranità» e «rispetto» del voto popolare. Il problema è che si rispetta il voto popolare britannico ma - ahimè - non si permette agli italiani di decidere come i britannici e di indicare se si vuole rimanere o no in Europa e soprattutto se si vuole rimanere o meno stretti in questo laccio pazzesco che è l'euro. Quindi ben venga il voto degli altri ma il nostro voto, il voto dei nostri concittadini non viene neanche preso in considerazione, come se fossimo in una monarchia.
2016-06-27	LN	TosatoPaolo	Signor Presidente, abbiamo ascoltato come sempre le belle parole del Presidente del Consiglio. Queste sono alcune delle sue dichiarazioni che ho annotato: dopo la Brexit non possiamo far finta di niente; il voto democratico non va ignorato; abbiamo portato il nostro contributo perché qualcosa cambiasse; l'Europa deve combattere una battaglia di giustizia sociale; manca consapevolezza della gravità della situazione. Infine, l'ultima dichiarazione del Presidente del Consiglio è stata: l'Europa deve smuoversi. Noi abbiamo chiesto con forza un segnale di discontinuità, ma se guardiamo ai pareri espressi dal Governo nel merito delle soluzioni proposte, non possiamo che prendere atto che alle parole non segue una presa di coscienza rispetto alle vere necessità che devono essere portate avanti da parte del nostro Governo. Nel recente forum economico di San Pietroburgo il presidente Renzi si è espresso, a parole, a favore della revisione delle decisioni assunte in materia di sanzioni contro la Russia. Fin dal primo momento la Lega Nord ha affermato con forza che le sanzioni sono una vera e propria follia, hanno provocato danni incalcolabili alla nostra economia e nessun risultato diplomatico positivo. Le sanzioni non vanno prorogate, ma annullate. C'è un'unica verità, purtroppo: l'Europa non ha a cuore il benessere dei propri popoli, delle proprie comunità e dei propri cittadini. Abbiamo chiesto al Governo di assumere una posizione ferma e chiara, non ambigua. Le belle parole e le buone intenzioni non bastano più. I segnali di sfiducia e l'insofferenza dei popoli europei sono sempre più evidenti. La Brexit insegna: il rischio che la dissoluzione europea diventi una valanga inarrestabile è un rischio reale. Il Governo, esprimendo contrarietà alle nostre risoluzioni, non evidenzia una presa di coscienza responsabile di ciò che sta accadendo, non mostra la volontà di cambiare, ma di perseverare nelle attuali politiche europee dettate da un establishment lontano anni luce dalle necessità dei cittadini europei. Questa è l'Europa di chi porta avanti gli interessi di pochi contro gli interessi dei molti, è una follia che voi appoggiate e sostenete servilmente e che ci porterà a un futuro fatto di disoccupazione di massa, di sempre maggior diseguaglianza sociale, di povertà e di miseria. Questa, signor Presidente, non è la nostra Europa. Non è l'Europa che vogliamo, non è l'Europa che anche noi un tempo sognavamo.
2016-06-27	M5S	FattoriElena	Il Movimento 5 Stelle è entrato nel dettaglio, mentre il presidente Renzi ha fatto la solita demagogia. Nessun membro della maggioranza ha letto, né commentato il contenuto della nostra proposta di risoluzione. Vi invito, d'ora in poi, ad abbandonare questo atteggiamento populista e demagogico e a cominciare a confrontarvi anche con le opposizioni sui temi europei, perché l'Europa è di tutti.
2016-06-27	M5S	FattoriElena	Il semestre italiano di Presidenza dell'Unione europea è stato negativo e il presidente Renzi non è riuscito a fare assolutamente nulla. Noi, come Movimento 5 Stelle, abbiamo sempre detto di essere contrari alla permanenza forzata dell'Italia nell'euro, abbiamo proposto un referendum consultivo per chiedere agli italiani cosa pensano dell'eurozona e non abbiamo mai messo in discussione l'importanza della costruzione di un'Unione europea basata sul sogno dei Padri fondatori; pensiamo quindi ad un'Unione europea dell'accoglienza, ad un'Unione europea della democrazia, dove il Parlamento europeo sia al centro delle decisioni di questa Europa; pensiamo ad un'Unione europea che sappia gestire un flusso migratorio, tutto sommato neanche troppo importante, in maniera condivisa. Il flusso migratorio è stato infatti il più grande fallimento di questa "santa alleanza" tra Germania, Francia e Italia che ha gestito tale questione in maniera drammatica. Noi abbiamo chiesto a più riprese - e lo abbiamo fatto anche nella nostra proposta di risoluzione che è stata del tutto ignorata dal Presidente del Consiglio - di rivedere il Regolamento di Dublino III, ma non semplicemente allocando quote di migranti in base al PIL e alla popolazione dei vari Paesi, ma rivedendo il concetto di Paese di primo approdo: se l'Unione europea deve essere tale, i migranti vanno gestiti in maniera condivisa e non con la ridicola questione del primo approdo. Avevamo scritto proprio questo nella nostra proposta di risoluzione. Siamo stati molto critici anche nei confronti dei precedenti Consigli europei riguardo al dare alla Turchia la gestione dei migranti. Adesso abbiamo ragione, perché l'Europa fa finta di essere accogliente e poi affida la gestione dei migranti a un Paese che non rispetta i diritti umani e che ha più volte violato la Convenzione di Ginevra nella gestione dei migranti. Noi condanniamo fermamente tutto ciò e lo facciamo come Movimento 5 Stelle che viene accusato di razzismo
2016-06-27	M5S	FattoriElena	In realtà, il razzismo è di chi si dipinge di bianco e poi in realtà spara ai migranti come sta succedendo in Turchia. Voi state permettendo che si costruisca un'Europa nazista, perché anche Hitler, caro Presidente, voleva un'Europa unita, ma non è quella che vuole il Movimento 5 Stelle.
2016-06-27	M5S	FattoriElena	La questione della Gran Bretagna invece dimostra come i cittadini debbano scegliere, ma i cittadini devono anche poter scegliere - questo era indicato anche nella nostra proposta di risoluzione e non lo avete commentato - se rimanere nell'eurozona o nell'Unione europea. Al momento non esiste un procedimento fattibile per uscire dall'eurozona e rimanere nell'Unione europea, quindi nella nostra proposta di risoluzione chiedevamo anche al presidente Renzi di impegnarsi affinché l'Italia possa assumere decisioni step by step, ma non ha preso in considerazione nemmeno questo punto. Per quanto riguarda le dichiarazioni di voto sulle varie proposte di risoluzione, noi voteremo contro la proposta di risoluzione n. 1 (testo 4), del senatore Calderoli, perché tratta la questione dell'immigrazione senza affrontarla veramente a livello europeo. Noi vogliamo un'Europa che gestisca i migranti in maniera condivisa; non lottiamo affinché vadano in un Paese piuttosto che in un altro, ma affinché ci siano regole chiare, affinché chi ha diritto possa rimanere e chi non ha diritto venga rimandato nel proprio Paese; questa però deve essere una gestione europea e non dei singoli Paesi. Voteremo invece a favore della proposta di risoluzione n. 2, che parla delle sanzioni alla Russia. Anche questo è un argomento che abbiamo sollevato varie volte in numerose interrogazioni. Le sanzioni alla Russia sono ridicole, danneggiano l'Italia, servono solo a inginocchiarsi di fronte agli Stati Uniti d'America e a creare un polo che escluda la Russia. Noi, invece, abbiamo rapporti con la Russia; soprattutto il nostro settore agroalimentare ha rapporti costruttivi con questo Paese e desidera mantenerli. Voteremo in senso contrario alla proposta di risoluzione n. 3, sottoscritta dal senatore Barani e altri, e alla proposta di risoluzione n. 4, a prima firma del presidente Zanda, che è un concentrato di ipocrisia.
2016-06-27	M5S	FattoriElena	Signor Presidente, oggi con l'annuncio dell'uscita della Gran Bretagna dall'Unione europea finalmente la finiamo (e mi sembra anche il presidente Renzi abbia finito) con il populismo e la demagogia con cui veniva in occasione di ogni Consiglio europeo a chiederci se vogliamo più o meno Europa. Noi vogliamo un'Europa diversa e lo abbiamo scritto nella nostra proposta di risoluzione; purtroppo non ci è neanche stata chiesta una riformulazione, quindi suppongo che non sia neanche stata letta ed è stata rifiutata semplicemente perché è del Movimento 5 Stelle, che in questo momento non è troppo popolare.
2016-06-27	M5S	FattoriElena	Su questo non desidero dilungarmi, perché tanto anche questo viaggio del presidente Renzi è quasi privo di senso nel momento in cui l'Europa sta crollando. Il senatore Monti a suo tempo disse che quello che stavano costruendo i Paesi era una polvere d'Europa, un'Europa che non aveva più ragion di essere così come era e questo è diventato una realtà.
2016-06-27	M5S	FattoriElena	Voteremo a favore della proposta di risoluzione n. 5, presentata dalla senatrice De Petris e altri, perché ne condividiamo tutti i punti. Preannuncio che ci asterremo dal voto sulla proposta di risoluzione n. 6, perché ci sono dei punti non condivisibili. Inoltre, voteremo a favore della proposta di risoluzione n. 7, essendo molto d'accordo sull'idea di un sostegno ai cittadini per quanto riguarda il bail in e il lavorare in un'Europa a più velocità. Voteremo a favore, nonostante il punto 7, perché non pretendiamo di avere delle deroghe al welfare, come ha fatto la Gran Bretagna, ma vorremmo un welfare condiviso in Europa. Ad ogni modo, in attesa di un welfare condiviso in Europa, siamo d'accordo che ognuno debba poter gestire il proprio Stato con le deroghe riconosciute alla Gran Bretagna. Vorrei infine soffermarmi brevemente sulla proposta di risoluzione n. 8, su cui il nostro voto sarà ovviamente favorevole. Il TTIP è infatti un atto di uccisione della democrazia molto più grave di qualunque altro Trattato europeo e in questa sede non se ne parla.
2016-06-27	M5S	LucidiStefano	Il presidente Renzi ha iniziato il suo discorso dicendo che un macigno si è abbattuto sull'Europa. Vorrei chiedere se questo macigno non si stia abbattendo o non si sia già abbattuto anche sull'Italia. Dico questo perché il presidente Renzi ha tentato di difendersi più volte dicendo, ad esempio, che le scorse elezioni amministrative erano un fatto locale e non potevano avere riflessi sul Governo centrale. Allo stesso modo, questa mattina ci ha detto che l'esito del referendum nel Regno Unito è un fenomeno globale che probabilmente non avrà effetti, neanche questo, sul Governo italiano. Mi viene allora da pensare che forse neanche il referendum costituzionale che avrà luogo ad ottobre, a novembre o a dicembre - dipenderà dalle vostre ragioni di convenienza - e che dite non deve essere personalizzato sulla figura del presidente Renzi, avrà ripercussioni sul Governo. Vorrei allora sapere cosa ha effettivamente ripercussioni su questo Governo, perché a giudicare dalle vostre affermazioni nulla ha effetti sul Governo italiano. In effetti, quello che è successo in passato non ha mai avuto effetti sul Governo Renzi e faccio qualche esempio: Mafia Capitale non ha determinato neanche uno scossone sul governo Renzi.
2016-06-27	M5S	LucidiStefano	Piazzare degli emendamenti ad uso e consumo delle lobby del petrolio non ha avuto ripercussioni sul Governo; avere due morti italiani in Libia non ha avuto ripercussioni sul Governo; un giovane italiano massacrato in Egitto non ha ripercussioni sul Governo; favorire le banche e mandare sul lastrico i risparmiatori italiani non ha un effetto su questo Governo. Mi chiedo allora: secondo voi, cosa ha un effetto diretto su questo Governo? O siete in un delirio di onnipotenza? In realtà, sia le elezioni amministrative che il voto nel Regno Unito hanno effetti diretti sul nostro Governo e vi spiego perché. Innanzitutto, i fatti non vi danno ragione, come dimostrano tanto il grafico dei risultati della votazione della Gran Bretagna quanto il grafico dei risultati delle elezioni amministrative, ad esempio, a Roma. Le due cartine sono assolutamente simili; parlano di popoli differenti, ma il risultato è semplicemente lo stesso, perché parla degli effetti delle vostre politiche. Ci state mettendo l'uno contro l'altro; uomini contro donne, periferie contro centro, privilegio contro sacrificio. È questa la politica che state mettendo in atto ed è quella che vi ha portato assolutamente al fallimento. I punti in comune, invece, tra Renzi e Cameron sono molti. Uno tra tutti: Cameron è stato travolto da un referendum che egli stesso ha voluto e, probabilmente, sarà anche l'esito del referendum che voi stessi state chiamando a gran voce. Il fallimento sta anche nel fatto che quello che proponete voi, tiranni europei, è un'Unione europea a trazione sostanzialmente finanziaria: tagli ai servizi pubblici, tagli agli enti locali e alla sicurezza lavorativa, ma soprattutto ripianamento dei bilanci sofferenti delle banche, soffocando il tessuto industriale delle piccole e medie imprese italiane. Tutto questo senza mettere in discussione, neanche una volta, i Trattati, che non sono mai stati discussi e ratificati dai cittadini italiani. Come farà questo Governo, con un PIL meno forte del previsto, a rispettare le sue promesse nel 2017 e ad evitare che scattino le clausole di salvaguardia, con l'ulteriore aumento dell'IVA? Sarà impossibile, se non approvando altri tagli, che andranno ad incidere sulla carne viva degli italiani. È questo il vostro piano, a questo servono le riforme costituzionali: a trasformarvi nei procuratori fallimentari dell'Italia. Austerità, trattati insostenibili, disoccupazione e stagnazione. Questa è l'Unione europea che lei accetta da quando è al Governo, nonostante faccia finta di combattere con il coltello tra i denti. Lei, presidente Renzi, non ha ottenuto un centesimo di quello che il Regno Unito otterrà grazie al referendum richiesto dal Primo ministro, e che in parte aveva già ottenuto prima del referendum perché stiamo parlando di un Paese, il Regno Unito, che già non aveva l'euro e non rispettava trattati quali il fiscal compact. Concludo questo intervento suggerendo due mandati principali per questo pomeriggio. Il primo: i cittadini britannici si sono già espressi ed hanno scelto, quindi l'Italia dovrebbe sostenere questa decisione democratica e assecondare le decisioni prese dal popolo britannico. Purtroppo, lei e questo Governo non credete nella democrazia e nelle decisioni del popolo, ma credete soltanto in voi stessi. E poi un secondo mandato: lei ha dichiarato che dobbiamo fare in modo che l'Europa sia la nostra casa. Questo pomeriggio, mentre sarà in Europa a fare merenda con gli altri tiranni europei, dovrebbe dire agli altri tiranni europei che se casa deve essere, gli italiani vogliono le chiavi di quella casa. Perché ci sono soltanto due possibilità in cui una persona sta in una casa e non ha le chiavi: o è un adolescente o lo hanno rapito. Siccome il presidente Renzi mi sembra che entri ed esca con molta disinvoltura da tutte le porte, probabilmente è vero il primo caso. Le dico, allora: smetta di essere adolescente, vada in Europa e tuteli gli interessi dei cittadini italiani, di tutti i cittadini italiani, non soltanto di quelli che pagano le campagne elettorali.
2016-06-27	PD	LatorreNicola	Anche grazie a tutto questo, oggi il nostro Paese è chiamato oggettivamente a svolgere un ruolo di leadership per superare questa crisi, a iniziare dall'incontro in programma questa sera a Berlino. Nei tanti commenti al voto è stato molto frequente il richiamo all'immigrazione come fattore che, più di ogni altro, avrebbe determinato quel comportamento elettorale. In realtà, da troppo tempo gli immigrati si sono di fatto trasformati nel capro espiatorio perfetto in cui il rancore di segmenti di opinione pubblica si è progressivamente canalizzato. Eppure, è proprio a iniziare da questo dossier che l'Europa dovrebbe essere in grado di affermare una strategia europea di governo del fenomeno in tutti i suoi aspetti. Su questo aspetto, il nostro Paese ha indicato una strada, da ultimo con il migration compact. In caso contrario, avranno sempre più mano libera quegli imprenditori del malessere, così solerti e in azione nelle ultime ore nell'alimentare quell'utopia stregata contro l'Europa. La stessa domanda di sicurezza, che è forse una delle più forti nelle nostre società, oggi può essere seriamente soddisfatta soltanto in una dimensione europea. Allo stesso modo, l'Europa deve mettere i Governi in condizione di sviluppare quelle politiche di investimento che aiutano a creare lavoro e a ridurre diseguaglianze sociali non più sopportabili. Insomma, se non si agisce subito in questa direzione, la breccia aperta dalla Brexit diventerà una grande falla e sempre più rischia di concretizzarsi quel terribile presagio che un uomo attento come Soros ha segnalato avantieri in un suo editoriale parlando di una possibile disintegrazione europea. Dal punto di vista politico, poi, sull'Europa incombono già da un po', ma ora con più forza, due pericoli: il populismo e l'instabilità, profondamente legati tra loro perché, in un circolo vizioso, l'uno alimenta l'altro. Il populismo, che ormai si è accampato in quell'incrocio dove si incontrano la solitudine e la ribellione, ha bisogno e si nutre di sistemi politici e istituzionali instabili e, per questo, fragili e incapaci di decidere. Dopo la Brexit è preoccupante che in un grande Paese come la Spagna si siano svolte due elezioni in sei mesi e non si sappia ancora se si formerà o no un Governo. Credo che dobbiamo tenere conto anche di questo nelle nostre discussioni, perché è la stabilità la condizione per agire e battere il populismo; e anche di qui passa la tenuta e lo sviluppo di una prospettiva europea. Dunque, per concludere, è il momento della verità per il progetto europeo. Si è detto che l'Europa resta la nostra casa, che bisogna ristrutturarla, ma soprattutto che bisogna agire concretamente e subito. Su questo crediamo valga la pena insistere nel vertice di questa sera e nel successivo Consiglio europeo. In momenti come questi, il Capo di un Governo dovrebbe poter contare sulla solidarietà di tutto il Parlamento e di tutte le forze politiche, perché è in gioco molto di più di qualche voto. Certamente questa sera e domani il Governo potrà contare sul convinto consenso del nostro Gruppo.
2016-06-27	PD	LatorreNicola	È stato amaro, molto amaro, signor Presidente, il risveglio di venerdì scorso dopo che eravamo andati tutti a letto tirando un sospiro di sollievo alle prime notizie sull'esito del referendum, notizie poi totalmente smentite dal risultato finale. Vorrei subito dire, perché non è stato sottolineato fino ad ora, che sono comunque importanti le rassicurazioni ascoltate in queste ore circa il fatto che il nostro Paese corre rischi molto contenuti e che comunque sono già predisposte eventuali iniziative per fronteggiare le conseguenze finanziarie. Tuttavia, comunque la si pensi, credo non sia esagerato definire Brexit un punto di svolta di portata storica per tutti i Paesi europei e non soltanto per l'Europa. Vorrei dire al senatore Lucidi che il problema non è il non voler prendere atto della volontà popolare, tutt'altro. Noi abbiamo preso atto - eccome - di quella volontà; semmai il problema è che oggi dobbiamo essere tutti consapevoli di essere di fronte a un bivio e sarà decisivo quale delle due strade di questo bivio noi sceglieremo per incamminarci nei prossimi mesi. Sarà una scelta decisiva per il futuro delle nostre società e non credo sia esagerato dire che sarà decisivo per i futuri equilibri mondiali. Non è un caso che, subito dopo quel risultato, a commentare gli esiti del voto, oltre all'intervento dei vari leader europei - come era ovvio - sono intervenuti tutti i principali leader mondiali e non è un caso che il tema Brexit sia entrato a tutto tondo e prepotentemente nella campagna elettorale che si sta svolgendo negli Stati Uniti. Si è ampiamente detto e scritto sulle ragioni di quel risultato; anche oggi abbiamo sentito parlare della parte incompiuta del lavoro di costruzione dell'Unione, di tutti i rischi che sono di fronte a noi. Non voglio ripetere cose note e in gran parte condivisibili e devo confessare un certo fastidio anche nel riascoltare il solito refrain, sentito ogni qual volta si è registrato un passaggio difficile nella storia europea. Penso da ultimo a quello che accompagnò la discussione dopo il rischio Grexit, anche se mai prima d'ora l'Europa si era trovata di fronte a una crisi di questa portata. Già da qualche anno, nonostante le sempre più significative avvisaglie circa la seria difficoltà del rapporto tra le istituzioni europee e le opinioni pubbliche nazionali, ascoltiamo solenni proclami a cui, puntualmente, non sono mai seguiti i concreti cambiamenti necessari. Interpretando - credo - il sentimento di tutto il nostro Gruppo, vorrei sottolineare in questa sede l'apprezzamento per le prime dichiarazioni fatte venerdì scorso dal Presidente del Consiglio, sviluppate poi nell'intervento di questa mattina. Inoltre, vorrei ricordare la concreta azione svolta dal nostro Paese a livello europeo, prima - non dimentichiamolo - durante la crisi greca, poi durante il semestre europeo a guida italiana e, infine, nei tanti, forse troppi vertici europei in cui si è cercato di convincere con insistenza gli altri Paesi a cambiare rotta, ad agire più che a dichiarare e a condividere la gestione dei dossier più significativi su cui misurare la capacità e - vorrei dire - l'utilità dell'Europa. Vorrei anche aggiungere che in alcune occasioni è stata l'Italia a offrire l'immagine di un'Europa dal volto umano e solidale, internazionalmente apprezzata. Caro senatore Centinaio, altro che traghetti per clandestini: le nostre missioni internazionali in mare hanno saputo coniugare un'opera di polizia con un'azione umanitaria che fa onore al nostro Paese.
2016-06-27	PD	TrontiMario	La sentenza emessa il 23 giugno recita: non colpa delle masse, ma fallimento delle élite. Si è lasciato consumare, fino a spegnersi, quell'ideale che l'età dei fondatori europeisti aveva messo all'ordine del giorno dopo le tragedie del Novecento. Le ha richiamate, queste personalità, il nostro presidente Napolitano nell'introdurre alcuni suoi interventi sul tema. Non a caso, intitolava il libro: «Europa, politica e passione». Passione, appunto. Il compito della politica è oggi quello di risvegliare questa passione per l'Europa: sapendo realisticamente che viviamo nel tempo di tutte le passioni spente. Ma appunto per questo, bisognerebbe mirare alla formazione di una classe politica di stampo neoeuropeo, con il compito di sollevare questo tempo incerto ad una dignità d'epoca. Se esistesse un partito del socialismo europeo farebbe di questo la sua missione storica. Ci vorrebbero nuovi profeti ad infiammare i popoli: unico antidoto, questo, a che i cittadini, appunto, vengano infiammati, al contrario, da improbabili, improvvisati, irresponsabili demagoghi, che rischiano ora di avere libero campo. Problema: come fare in modo che questo che attualmente appare, ed è, realmente, un sogno, cominci a realizzarsi praticamente? Di questo si deve parlare. È necessario, certo, che vengano fatti piccoli passi, ma tra i piccoli passi inserire momenti e scatti di accelerazione e di anticipazione. Un primo passaggio potrebbe essere questo. Affinché nei singoli Stati ritorni il primato, perduto, della politica, occorre che i singoli Stati tornino a praticare il primato della politica estera. Ecco uno dei punti su cui centrare il discorso. Nell'età della globalizzazione economica, globalizzazione economica senza politica, fare sì che la politica estera diventi una obbligazione statuale. Circa due secoli fa Tocqueville ci ha spiegato che le democrazie non sono in grado di mantenere una politica estera di lungo respiro. È ovvio perché: perché di breve durata sono i Governi e di facile mutazione l'opinione da cui elettoralmente dipendono. Pensate, per fare un esempio decisivo, alla differenza di gestione delle questioni internazionali tra un George Bush e un Barack Obama, pensate all'abisso che si potrebbe creare tra un Obama e, Dio ce me scampi, un Trump. Ma non è questo il punto. Il punto è come impiantare una politica estera di rango europeo, almeno sul medio periodo. Il compito immediato è uscire al più presto, con tutti i mezzi, dall'emergenza terrorismo, con tutte le conseguenze che sappiamo provoca, per riacquistare lungimiranza di movimento, che ci viene impedita da questa emergenza. Non riusciamo a pensare all'Europa di domani, circondati come siamo da quello che ribolle ai nostri confini e di riflesso anche dentro i nostri confini. Dopo, e nel frattempo, che fare? Esprimo un'idea che so molto controversa e che certamente attira molte controrepliche nella condizione storica attuale. Ma cerco - e credo dobbiamo cercare insieme - una via di uscita dallo stallo in cui si trova l'idea politica di Europa. Insomma, questa Europa è oggi un treno con tanti vagoni. Forse, troppi. L'allargamento - si sta riconoscendo da varie parti - non è stato ben ponderato. Risulta assai squilibrato: grandi Stati accanto a città-Stato. C'è l'Estonia, la Lituania e non c'è la Russia: che Europa credibile può essere questa? Siamo di fronte qui a una sorta di handicap, non immediatamente rimediabile, ma che resta lì come grande problema irrisolto. La realtà è che i vagoni da soli non camminano. I mercati li fanno girare intorno a se stessi, ognuno per suo conto. Ci vuole una locomotiva politica che li traini verso una direzione precisa. Una Unione a due velocità economiche, si dice; sì, ma anche a due velocità, una economica, una politica. Un'Unione economica larga e un'Unione politica stretta. Questo nuovo e antico Centro-Europa - mi lascio guidare da tutte le mie nostalgie culturali mitteleuropee - ha già un centro, storico-naturale, ed è la Germania. Questa immagine della Germania ridotta allo spauracchio dell' austerity è di corto respiro. Francamente, a questo punto, preferisco un asse tedesco a un asse francotedesco. Intorno a questo vedo opportuno e possibile mettere in piedi un direttorio con Italia e Francia, poi Spagna e poi, forse, Benelux. Ma sapendo che la Germania sta lì, salda, per economia, per istituzioni, per partiti, nel cuore dell'Europa. È terra, è il solido. La Gran Bretagna è il mare, è il liquido; non a caso, l'isola se ne va per conto suo. Badate: terra e mare sono grandi categorie geopolitiche che dobbiamo imparare ad usare. Un'ultima, brevissima considerazione: Presidente, historia magistra ci insegna una cosa: non si unifica aspettando che le parti si mettano insieme. A parte l'eccezionalismo americano, un Paese senza storia statuale che confedera parti diverse (ma anche lì alla fine ci è voluto, a mezzo di guerra civile, un Nord che piega un Sud), l'Europa ci racconta altre vicende: in Italia c'è voluta la guida del Piemonte, in Germania la guida della Prussia. Senza i Cavour e i Bismarck non si fanno queste grandi cose. Il Presidente del Consiglio evoca spesso un'Italia alla guida dell'Europa. Realisticamente, non credo che possiamo pretenderlo. Se lanciamo l'idea della rimessa in marcia dell'Europa politica, possiamo ambire ad essere il primo vagone dopo la locomotiva. L'Italia è in posizione geopolitica quasi simile a quella della Germania: come la Germania sta strategicamente tra Est e Ovest, noi strategicamente stiamo tra Nord e Sud. Questa è la nostra specifica vocazione politica europea, che dobbiamo farci riconoscere, ma dobbiamo saperla praticare con abile intelligenza.
2016-06-27	PD	TrontiMario	Signor Presidente, membri del Governo, non vi è dubbio che il 23 giugno segni una data simbolica per la storia d'Europa; è un atto politico, così va letto, e come tale chiede una risposta politica. Tra le molte difficoltà che provoca, vanno cercate anche, come ha sostenuto il Presidente del Consiglio, le occasioni e le opportunità che presenta. Intanto, per l'immediato, ciò che è accaduto riequilibra la gerarchia dei problemi che è urgente affrontare. Ci consente, ad esempio, qui oggi, di allontanarci per un momento dal finto dramma del cambio di domicilio di qualche Sindaco, per metterci davanti alle vere grandi sfide che cittadini e popoli sono chiamati ad affrontare.
2016-06-27	PD	TrontiMario	Un breve cenno a un problema enorme, che non possiamo qui approfondire, ma cui andrebbe dedicato molto e intenso pensiero politico. Appunto, cittadini e popoli. Si è creata una sorta di discrasia, una contraddizione tra queste due dimensioni del vivere pubblico, insopportabile per un sistema democratico. La cittadinanza non si riconosce nella nazionalità, tende ad arretrare in soluzioni localistiche, particolaristiche, diciamo pure privatistiche. Il rischio dell'effetto domino non riguarda tanto la possibile uscita di altri Paesi, pur presente, quanto all'interno di alcuni Paesi la ripresa di rivendicazioni autonomistiche. Il voto vede divisi inglesi, irlandesi, scozzesi, gallesi e, magari, londinesi. Ci sono delle condizioni oggettive per questo: c'è il fenomeno dell'immigrazione di massa che impatta con il disagio sociale crescente provocato dalla crisi economica e crea differenti approdi, che fanno emergere uno stato di malessere, anch'esso di natura e di sostanza politica. Qui risiede il problema dell'Europa. Come si fa a predicare sovranazionalità in un momento che vede un arretramento di opinione al di qua della stessa nazione? Per l'idea che mi sono fatto della politica, in questi casi non bisogna inseguire i processi, non semplicemente rappresentarli, ma contrastarli, fino a rovesciarli. Questo è ciò che distingue una grande forza politica, armata soggettivamente di un progetto, con vera responsabilità di Governo che guarda, come è stato detto, non alle prossime elezioni ma alle prossime generazioni, e la distingue da piccole formazioni minoritarie, il cui unico programma è quello di lucrare su una contingenza magari, favorevole. Penso anch'io che esistano i bisogni vitali ed essenziali delle persone (lavoro, immigrazione, sicurezza), che vanno posti avanti a tutto, ma che vanno essi stessi già inquadrati in un progetto di rilancio dell'unità politica. Mostrare, e dimostrare, che una crescita economica comune viene facilitata dal farsi, da parte dei cittadini delle nazioni, un popolo europeo. Più ancora che cittadini europei, quindi, popolo d'Europa.
2016-06-27	PD	ZandaLuigi	Signor Presidente, sono tra quanti ritengono che grandi questioni che mettono in gioco trattati internazionali molto complessi, che per decenni hanno dispiegato già i loro effetti, non dovrebbero poter essere sottoposte a referendum, e con lungimiranza la nostra Costituzione non consente che i trattati internazionali vengano sottoposti a referendum. E la ragione si capisce: il referendum, per sua natura, semplifica i problemi sino a radicalizzarli e può produrre conseguenze anche non volute persino da chi lo ha promosso. Pensavo che nel Regno Unito avrebbe vinto il remain e che le immaginabili conseguenze disastrose del leave lo avrebbero fatto perdere. Viceversa, le cose sono andate come sappiamo. Chi crede e rispetta le regole della democrazia deve ora accettare senza indugi il risultato del voto, cercare di comprenderne le ragioni, lavorare per capire dove abbiamo sbagliato anche noi e cosa dobbiamo fare per affrontare una condizione europea che è diventata molto difficile. Dico subito che se l'Italia, come deve e può fare, vuole contribuire a far volgere in positivo questa nuova e grave crisi europea, deve chiedere che le procedure di uscita del Regno Unito dall'Unione avvengano con rapidità, trasparenza e chiarezza. Non si può stare nell'Unione europea con un piede dentro e un altro fuori e non si può stare dentro per i vantaggi che offre la grande economia dell'Unione e fuori perché non piace collaborare all'accoglienza dei migranti. L'Europa deve tanto al Regno Unito, per la forza con cui ha resistito al nazismo ed ha consentito a tutti noi un futuro democratico e libero. Il Regno Unito è e deve restare un nostro grande alleato, cui ci legano tanti interessi economici e strategici e tante affinità storiche e culturali. Non è certo l'amicizia tra l'Europa e il Regno Unito ad essere in gioco. Ma non è questo il tempo né dei temporeggiamenti né delle concessioni o degli statuti speciali di privilegio. La volontà che i cittadini britannici hanno manifestato è quella di uscire dall'Unione e l'Europa ha il dovere di rispettarla pienamente, senza compromessi e ancor meno senza pasticci. Anche noi vediamo i pericoli e i rischi di un'Europa burocratizzata e lontana dai bisogni umani e sociali dei suoi cittadini, lontana dalla cultura e dalle tradizioni dei popoli che la abitano. Ma noi crediamo che l'idea di Europa sia molto più forte dei suoi malanni e vogliamo aiutarla a correggersi. Noi sappiamo che nel tempo della globalizzazione, della più avanzata rivoluzione tecnologica della storia, delle migrazioni di interi popoli, il destino nostro e dei nostri figli è strettamente legato alla capacità di far crescere l'Europa, non alle manovre per farla crollare. Diverso è il giudizio politico nei confronti della leadership britannica che, senza considerarne appieno le conseguenze, questo referendum ha prima evocato e poi cercato, coltivato, sino a farlo celebrare e, infine, a perderlo. Nessuno dei grandi leader che in passato hanno governato il Regno Unito, da Churchill a Macmillan e alla Thatcher, avrebbe mai consentito che venisse messa a rischio la sopravvivenza dell'Unione europea con tanta leggerezza. In molti Paesi dell'Unione sono presenti forze politiche che pongono al primo posto del loro programma la morte dell'euro e la disgregazione dell'Unione, che vogliono far fare a tutti noi un passo indietro di 70 anni. È questa l'ideologia di fondo che ha prevalso nel referendum britannico, incurante non solo del futuro dell'Europa, ma anche della stessa integrità del Regno Unito dove, visto l'esito del referendum, è possibile si riaprano sia la questione irlandese, sia il delicatissimo nodo della indipendenza scozzese. Lo chiamano effetto domino. Le forze politiche democratiche europee debbono fare tutto il possibile per impedire che si allarghi una regressione di molte decine di anni e per fermare un processo fatto di spinte alla frammentazione, di eccesso di nazionalismi e localismi, di egoismi politici e, soprattutto, di vista corta, molto corta. Nessuna nazione europea, nemmeno la ricca Germania, è in grado, da sola, fuori dall'Unione, di fronteggiare le sfide del nostro tempo. A prescindere dalle conseguenze che avrà in termini economici, industriali, di integrazione e persino militari, l'uscita del Regno Unito pone i popoli e i Parlamenti europei di fronte alle loro responsabilità storiche, politiche e morali. Un grande quotidiano italiano nelle edizioni di sabato, ha riassunto le nostre responsabilità con un titolo a caratteri cubitali: «Europa, svegliati». Da qui dobbiamo far partire la nostra risposta all'uscita del Regno Unito. Come ha detto poco fa Mario Tronti, oggi più che mai abbiamo bisogno di una politica estera di rango europeo. Non possiamo più continuare a declamare con retorica che vogliamo più Europa, senza dire contemporaneamente cosa in concreto significhi più Europa, quali sono le strade che vogliamo percorrere per ottenerla e i tempi che ci servono per completare l'opera, quali sono i prezzi da pagare in termini di sovranità nazionale, quali i ritorni in termini di sicurezza economica e strategica del continente. Più Europa vuol dire principalmente più democrazia e più politica. Per avere più democrazia serve un Parlamento europeo più forte. Non è difficile, ma bisogna volerlo. Per avere più politica serve lavorare per un'Europa federale alla quale gli Stati, anche sacrificando parte consistenti della loro sovranità, affidino sicurezza, difesa e politica estera, bilancio e fisco. Un'Europa che si assuma la responsabilità della lotta al terrorismo internazionale, delle politiche delle migrazioni e delle politiche di sviluppo e di espansione. Non serve a nessuno un'Europa burocratica che pretenda di misurare i millimetri delle vongole, che contesti la produzione del formaggio di fossa, che disquisisca di agriturismi e persino di rosmarino, come ieri, ironicamente, ha detto in un'intervista Romano Prodi. Ai 500 milioni di cittadini europei serve un'Europa che si ispiri ai principi dei Padri fondatori e che si impegni a risolvere in primo luogo, prioritariamente, i grandi problemi geopolitici, economici e sociali del nostro continente e non dia, invece, prevalenza a una minuziosa ed eccessiva attività regolatoria in questioni che converrebbe lasciare alla disciplina degli Stati nazionali. Le senatrici e i senatori del Partito Democratico apprezzano e sostengono la linea politica che il nostro Governo e il Presidente del Consiglio stanno tenendo in Europa e considerano con favore il rispetto con cui le posizioni italiane vengono accolte. A cominciare dalla richiesta di maggiore attenzione alle politiche di sviluppo e alla sollecitazione per un drastico cambio di rotta, che sappia dare un respiro di lungo periodo alla politica europea dell'immigrazione. Oggi l'Italia è ascoltata in Europa non solo per la qualità delle misure che propone, ma anche per la stabilità politica che da qualche anno esprime. In un contesto internazionale dove si formano parti considerevoli dei destini delle nazioni, veniamo tutti pesati per la stabilità che riusciamo a esprimere e per la responsabilità delle nostre posizioni. Nel giorno in cui l'esito del voto spagnolo non risolve l'incertezza del quadro politico di quel Paese, guardiamo la carta dell'Europa e osserviamo la stabilità molto precaria di tante nazioni indebolite da difficili condizioni politiche, dalla crisi economica, dal ritardo delle riforme, da sistemi istituzionali che improvvisamente si rivelano fragili, da tensioni xenofobe e autoritarie. L'Italia, contraddicendo una sua tradizione molto diversa, oggi è un Paese stabile, con un avanzato e significativo programma di riforme, rispettoso dei parametri di Maastricht. Da qui viene il credito internazionale di cui godiamo, che ci consente di portare con autorevolezza all'attenzione dei partner europei ed extraeuropei la nostra visione dell'Europa e i nostri interessi nazionali. Ad una crisi economica ormai decennale, con le sue drammatiche conseguenze sul piano sociale, alle migrazioni di massa, alle numerose e pericolose tensioni internazionali, si aggiungono ora gli effetti gravi della Brexit. Dico alle forze politiche di maggioranza e di opposizione: difendiamo la stabilità del nostro Paese, non sciupiamola per le nostre beghe interne. Ricordiamoci che la stabilità avvantaggia tutti, mentre l'instabilità danneggia fortemente anche chi la determina.
2016-06-28	PD	LumiaGiuseppe	Signor Presidente, colleghi, nel nostro Paese c'è piena consapevolezza che la lotta al terrorismo è una sfida drammatica. Dal secondo dopoguerra abbiamo maturato insieme questa consapevolezza, in modo tragico, nel nostro codice culturale e sociale. Abbiamo compreso che con il terrorismo non si scherza, che sottovalutare il fenomeno è un errore grave. Abbiamo anche capito che è necessario unire il Paese e dotare il nostro sistema di strumenti adeguati a colpire l'organizzazione terroristica. Grazie al complesso culturale e sociale della partecipazione e della capacità di intervenire, sia sul piano preventivo che repressivo, abbiamo vinto e abbiamo superato una stagione difficilissima, segnata da omicidi, da barbari assassini, ma anche dalla capacità di reazione democratica, corale, forte e qualificata della nostra democrazia. Adesso, colleghi, ci troviamo di fronte ad una nuova fase della lotta al terrorismo; un terrorismo globale che è in grado di intervenire sui nostri territori, ma al contempo anche in teatri diversi, lontano da noi. È il terrorismo religioso, quello guidato dall'ISIS, quel terrorismo radicale, che ha costruito una fitta rete di relazioni, in grado di utilizzare le moderne tecnologie, capace di intervenire nel disagio sociale e, in modo perverso, raccogliere consenso e motivare all'azione; in grado di strutturarsi non solo a livello organizzativo, diremmo, sul piano penale, associativo, ma anche attivando singole persone, singoli terroristi all'azione anche terrificante, come abbiamo potuto constatare sia a Parigi, che a Bruxelles, che a Tunisi e nelle diverse azioni che hanno condotto in quella sorta di via crucis che tutti abbiamo imparato, ahimè, drammaticamente, a conoscere. Cari colleghi, abbiamo anche capito che di fronte a questo terrorismo, territoriale e globale allo stesso tempo, capace di agire sulle moderne tecnologie e capace di affondare il colpo in modo devastante anche sul piano militare, in grado di frequentare i salotti dell'alta finanza e, contemporaneamente, di inserirsi all'interno del disagio sociale più peculiare nei nostri quartieri, nei quartieri delle città d'Europa, bisogna agire in modo integrato. Certamente in modo preventivo, altroché; in modo repressivo, altroché. Bisogna anche agire utilizzando diverse leve; quella repressiva, che trattiamo oggi, ma anche quella culturale, che non vorrei fosse mai trascurata, sul piano territoriale e globale, con un coordinamento che ha fatto dei passi avanti, che sono però ancora del tutto insufficienti. Ecco perché il nostro Governo sul piano europeo ha chiesto che sul versante dello spazio comune antiterrorismo, così come su quello antimafia, si debba avere più coraggio, più velocità, più comprensione, più integrazione. Cari colleghi, con questo provvedimento immettiamo un altro tassello normativo nel complesso e variegato sistema penale di lotta al terrorismo. Molte nome previste dalle convenzioni internazionali in esame, che ricordo sono ben cinque, sono già presenti nel nostro codice. Alcune sono figlie, come ricordavo prima, della nostra tragica e vincente lotta al terrorismo interno; altre le abbiamo inserite man mano che si agiva contro il nuovo terrorismo. In questo disegno di legge si colpiscono due nuove e importanti fattispecie; si interviene anzitutto nel delitto di finanziamento di condotte con finalità di terrorismo, al di là che si sia interni all'associazione o si sia partecipi anche attraverso l'istituto giurisprudenziale del concorso esterno. Condotte già punite nel nostro codice penale dall'articolo 270- bis. A questa nuova fattispecie, tipica del terrorismo radicale, abbiamo dato anche una nuova risposta e così siamo intervenuti quando si sottraggono beni o denari sottoposti a sequestro. Un altro "buco" che viene finalmente riempito. Si interviene anche quando si è disposta la confisca di cose che servirono o furono destinate a commettere reato e magari, poi, alla fine, non hanno raggiunto questa finalità. Quei beni vengono però sottratti; quei beni sono tolti al terrorismo e recuperati all'azione dello Stato. Cari colleghi, abbiamo avuto anche durante i lavori parlamentari una discussione accesa. Su alcune questioni poste in modo pretestuoso abbiamo detto no. Altre questioni che non erano state sollevate in Commissione giustizia sono state proposte in Assemblea con un piglio talvolta poco tecnico e molto strumentale. Alle questioni tecniche che sono state sollevate abbiamo dato con piacere una risposta. Penso, ad esempio, alla richiesta di aumentare le pene per il reato di terrorismo nucleare. Non abbiamo avuto alcuna difficoltà. Man mano che si interverrà sul piano normativo comprenderemo la genuina attenzione posta al rigore, piuttosto che quella strumentale, come spesso è avvenuto nel corso dell'esame di altri provvedimenti. Noi preferiamo trovare le ragioni della condivisione e ringraziamo quelle forze dell'opposizione che hanno compreso il valore del provvedimento in esame e su cui oggi si apprestano a esprimere il proprio voto favorevole. Non comprendiamo chi, invece, sceglie un'altra strada perché riteniamo che essa sia molto viziata da un'attenzione che è politica, piuttosto che di merito. Nella lotta al terrorismo, da condurre insieme, bisogna sempre far prevalere le ragioni dell'unità, così come avviene nel provvedimento in esame, che il Partito Democratico sostiene e vota favorevolmente.
2016-06-28	PD	PegorerCarlo	In primo luogo, il quadro degli impegni delineati per l'anno in corso risponde alla necessità di dare continuità alle azioni intraprese per il mantenimento della pace sul piano nazionale, continuità che oggi è ancora più necessaria perché i contesti quali il Libano o l'Afghanistan subiscono sistematicamente le ripercussioni dell'instabilità prodotta nell'area della regione siro-irachena e contemporaneamente della diffusione dell'estremismo jihadista. Gli stessi rapporti, poi, che descrivono la situazione in cui si trova ad operare la missione UNIFIL, dopo una prima fase in cui si era registrata una relativa tranquillità nell'area della cosiddetta blue line, registrano il fatto che la stessa area libanese sta subendo il contagio del conflitto in Siria con un massiccio arrivo di profughi dalle zone di guerra ed un deciso aumento delle ostilità che ha coinvolto anche le stesse truppe di Assad sul territorio libanese. È noto ancora che anche in Afghanistan, negli ultimi mesi, i talebani hanno intensificato i rapporti con la Rete Haqqani e con Al Qaeda che, seppur ridimensionata, ha un'attiva presenza nella regione. Quindi il provvedimento al nostro esame definisce nuovi impegni, come quello relativo alla protezione della diga di Mosul o ancora l'onere assunto in ambito NATO a protezione dello spazio aereo turco dal rischio di sconfinamenti provenienti dalla Siria. Questo insieme di impegni esplicita perciò la piena partecipazione del nostro Paese nell'evoluzione dello sforzo della comunità internazionale e contemporaneamente precisa la definizione della nostra stessa collocazione nello scacchiere internazionale, tenuto conto di quelle situazioni che non possono non essere condivise nei fatti. Ciò che risulta importante, e che credo vada posto all'attenzione della nostra discussione, sono anche quelle priorità che trovano riscontro nell'interesse complessivo della comunità internazionale e che appartengono all'Italia in primo luogo, soprattutto sul fronte della nostra forte caratterizzazione nel bacino del Mediterraneo dove, com'è noto, l'Italia dalla fine del 2013 con la missione Mare nostrum si è assunta oneri e responsabilità per far fronte al massiccio aumento dei flussi migratori. In questo quadro, la missione EUNAVFOR Med è li a dimostrare, io credo, come l'azione politica diretta, volta a portare il Mediterraneo al centro dell'agenda globale, abbia dato, o almeno inizi a dare, i primi risultati. Inoltre, l'accordo sul Migration Compact di poche settimane fa e la risposta positiva, come ha ricordato il relatore nel suo intervento, degli Stati Uniti alla richiesta dell'Italia di rafforzare il fianco Sud della NATO con un nuovo disegno strategico che vada oltre la risposta emergenziale del soccorso dei migranti, sono il frutto della nostra decisa azione politica. Il provvedimento, quindi, disegna il profilo di un Paese saldamente incardinato nella comunità internazionale, che si è via via dimostrato in grado di influire anche negli ambiti di codecisione riuscendo a far emergere nell'agenda della comunità internazionale i profili più vicini alle nostre priorità. In ogni caso, signora Presidente, la stessa vicenda collegata alla Brexit pone oggi con forza l'esigenza di rilanciare nell'ambito dell'Unione, insieme ad un ripensamento del progetto europeo, anche la prospettiva di una politica estera e di difesa comune, al fine di consentire all'Europa di svolgere quel ruolo fondamentale di protagonista nello scenario internazionale, su un piano di unità d'intenti, di valori e di politiche condivise, necessari per affrontare le dinamiche di un mondo in profondo cambiamento, e in difetto del quale le Nazioni europee difficilmente riusciranno a evitare l'irrilevanza e il declino. La storia dell'unificazione europea dimostra, ancora, dalle origini in poi, che i progressi verso una maggiore integrazione sono stati compiuti quasi sempre sotto la spinta di eventi esterni, a volte drammatici, come è stato per il rilancio della difesa comune dopo le guerre nella ex Jugoslavia. È nostro compito, quindi, esprimere una capacità politica che faccia sì che l'Unione europea sia in grado di ridefinire una propria, concreta identità, non più percepita come distante, legata magari alla sola dimensione degli interessi finanziari dei Paesi o del Paese più forte. Si tratta, invero, di disegnare obiettivi di lungo periodo, che siano capaci di esprimere una nuova visione, in grado di rilanciare scelte politiche ed economiche condivise, di lungo periodo appunto, per una nuova stagione di crescita e di sviluppo sociale
2016-06-28	PD	SangalliGianCarlo	Dentro le missioni c'è la nostra politica estera, dentro la nostra politica estera c'è l'atteggiamento di un Paese che è un medio Paese mondiale ma che nella politica internazionale ricopre un ruolo di primo piano. D'altra parte la nostra posizione strategica, la condizione economica e la posizione di ponte tra il Mediterraneo e l'Europa, tra l'Occidente e l'Islam ci impone, oggi come in passato, di essere un punto di collegamento tra mondi differenti. Nelle missioni militari c'è questa funzione. Anch'io sono dell'idea - sebbene non sia di mia competenza questo problema - che dovremmo affrontarlo, così come abbiamo fatto al Senato e alla Camera, con una legge quadro sulle missioni militari che ci consenta di definire con una programmazione stabile del Governo, il nostro impegno nell'intervento militare come parte della nostra politica estera.
2016-06-28	PD	SangalliGianCarlo	Ebbene, questa stabilizzazione è necessaria e fondamentale per riuscire anche a far evolvere la nostra politica nel Mediterraneo e la politica verso i profughi che ci sono nel Mediterraneo. Devo dire che ho sentito cose curiose oggi, compreso il fatto che le persone che affondano sui barconi sarebbero i ricchi che vengono dall'Africa e che possono permettersi il viaggio. Cose che sarebbero curiose se non avessero in sé un profilo di difficoltà a comprendere un processo che non è soltanto verso l'Italia e non coinvolge solo il nostro Paese ma è un processo globale che vede lo spostamento di interi popoli e che certamente non possiamo affrontare da soli, ma con una maggiore convergenza con l'Europa e le altre grandi potenze mondiali.
2016-06-28	PD	VattuoneVito	I gravi attentati che si sono verificati in Europa nei mesi passati hanno potuto confermare il legame tra i conflitti in atto nelle regioni che circondano il Vecchio continente e la sicurezza all'interno dei nostri Stati. Essi hanno confermato la capacità operativa dei gruppi terroristici che sanno operare in contesti bellici veri e propri e che riescono a infiltrarsi nelle nostre città. Hanno altresì confermato il grave rischio rappresentato dai cosiddetti foreign fighter, che hanno acquisito conoscenze e capacità militari combattendo nelle guerre civili e che possono ora utilizzare tali competenze per finalità terroristiche. Questo insieme di fattori rende evidente l'importanza, oggi più di ieri, dell'azione portata avanti dalle nostre Forze armate e di polizia; azione che si svolge - come è ben noto - tanto nei teatri di crisi all'estero quanto sul territorio nazionale e nelle acque attorno ad esso. In questo quadro, nel decreto-legge missioni si evidenzia da subito un particolare sforzo verso il contrasto al terrorismo, anche e soprattutto in relazione all'area mediterranea. La politica di difesa e sicurezza rappresenta sicuramente uno dei fattori maggiormente condivisi in ambito internazionale e uno degli ambiti in cui da tempo era stato definito l'obiettivo di una politica comune europea maggiormente integrata, politica comune che, per quanto insufficiente, ha dato un contributo significativo, insieme all'altro pilastro rappresentato dalla NATO, a mantenere il sistema di governance globale. L'Unione europea ha svolto nell'ultimo decennio un ruolo crescente nella gestione delle crisi in generale, sia a livello regionale che globale. Con la creazione e la successiva espansione della politica europea di sicurezza e difesa, ora denominata "politica di sicurezza e difesa comune", l'Unione europea ha acquisito una serie di strumenti operativi e istituzionali per la gestione delle crisi, ancora insufficienti, certo, ma con una prospettiva assolutamente indispensabile per la gestione delle crisi. Da segnalare a questo proposito la presentazione, proprio in questi giorni, da parte dell'alto rappresentante Mogherini, del Piano strategico per la sicurezza europea, che può rappresentare senz'altro un capitolo di rilancio dell'Unione europea. Viceversa, un'Unione europea avviata verso il declino del suo progetto cesserebbe di essere un attore internazionale di rilievo e la nostra influenza negli equilibri mondiali, nelle istituzioni multilaterali e nei grandi negoziati internazionali si ridurrebbe al minimo. Invece di un partner, gli Stati Uniti avrebbero nell'Europa un problema e la solidità dell'Occidente, così come la sua capacità di esercitare una leadership si incrinerebbe. Perderebbe forza e vigore la stessa idea che le relazioni internazionali debbano essere completate da istituzioni multilaterali, da alleanze, regole e pratiche condivise, a vantaggio di una visione del mondo basata su unilateralismi e nazionalismi anacronistici. Questo è particolarmente evidente nei Balcani, per fare un esempio. Per i Paesi di quest'area l'Unione europea è ormai diventata il principale punto di riferimento politico-economico. Credo che nessuno possa avere dubbi sul fatto che solo attraverso la collocazione nelle organizzazioni internazionali - come diceva bene il collega Sangalli a conclusione del suo intervento - l'Italia possa incidere negli equilibri mondiali e riuscire a incidere nei processi decisionali e di fissazione delle priorità. Va sottolineato che il provvedimento che esaminiamo si contraddistingue per essere il più vicino storicamente agli interessi e alle priorità del nostro Paese. L'Italia ha operato, dall'inizio di questa legislatura, affinché l'area del Mediterraneo divenisse una priorità per l'Unione europea e per la NATO e, con Mare nostrum, ha saputo assumere un ruolo trainante nell'agenda politica internazionale dell'Unione europea. Il risultato è oggi confermato dall'impegno comune nel contrasto ai traffici di esseri umani nel Mediterraneo centrale, estendendo di un anno la missione EUNAVFOR Med, cui si aggiungono altre due funzioni, una di addestramento della guardia costiera libica in acque internazionali e l'altra di contributo al controllo dell'embargo, che continua a essere violato. Ci sono poi l'accordo per il migration compact, che rappresenta la strategia di partenariato con i Paesi di origine e di transito dei flussi migratori, e la risposta positiva degli Stati Uniti alla richiesta dell'Italia di rafforzare il fianco Sud della NATO, realizzando tra l'altro quel coordinamento strategico tra NATO e Unione europea che l'Italia ha proposto e sostenuto con vigore negli ultimi mesi. Entrando nel merito, per quanto attiene agli aspetti di stretta competenza della Difesa e per la parte riferita alle Forze armate, il provvedimento è strutturato secondo le consuete modalità, suddividendo le missioni in tre articoli sulla base della dislocazione continentale dei contingenti (Europa, Asia e Africa). È confermata la disciplina costantemente reiterata dai provvedimenti legislativi di proroga delle missioni con riguardo al personale, alla materia penale e a quella contabile. La consistenza media annuale del personale impiegato è pari a circa 5.938 unità, con un incremento di circa 245 unità rispetto alla media registrata nell'ultimo trimestre dell'anno 2015, per un impegno di spesa nella difesa di circa 1,017 miliardi. In particolare, è rafforzata la partecipazione alle attività della coalizione internazionale di contrasto alla minaccia terroristica del Daesh (da 750 a 978 unità), prevedendo, a decorrere dal 1° aprile 2016, un dispositivo di personnel recovery per attività di ricerca, individuazione e recupero del personale rimasto isolato in ambiente ostile, composto di una ulteriore aliquota di personale (137 unità) e dei relativi assetti aeromobili. Inoltre, su richiesta della coalizione internazionale e d'intesa col Governo iracheno, l'Italia - come è noto - si è resa disponibile a garantire la protezione dell'area della grande diga di Mosul, opera strategica per tutta la regione, dove sta avviandosi il progetto per il suo consolidamento, per scongiurarne il crollo e i conseguenti immensi danni che questo provocherebbe. Per quest'ultimo impegno, sono state compiute le attività preliminari di ricognizione dei luoghi. Oggi, come previsto nel decreto-legge sulle missioni, con l'emendamento proposto dal Governo, già approvato dalle Commissioni 3ᵃ e 4ᵃ riunite, in aderenza con gli sviluppi complessivi del progetto, si procede all'effettivo invio di personale nel teatro operativo scaglionato nel tempo, per un totale di circa 500 unità entro il mese di ottobre 2016. Per l'Afghanistan, è confermato l'incremento del contingente medio impiegato nel teatro. Di EUNAVFOR Med operazione Sophia abbiamo già parlato. L'operazione Mare sicuro, di cui abbiamo discusso anche in Commissione, è essenziale per la sicurezza marittima nel Mediterraneo; è confermata la consistenza media del personale impiegato (753 unità) che, con le unità impegnate, garantisce la sicurezza delle fonti energetiche strategiche, dei transiti commerciali e delle attività di pesca. Ricordo che nel Mediterraneo, in uno specchio acqueo che costituisce l'1 per cento nel mondo, transita il 25 per cento delle merci mondiali. Costituisce inoltre elemento di novità rispetto al precedente decreto-legge sulle missioni il contributo italiano al potenziamento dei dispositivi dell'Alleanza atlantica, in ossequio al principio di solidarietà fra alleati in vari teatri. Si tratta di nuove disposizioni che nel dettaglio sono: l'operazione della NATO Active fence consiste nello schieramento di batterie antimissile a difesa dei confini sudorientali dell'Alleanza. Si tratta di contribuire per sei mesi allo schieramento alleato per la difesa dello spazio aereo della Turchia con una batteria di missili, che subentra nella rotazione a equivalenti assetti schierati finora dagli alleati. Vi sono poi misure di rassicurazione nella regione sudorientale con il potenziamento del dispositivo per la sorveglianza dello spazio aereo dei Paesi membri dell'Europa orientale e dell'area sudorientale dell'Alleanza, e quindi ai confini dell'area NATO. In questo caso vi sono le autorizzazioni per rendere disponibile un velivolo da rifornimento che potrà operare a favore della componente alleata di aerei radar, impegnati a garantire la sorveglianza dello spazio aereo. Vi è poi un potenziamento del dispositivo per la sorveglianza navale dell'area Sud dell'Alleanza, dove l'Italia partecipa con un cacciamine. È prevista la proroga, fino al 31 dicembre 2016, dell'impiego di 1.500 unità di personale delle Forze armate per le esigenze di sicurezza connesse con lo svolgimento del Giubileo straordinario della misericordia e di quelle di altre aree del territorio nazionale, nonché l'incremento di ulteriori 750 unità (dal 9 maggio al 31 dicembre 2016) impiegate nei servizi di vigilanza nelle operazioni «Strade sicure» e «Terra dei fuochi». Infine, sono confermati tutti i teatri operativi contemplati nel precedente provvedimento in Europa, Asia e Africa. Gli articoli 5, 6 e 7 recano le consuete disposizioni in materia di personale, penale e contabile. Si rilevano, tuttavia, due interventi innovativi dell'ordinamento. Per quanto attiene le disposizioni penali, vengono introdotte alcune modifiche all'articolo 10 del codice di procedura penale. In materia contabile viene introdotto, all'interno del codice dell'ordinamento militare, un nuovo articolo in materia di contratti di assicurazione e trasporto. Vi sono stati alcuni emendamenti approvati in Commissione. Io e il collega Sangalli, in qualità di relatori, annunciamo la presentazione di ulteriori due, ma ne cito qui solo uno. Vi è stato un intervento emendativo che realizza la costituzione della Fondazione dei Corpi della Croce Rossa, preposta al perseguimento delle funzioni di interesse pubblico secondo le disposizioni legislative vigenti, nonché quelle di concorso alla formazione in materia di emergenze e di protezione civile. Voglio sottolineare che si evidenzia che l'emendamento non introduce elementi innovativi nell'attuale procedura di riordino della Croce Rossa italiana, bensì realizza per legge - e quindi in esecuzione diretta, necessariamente con uno strumento pubblicistico - uno degli adempimenti di tale procedura che, benché previsto a legislazione vigente, è rimasto inattuato, probabilmente perché l'obbligo di costituzione della Fondazione, oggi già previsto, non è assistito da un termine perentorio né da rimedi sostitutivi. La norma, pertanto, non introduce nuovi o ulteriori oneri a carico del bilancio dello Stato, in quanto le attività della Fondazione, come oggi delineato dalla normativa vigente, saranno finanziate mediante la contribuzione pubblica a carico delle amministrazioni interessate (sono la Difesa e l'Economia), attraverso il ricorso alla convenzione già contenuta e nei limiti e nelle norme attualmente previste. Anche per quanto attiene al personale, l'emendamento non introduce nuovi o ulteriori oneri, in quanto riproduce la formulazione vigente. Da ultimo, figurano le norme sulla copertura finanziaria e sull'entrata in vigore. Concludo formulando un ringraziamento sincero alle nostre Forze armate per l'impegno dimostrato, con serietà e professionalità riconosciuta a tutti i livelli, ribadendo ancora una volta che il nostro Paese vanta un impegno di lungo periodo, rimanendo tra i più importanti Paesi contributori, sia in termini di personale impiegato sia per quanto concerne il contributo finanziario. Quindi, nella realtà complessa e travagliata di oggi, le missioni internazionali sono uno degli strumenti privilegiati per affrontare le crisi complesse e attuare una politica internazionale adeguata alle nuove difficoltà e crisi. Il nostro impegno è sostenuto da principi base che orientano e sovrintendono alla nostra politica estera e di sicurezza, che seguiamo da molti anni e che discendono dal secondo periodo dell'articolo 11 della nostra Costituzione. Mi riferisco alla nostra scelta per la gestione multilaterale delle crisi e per conferire stabilità, continuità e capacità di programmazione all'azione della comunità internazionale a favore della stabilità e dello sviluppo pacifico, in un contesto di adesione al sistema di relazioni e istituzioni basato sulle Nazioni Unite e le altre organizzazioni cui apparteniamo in conformità al diritto internazionale.
2016-06-29	LN	DivinaSergio	A proposito di terrorismo internazionale, signora Presidente, vorrei, anche a nome di tutto il Gruppo, esprimere la nostra solidarietà e il cordoglio per l'ultimo attentato e nei confronti di tutte le vittime. Come vediamo, il più grande problema che affronta oggi la comunità internazionale è proprio il contrasto al terrorismo internazionale. Ieri è toccato alla Turchia, giorni addietro è toccato alla Nigeria, alla Tunisia, all'Egitto, alla Libia e via dicendo. In Europa è toccato al Belgio e alla Francia. Per fortuna non ha toccato ancora il nostro Paese, ma il primo obbiettivo cui dobbiamo porre attenzione è il contrasto al terrorismo.
2016-06-29	LN	DivinaSergio	Signora Presidente, colgo l'occasione per evitare una doppia dichiarazione di voto sul nostro successivo emendamento. Noi voteremo a favore dell'emendamento 1.8 (testo 2), perché le considerazioni fatte sono forse aspre e dure da recepire, ma tutte vere. Quello che noi vorremmo, anche con l'emendamento 1.101, è che si faccia esattamente ciò che ci si è proposti di fare, e cioè lotta al terrorismo e al traffico di esseri umani. Se si passasse effettivamente alla terza fase - forse sarà difficile - o comunque a uno sbarramento navale, il traffico illecito di esseri umani si placherebbe in una settimana, perché nessuno sarebbe più disposto a pagare migliaia di euro - come stanno facendo - per vedersi immediatamente riportare sulle sponde da cui è partito. Bisogna avere il coraggio di dire, se Frontex non funziona e il suo direttore dice che stanno per arrivare altri 300.000 migranti, che stiamo alimentando il terrorismo internazionale perché quelle persone pagano circa 3.000 euro per partire. Si deve bloccare sul nascere, ovvero sulle coste libiche, questo traffico e, in tal modo, faremmo due grosse operazioni: risparmieremmo molti soldi e avremmo, quindi, denaro per fare interventi nei loro Paesi. Serve la cooperazione allo sviluppo in quelle realtà per farle ripartire, creare opportunità di lavoro e condizioni di vita migliori. Non serve ingolfare l'Europa e il nostro Paese, che è già al collasso, e alimentare le casse del terrorismo internazionale. Ho anche notato un fatto da come si sono svolte le votazioni: mentre tutti gli emendamenti subivano il gioco delle parti tra maggioranza e opposizione, sul precedente emendamento per creare uno stop a EUNAVFOR MED si è registrato un numero più ampio. Ciò significa che la sensibilità su questo argomento è abbastanza diffusa, ancorché le logiche di partito obblighino a voti abbastanza serrati. Secondo me, con il successivo emendamento, che dice di fare quello che l'operazione si è prefissata, potremmo dare un pretesto in più al Governo per affermare che l'assistenza sarà una cosa, ma adesso bisogna cercare di bloccare il flusso perché si tratta di un problema di sicurezza nazionale e di fondi, oltre al fatto di non riuscire assolutamente ad aiutare quei poveracci. Chi è veramente povero non ha 3.000 euro per partire. Sarebbero quelli che andrebbero aiutati nei loro Paesi.
2016-06-29	M5S	SantangeloVincenzo	Signora Presidente, vorrei dichiarare il voto favorevole del Gruppo M5S sull'emendamento 1.8 (testo 2). Da sempre, infatti, abbiamo sostenuto che la missione EUNAVFOR MED non aveva senso di esistere, perché non è umanitaria. Anche la terza fase tanto invocata da Forza Italia, che ricordo nelle prime fasi ha votato per EUNAVFOR MED, mi lascia molto perplesso, perché ancora non si è capito come avverrà il contrasto alle barche che partono. Considero quindi opportuno questo emendamento, per non spendere centinaia di milioni di euro in una missione che non serve - così come hanno detto anche i colleghi di Forza Italia - a trasportare clandestini. È normale, è naturale e fortunatamente ci sono i nostri militari che riescono a salvare tantissime vite umane. Il nostro voto è quindi favorevole, e non possiamo fare altro. Nel momento però in cui si parla di smaltimento degli immigrati che arrivano in Italia - mi rivolgo al senatore Gasparri, in riferimento alla sua dichiarazione di voto - avremmo veramente tanta voglia di votare no. L'invito è a dire qualche parola in meno e a concentrarsi sul merito degli emendamenti, perché gli immigrati vanno accolti, se siamo in condizione di farlo, e ricollocati discutendone con l'Europa, ma sicuramente non smaltiti.
2016-06-29	LN	DivinaSergio	Signora Presidente, non abbiamo le certezze che abbiamo sentito affermare in quest'Assemblea nei vari interventi, ma abbiamo, viceversa, molte preoccupazioni. Sappiamo che gli F-16 sono stati sostanzialmente dismessi e che abbiamo ricambi di magazzino. Capiamo perfettamente le motivazioni di chi dice che in questo momento storico è bene mantenere relazioni con la Repubblica Egiziana. Probabilmente, nonostante qualche frizione legata ai recentissimi fatti - che tutti conosciamo - avvenuti tra l'Italia e l'Egitto, è bene che la posizione strategica rivestita dall'Egitto non sia in contrasto, ma anzi in sintonia con le posizioni di politica estera dell'Europa e del nostro Paese. Premesso questo, a nostro avviso, armare o fornire parti di aerei - che siano velivoli da caccia o da bombardamento - ad uno Stato che non è ancora del tutto stabilizzato comporta indubbiamente dei rischi. Guardiamo non più come una foto statica, ma come un film, cosa è stato l'Egitto negli ultimi quattro anni, nei quali ha cambiato tre regimi e tre Governi: ha destituito Mubarak e le prime elezioni sono state vinte da un partito espressione dei Fratelli musulmani; il primo Presidente a sostituire Mubarak fu Morsi. Poi ci fu il colpo di Stato dei militari e oggi abbiamo un Governo presieduto da al-Sisi, che nei nostri confronti può dare relativa garanzia di stabilità. È finito? No. La fotografia è finita, ma il film continua. Ci possiamo fidare di uno Stato, di un Governo che ha avuto questo tipo di alternanze? E la nostra domanda è: rischiamo di armare e offrire dotazioni a Paesi che sono tutto fuorché stabili, ergo domani potrebbero essere utilizzate per scopi esattamente opposti a quelli che oggi pensiamo di ottenere? Con queste premesse, ribadiamo di avere tutto fuorché certezze: non ci sentiamo né di affossare questa tendenza ai rapporti bilaterali con l'Egitto, né di avallare la fornitura di armi a governi e regimi che sono tutto fuorché stabili. Pertanto, a nome del Gruppo della Lega Nord, annuncio il voto di astensione sul subemendamento 4.100/1.
2016-07-05	FI	RomaniPaolo	ROMANI Paolo (FI-PdL XVII). Signor Presidente, colleghi, il primo pensiero va alle vittime; a chi ha atteso loro notizie in quelle lunghe ore; a chi era così vicino da poter quasi vedere il proprio caro o la propria cara morire; a tutti quelli che volevano loro bene: questa è una morte che non si può spiegare, è una morte che non si può perdonare. All'indomani dell'attentato alle torri gemelle, gli Stati Uniti hanno dato il via alla più grande caccia internazionale al terrorismo, non senza errori, non senza tanti errori. Pensare infatti che i rappresentanti del terrorismo islamico, i taliban, al-Nusra, al-Qaeda, al-Shabaab, Daesh e tante altre sigle che abbiamo imparato a conoscere in questi anni siano solo e soltanto facce simili di uno stesso fenomeno criminale è profondamente sbagliato, così come è sbagliato credere che si tratti pur sempre di una minaccia circoscritta geograficamente, anche se in continua espansione, quasi un fronte del terrore sempre più vicino alle nostre porte o che il reclutamento e l'affiliazione ai gruppi jihadisti di nuove forze in Occidente avvenga nelle aree di disagio sociale proprio a causa dell'indigenza e della mancanza di prospettive, ad esempio nelle grandi periferie europee. Sono analisi che si dimostrano ogni volta parziali, superficiali e non esaustive. La notizia diffusa dal Ministro degli interni del Bangladesh, secondo cui gli autori della strage al ristorante di Dacca sarebbero membri del gruppo jihadista bengalese Jumatul Mujahedeen Bangladesh, tutti giovani di estrazione sociale - come ha ricordato lei, signor Presidente, un attimo fa - benestante, altamente istruiti, fra i quali essere miliziani jihadisti sarebbe una sorta di moda, ne è solo l'ultima conferma. Emerge chiara ed evidente una realtà diversa ma non nuova, nemmeno nella storia del terrorismo che ha colpito l'Italia nei cosiddetti anni di piombo: in questo caso, i miliziani non sono figli del disagio sociale né della povertà. Ci vantiamo di essere un popolo di grande e raffinata cultura, facciamo spesso appello a principi di solidarietà e di pace, di comprensione delle differenze; di essere in grado, meglio anche dei nostri alleati, di comprendere culture e realtà locali particolari, società organizzate su base tribale; abbiamo ritenuto di poter individuare le cause della diffusione del fanatismo religioso in Europa nella crisi culturale occidentale contrapposta al rinnovato fervore orientale, in grado di dare vecchie risposte a nuove domande, a nuovi bisogni. Ma non abbiamo capito che questa lettura da sola non spiega la proliferazione dell'estremismo anche nei Paesi islamici tradizionalmente laici. Un processo, dunque, socioculturale che va compreso a fondo, per spiegare anche come la mastodontica macchina della comunicazione messa in azione dal sedicente califfato sia così efficiente nel far circolare messaggi apparentemente tanto lontani dalle aspettative dei millennial italiani ed europei. Dobbiamo infine considerare che quest'analisi va ad innestarsi sulle dinamiche geopolitiche in atto nell'area mediorientale, che vedono tre conflitti sovrapporsi: la tradizionale contraddizione fra sciiti e sunniti; gli equilibri e gli interessi fra le grandi potenze regionali; la propagandata lotta contro gli infedeli occidentali. Serve dunque una risposta, una reazione alla minaccia terroristica, ferma, decisa, immediata; un'azione concreta, con ogni mezzo a disposizione, politico, diplomatico, militare e di intelligence, superando logiche di piccole contrapposizioni interne. Ma l'azione non può prescindere da una corretta analisi, prima di scoprire che anche i nostri figli sono alla ricerca di utopie e di ideali che non appartengono alle nostre radici culturali. Occidente ed Oriente nulla possono contro il nichilismo che, come unico collante, sembra coinvolgere e travolgere l'abbandono della consapevolezza della forza della propria storia. Teniamo a mente l'immagine di questi giorni che vede militari sciiti e sunniti pregare assieme nelle moschee della rioccupata (o liberata, a seconda dei punti di vista) Falluja, perché prima di tutto dobbiamo comprendere che i nostri primi alleati sono proprio coloro che all'interno del mondo islamico combattono contro il fanatismo e l'estremismo religioso. A questo riguardo, signor Presidente, vorrei chiederle - non so se altri Gruppi parteciperanno a questa richiesta - la comunicazione in Assemblea del Governo, perché ciò che è avvenuto rappresenta la più grande strage, dal secondo dopoguerra, di cittadini italiani all'estero per opera del terrorismo internazionale. Ritengo, quindi, che sia giusto e corretto che il Parlamento prenda atto delle comunicazioni del Governo su questo argomento, anche perché non abbiamo avuto più contezza della promessa, non formalizzata, ma solamente fatta e che non ha avuto poi esito, dell'incontro del Presidente del Consiglio con i Capigruppo. Ritengo, quindi, che sia importante e fondamentale avere in quest'Aula una comunicazione del Governo su quanto tragicamente accaduto a Dacca e mi farebbe piacere che lei se ne facesse portavoce.
2016-07-05	LN	CandianiStefano	Se fosse presente, direi una cosa al Ministro. Vice Ministro, non se ne abbia a male, perché non è che io non abbia rispetto per lei, anzi le devo molto rispetto perché l'attenzione che in Commissione ha sempre dedicato ai nostri provvedimenti e, in generale, all'agricoltura, le fa onore. Purtroppo il Ministro della Repubblica, che dovrebbe fare la sua parte, è più abituato a seguire lo standard di Renzi e, quindi, a girare per tagliare nastri o partecipare ai convegni di Coldiretti per prendere qualche applauso in occasione delle elezioni. Bisogna ricordare al Ministro che - come diceva in maniera molto saggia un Presidente degli Stati Uniti - si possono ingannare tutte le persone una volta e qualcuna anche qualche volta, ma non si possono ingannare tutti per sempre. Quindi, alla fine, le cosiddette riforme del Governo, nel momento in cui non producono risultato, non sono più sostenibili e diventano addirittura degli orpelli che appesantiscono ancora di più il lavoro di chi, in questo caso, si occupa di agricoltura. Il passare del tempo avrebbe dovuto essere opportunità di saggezza per il Governo, che sarebbe potuto intervenire con qualche decreto-legge per modificare le storture o colmare le lacune che ha lasciato indietro. Signora Presidente, se il 5 maggio di questo anno davanti alla Camera e in audizione in Senato si sono dovuti ritrovare gli agricoltori di CIA, Confagricoltura e Copagri per dire, ancora una volta, che la burocrazia soffoca l'agricoltura, significa che, da quand'è iniziato il procedimento (due anni fa), tutto quello che il Governo ha sbandierato come modifiche salutari per l'agricoltura corrisponde a un appesantimento dell'attività burocratica, che è stato quantificato in quattro miliardi di euro all'anno. E, allora, quali sono le benedette riforme di cui vi vantate e di cui il Ministro va nei convegni a prendersi i meriti, che non ci sono? Le vere riforme incidono significativamente sui costi diminuendoli. Non riducono il costo del produttore, ma aumentano la capacità del produttore di fare reddito. Oggi in Europa un'azienda agricola su quattro chiude ogni anno. In Italia siamo al 50 per cento. Il Governo va in Europa e per il secondo anno conferma le sanzioni verso la Russia che impoveriscono la nostra agricoltura di 600 milioni di euro.
2016-07-05	LN	CandianiStefano	Siamo seri e parliamo di cose che hanno contenuto. Nella stessa annualità, mentre in Italia il reddito reale prodotto per addetto in agricoltura è calato dello 0,8, in Europa la media è salita del 34 per cento. Questa è anche la difficoltà di concorrenza tra i nostri produttori e quelli europei. E quand'anche ci venisse in soccorso la qualità del nostro prodotto, da troppo tempo stiamo aspettando dal Governo politiche serie in difesa e a tutela del prodotto made in Italy. Ricordiamo al Ministro fantasma, che ancora adesso non è presente in Aula, che se qui, quando si è parlato della legge di delegazione europea, non si fossero opposti i Gruppi d'opposizione, Lega in testa, voi avreste approvato una modifica alle nostre normative che voleva cambiare la determinazione del prodotto originario indicando sulla confezione il Paese di ultima trasformazione. Questa era la schifezza che stavate facendo se non ci fossimo opposti noi. E, allora, con che faccia venite a parlare di collegato all'agricoltura come un vantaggio competitivo per i nostri agricoltori? Mi viene da ridere nel leggere quello che diceva il presidente Letta. Diceva che avreste dato ancora più competitività a un settore cruciale, soprattutto in vista dell'Expo 2015, i cui temi erano strettamente legati all'agricoltura e alla terra. Sempre il presidente Letta sosteneva che il 2014 sarebbe dovuto essere l'anno in cui la preparazione all'Expo e l'agroalimentare italiano avrebbero dovuto produrre la sinergia necessaria al loro reciproco successo. Complimenti! Siete riusciti a chiudere Expo e a passare il semestre europeo senza portare a conclusione questo provvedimento. E ribadisco - perché lo sappiano i cittadini che ci ascoltano - che se il Governo vuole, emana decreti-legge che vengono convertiti in legge a Costituzione vigente entro sessanta giorni. È evidente, invece, che questo provvedimento è stato utilizzato a ogni scadenza elettorale promettendo agli agricoltori di approvarlo per dare una soluzione. Il giochino lo si può fare una, due volte, ma alla terza già si abusa della buona volontà e del buonsenso delle persone. Vorrei sapere se il Governo intende tirare avanti aspettando che la nostra agricoltura sia fatta a pezzi dal CETA o dal TTIP. Mi rivolgo ancora una volta al Ministro dell'agricoltura assente per dire che, mentre era in giro a tagliare i nastri dei convegni di Coldiretti, il suo collega Calenda era in sede europea a trattare con Juncker per l'approvazione del CETA solo in sede europea, tagliando fuori i Parlamenti nazionali. E, quando noi chiedevamo trasparenza sul TTIP, dov'era il Ministro dell'agricoltura? Su queste cose vogliamo trasparenza e, quando la trasparenza non c'è, significa che l'interesse che sta dietro non è quello dei produttori, non è quello dei cittadini, ma è quello delle lobby che hanno a che fare con la finanza, e non con la produzione. Ancora una volta si trasforma l'inganno in beffa, perché i nostri agricoltori non hanno tutela nemmeno rispetto al made in Italy. Durante il percorso alla Camera è stato soppresso l'articolo del provvedimento che riguardava la contraffazione alimentare. In quella fase fu detto che era stata insediata la Commissione Caselli, la quale avrebbe dovuto dare entro breve delle linee guida. Il tempo è passato e la Commissione ha concluso il proprio lavoro, che addirittura è diventato oggetto di un disegno di legge da parte del senatore Ruta, che anticipo di voler sottoscrivere. Ma nulla di tutto ciò è stato inserito nel provvedimento. E allora vi chiedo: a che cosa serve questo foglio di carta? Il vice ministro Olivero dirà che comunque c'è il provvedimento che riguarda la forestazione, che è importante. Bravi: vi siete ricordati della forestazione. Aspettiamo che l'agricoltura scompaia e, nel frattempo, proiettate anche un bel film per far vedere che vi occupate della tutela della foche monache e saremo anche più contenti e soddisfatti e ci sentiremmo a posto con la coscienza. Vice Ministro, stiamo parlando di agricoltori che tutti i giorni arrivano alla sera senza la certezza di alzarsi il giorno dopo avendo ancora un qualcosa per cui lavorare, la terra. Questo è quanto che sta succedendo. Che cosa non avete fatto su AGEA. L'altro giorno si è dimesso il direttore, ma bastano queste dimissioni per risolvere i problemi di AGEA? Ricordiamo che, nel periodo tra il 15 giugno e l'11 luglio, i nostri agricoltori - non per colpa loro, ma per responsabilità di AGEA - non hanno potuto presentare la documentazione per la PAC e hanno avuto decurtato l'1 per cento al giorno. Di queste cose chi ne risponde? Ne rispondete voi? Ne risponde il Ministro fantasma, che non c'è, che si sottrae anche al confronto? Non voglio caricare sulle sue spalle anche questo, vice ministro Olivero, ma questa è la serietà. Vada lei a fare il Ministro, almeno avremo qualcuno con cui parlare.
2016-07-05	M5S	EndrizziGiovanni	Signor Presidente, mentre il nostro Governo cerca il salvataggio della banca Monte dei Paschi di Siena e delle banche italiane (ma non dei risparmiatori), si avvicina un disastro ben maggiore. Secondo le ultime analisi di Bloomberg, le banche cinesi richiederanno entro due anni al massimo, fino a 3.000 miliardi di dollari di ricapitalizzazione. Una bomba cinque volte più devastante del caso Lehman Brothers. Il Governo cinese dovrà svalutare lo yuan almeno del 30 per cento e spingere, spingere le esportazioni. E si stanno attrezzando: alla via della seta ferroviaria transasiatica, si aggiunge quella marittima, attraverso il canale di Suez recentemente raddoppiato, che si completa col progetto del porto off-shore di Venezia. Un'opera che agli italiani non serve, ma al presidente dell'Autorità portuale Costa sì, e ai cinesi pure. Tra Prato, Padova e Milano è consolidato un distretto industriale, ma anche una rete distributiva per l'invasione delle merci cinesi. I tumulti di Sesto Fiorentino sono in linea con la creazione di uno Stato nello Stato, in violazione sistematica delle regole del Paese ospitante: dall'elusione fiscale alla giustizia sommaria. Un controllo di routine è stato ostacolato con violenza, con il coinvolgimento di una associazione, il Cervo bianco, dedita a pestaggi e intimidazioni, che ha ai vertici condannati per omicidio e fatti di prostituzione. Come è possibile, ministro Alfano? Risponda alla mia interrogazione. Questi " vigilantes " proteggevano interessi di imprenditori cinesi, che hanno troppo denaro contante: lo dice il presidente della Regione Toscana, Enrico Rossi. Ogni anno attraverso i money transfer passano in Cina 1,7 miliardi; in Veneto, secondo uno studio della Camera di commercio, sono molto più dei redditi dichiarati. Questi " vigilantes " proteggono una fitta rete di ditte individuali, che cambiano ragione sociale prima di dover depositare i bilanci, che producono o importano prodotti tossici per la salute e continuamente oggetto di sequestri. È cieco o in malafede chi non vede la strategia di uno Stato che fintamente ha abbracciato il mercato, ma agisce secondo logiche stataliste di derivazione comunista, uno Stato che, invece di abbracciare i diritti umani e la protezione dell'ambiente, ne fa scempio, per avere un indebito vantaggio sull'Europa. Che la Cina si possa considerare una economia di mercato è ridicolo. Ci pensi il Partito Democratico, troppo morbido in Europarlamento: a quali interessi sta aprendo la porta? Ci pensi il ministro Alfano, che ha fatto pattugliare Roma e Milano a poliziotti cinesi nelle loro uniformi, come se a valere non fosse la nostra legge e fossimo disposti ad una cessione di sovranità nazionale. Le nostre Forze dell'ordine sono bloccate da tagli e tagli, mentre il loro sistema può pagare lautamente studi legali e commercialisti compiacenti. Non c'è nulla di segreto in questo: questa guerra di conquista commerciale è oggetto di articoli e pubblicazioni internazionali. Signori, o apriamo gli occhi o chiuderanno le nostre fabbriche, per sempre.
2016-07-05	M5S	GaettiLuigi	(ore 18,15) ( Segue GAETTI). Desidero rimarcare il fatto, peraltro già denunciato, che il Governo prende provvedimenti studiati e analizzati in Commissione, li riassume in pochi commi, li inserisce nel nuovo testo, rendendo pertanto incomprensibile il miglioramento legislativo. In questo provvedimento, che tratta molti argomenti, avete deciso di stralciare l'articolo, molto importante, sulla logistica, elemento di grande importanza per un Paese così lungo e per beni deperibili come le derrate alimentare. I privati investono nel trasporto delle merci, l' e-commerce sta crescendo, e voi abbandonate i piani strategici. In questa sede mi limiterò a dire due battute sull'ex articolo 7 del provvedimento del Governo, approvato dal Senato come articolo 9 e che, a seguito dei veri inserimenti, oggi è l'articolo 15. Ricordo che questo articolo era stato riscritto in Commissione al Senato ben sei volte per giungere alla versione definitiva. Pertanto, si potrebbe ritenere che il problema sia stato sviscerato nella sua totalità. Purtroppo, non è così. Alla Camera il testo è stato abbondantemente emendato. È un articolo importante, in quanto delega al Governo la riorganizzazione degli enti partecipati del Ministero delle politiche agricole. Alla Camera è stato aggiunto anche il riassetto del settore ippico, come fosse una quisquilia, una cosuccia da poco. È interessante leggere il comma 2, lettera e) : riordino del sistema dei controlli nel settore agroalimentare, al fine di garantire maggiore unitarietà ed efficacia, anche assicurando la necessaria indipendenza dal soggetto erogatore, con conseguente razionalizzazione o soppressione della società Agecontrol SpA, anche mediante il trasferimento della proprietà delle relative azioni al Ministero delle politiche agricole o ad agenzie da esso vigilate, ovvero la sua confluenza in enti, società o agenzie vigilati dal medesimo Ministero. Come dissi un anno fa, sarebbe stato più decente scrivere che il Governo fa quello che vuole. Questo articolo è una delega in bianco a un Governo che non ha idee ed è ancor più sorprendente che, dopo due anni di discussioni, non abbia capito quale sia la risoluzione del problema e non dia una linea di indirizzo precisa. Personalmente la considero un'altra occasione persa: avreste dovuto creare un unico polo dei controlli con il Corpo forestale, ICQRF e Agecontrol, in stretto collegamento con i controlli eseguiti del Ministero della salute. Che il Governo non abbia idee lo si capisce leggendo anche le prime righe di risposta all'interpellanza urgente al Ministro da parte del Movimento 5 Stelle alla Camera, l'atto 2-00908 dell'anno scorso, sul futuro del rapporto AGEA-SIN. A pochi mesi dallo scadere della convenzione del SIN, non si è ancora arrivati a percorsi normativi per la nuova gara. Vorrei far notare che in Commissione ne abbiamo discusso per un anno e mezzo e sull'argomento le proposte del Movimento 5 Stelle sono precise e messe nero su bianco nel disegno di legge n. 1602, a mia prima firma. Quindi - come vedete - siamo in grado di fare anche proposte, non solo proteste, come di solito evidenziate. Vorrei commentare la situazione attuale di AGEA, per sottolineare quanto sia cronico il disservizio e stigmatizzare l'incapacità del Ministero a metterci una pezza. Già «Il Fatto Quotidiano» del 13 aprile 2015 riferisce che la direzione generale agricoltura della Commissione europea ha proposto una rettifica finanziaria per le gravi carenze contestate ad AGEA. In data 24 febbraio 2016 la Commissione europea ha inviato una raccomandata (la n. 956766 del 2016) dove appone delle correzioni negative (sanzioni) ai trasferimenti di fondi all'Italia pari a 158.738.428,33 euro: il fatto che tali debiti non siano stati affatto registrati contribuisce ulteriormente all'asserzione della DG AGRI circa l'esistenza di gravi negligenze nella gestione e nella registrazione dei debiti e di irregolarità da parte dell'organismo pagatore AGEA. Pare altresì che ci sia una lettera di contestazione nella quale Bruxelles avrebbe segnalato 55.000 pratiche relative a finanziamenti stanziati ad agricoltori che non ne avevano diritto, e che la cosa ci costerà 540 milioni di euro. Vice Ministro, risponde al vero l'esistenza di un documento interno ad AGEA nel quale sono state riassunte tutte le rettifiche finanziarie distinte per decisione imputate all'Italia dall'esercizio finanziario 1999 al 2015 per un importo scandaloso di 2.381.319.130,43, che sarebbe il documento che mi è arrivato? Parliamo di trattenute compensate dall'erario per errori, atti falsi, mancati controlli commessi da AGEA, con l'omertà del Ministro delle politiche agricole. Faccio notare che in queste cifre non sono comprese le multe quote latte; anzi, laddove vi è la voce quote latte, sono correzioni positive (quindi soldi che lo Stato italiano ha incamerato). Dai dati in mio possesso emerge, inoltre, che gli scostamenti sono in continuo aumento, soprattutto negli ultimi due anni, evidenziando come la governance della struttura non sia all'altezza della situazione: governance e dirigenza non brillano per trasparenza e capacità. Rammentiamo che tre funzionari di AGEA, per questi fatti, rischiano il processo in quanto, secondo la tesi della procura, gli indagati «nell'esercizio delle loro funzioni trasmettevano alla Commissione europea le dichiarazioni di affidabilità relative ai conti annuali degli organismi pagatori, omettendo di informare la stessa Commissione del numero effettivo e della reale entità delle posizioni debitorie conseguenti alle erogazioni indebitamente erogate nonché allegando a tali dichiarazioni le certificazioni sulla base di dati da loro stessi forniti e non veritieri». I reati contestati per questi fatti sono abuso d'ufficio e falso; reati a rischio di prescrizione per la legge, ma riferiti a fatti commessi. Approfitto dell'occasione per chiedere la risposta alla domanda che ho posto nel question time del 12 febbraio 2015. Nella sentenza T-661 del 2011, subparagrafo 135 , viene chiaramente ribadito che l'Italia non ha fatto i controlli e «non possono determinare oggettivamente detto quantitativo». Per questo l'Italia è stata multata per 70 milioni di euro e il Ministro non mi ha mai risposto chi li deve pagare: le Regioni, che non hanno fatto i controlli, o sono soldi che vengono sottratti agli allevatori? Vice Ministro, già nel corso della precedente discussione, avevo lungamente e puntigliosamente evidenziato le incongruità sulla gestione dell'ultima annata delle quote latte 2014-2015. Avevo dimostrato matematicamente come in Italia non ci sono vacche a sufficienza per produrre il quantitativo di latte assegnatoci dall'Europa, il tutto partendo da dati certificati. Avevo anche sollevato l'incongruità di far pagare tanto a pochi allevatori, anziché poco a tutti coloro che avevano superato la loro quota in maniera proporzionata alla presunta superproduzione. Avevo utilizzato parole pesanti contro il fatto che il decreto-legge n. 51 del 2015 cambiava le regole in corsa, scatenando le vostre critiche. Mi ero lamentato perché facevate la cresta, come i bambini: per pagare la multa di 30 milioni di euro, avete preteso il pagamento di 100 milioni. Non ho mai capito se i 70 milioni di differenza sarebbero entrati nel fondo latte, per sostenere le aziende in difficoltà che ne hanno pagati 100 - consentitemelo, questo è geniale - oppure se sarebbero serviti per pagare i 70 milioni di multa per i mancati controlli che ho nominato prima. Il 25 maggio 2016 è stata pubblicata la sentenza del TAR di Parma n. 184, che annulla la comunicazione di AGEA per due motivi. Il primo: eccesso di potere sotto diversi profili, per irragionevolezza della imposizione e della normativa di riferimento, anche in relazione alla mancata previa comunicazione della Commissione; secondo: analoghi vizi in relazione alla mancanza di qualsiasi controllo della produzione, come imposto dalle norme comunitarie. Ma sono altre due considerazioni presenti nella sentenza del TAR che meritano un'attenta riflessione: «Con ordinanza collegiale n. 100 del 2016, anche a fronte della incompletezza della difesa erariale (che faceva evidente riferimento ad altra tipologia di controversia)». Sì, avete capito bene: AGEA si è difesa in modo incompleto, presentando al TAR materiare riferito ad altra controversia e - udite, udite - «una memoria ed una relazione tardivamente depositate». E tutti sanno che gli atti presentati in ritardo al TAR sono nulli. Un altro passaggio della sentenza è veramente importante: «assume rilievo dirimente altresì l'ulteriore argomento che contesta il mutamento dei criteri e delle regole di compensazione a campagna chiusa». Non sono uomo di diritto, ma un patologo, e c'è soddisfazione nel vedere che le mie considerazioni, dettate dal solo buon senso, sono state condivise da un tribunale. Coloro che hanno scritto e votato siffatto decreto avranno un sussulto di coscienza? Interessante è notare come il nuovo articolo 14 va a correggere l'articolo 2 della legge n. 91 del 2 luglio 2015, cioé di sei mesi prima; correzione necessaria dopo aver avuto la bocciatura da parte del Ministero dello sviluppo economico dei decreti ministeriali del Ministero delle politiche agricole e forestali per la ripartizione del fondo costituito con la sopracitata legge. Infatti, nella circolare n. 8231 del 27 aprile 2016 del Ministero dell'economia e delle finanze, con oggetto «Criteri di ripartizione e di utilizzazione delle riserve del Fondo per gli interventi nel settore lattiero caseario di cui all'articolo 9, comma 4 -quater del decreto-legge del 28 marzo 2003, n. 49», si riferisce la nota del dipartimento della Ragioneria dello Stato n. 37294 del 21 aprile 2016, in cui si sconfessa l'interpretazione del MIPAAF circa l'implementazione del fondo chiedendo la sostituzione dei commi 2 e 3 dell'articolo 1. Ho cercato in queste poche battute di evidenziare come una Agenzia così importante per il funzionamento-finanziamento dell'agricoltura, che ripartisce ben 7 miliardi all'anno di fondi europei (PAC), sia allo sbando, e non ho parlato dei ritardi nei pagamenti per non infierire, come ha fatto prima il collega Candiani. Ma quel che è peggio è che, nonostante la cosa sia conosciuta da anni, il Governo non interviene, blocca l'attività del Parlamento con decreti e collegati, ignorando le grida di dolore dei comparti lattiero caseario e suinicolo, che sono in grandissima difficoltà e sono oggetto di provvedimenti inutili, che non fanno minimamente l'interesse dei nostri allevatori.
2016-07-05	PD	ZandaLuigi	Signor Presidente, debbo dire che fatico a trovare parole adatte ad esprimere il grande dolore delle senatrici e dei senatori del Partito Democratico per la morte di nove italiani assassinati lontano dalla loro Patria. Abbiamo letto tutti le loro storie: erano nove italiani innocenti, perbene, persone pacifiche, grandi lavoratori; italiani che hanno fatto onore all'Italia nel mondo, che hanno fatto conoscere il nostro Paese, lo hanno fatto rispettare e lo hanno fatto anche amare. Il loro assassinio è molto più di un atto di violenza, di efferata crudeltà, di sanguinario e atroce cinismo: è un atto vile, codardo. Questi continui assassinii di donne, uomini e persino bambini, tutti innocenti, uccisi per fare spettacolo della morte, per avere i titoli dei giornali, per richiamare l'attenzione delle opinioni pubbliche, fanno tutti ribrezzo e sono quanto di peggio possa dare la natura umana quando si ammala così gravemente. La morte ingiusta di nove italiani buoni si iscrive in una drammatica e lunghissima sequenza di omicidi, di stragi, di vere e proprie mattanze che ormai da anni, con violenza e frequenza sempre maggiori, per mano del cosiddetto terrorismo islamista, stanno insanguinando il mondo, tutto il mondo: dal continente americano all'Europa, dall'Asia al continente africano. C'è un evidente intento politico dietro a tanto orrore. C'è la volontà insensata di colpire sia l'Occidente sia la vastissima parte del mondo islamico che non accetta la violenza e il terrore. Sappiamo quanto sia difficile e lunga la lotta al terrorismo. Lo è stata negli anni Settanta e Ottanta in Italia, lo è ancora di più ora che ha assunto un'incontrollata dimensione globale, ma non possiamo accettare che questa barbarie continui; non possiamo accettarlo perché abbiamo il dovere di difendere donne e uomini innocenti. Non possiamo accettarlo anche perché nella storia dell'umanità una violenza terroristica così sanguinaria e così diffusa è sempre stata l'anticamera della guerra, di una guerra che oggi sarebbe spaventosa, che non si capisce neanche contro chi sarebbe, di una guerra che il mondo deve impedire con ogni mezzo e a qualunque costo. Lo ripeto, chi sta seminando il terrore nel mondo ha un'intenzione chiara e dichiarata: vuole sempre più distruzione, sempre più morti. Vuole che non ci si senta al sicuro da nessuna parte, che si tema di essere colpiti ovunque. L'Italia deve ringraziare le sue forze di polizia, le sue Forze armate, la sua intelligence, la sua magistratura e la sua diplomazia. Sono gli uomini e le donne che, con grandissima professionalità e sacrificio, stanno proteggendoci da un pericolo reale che opera nascosto, mimetizzato, codardo e che colpisce sempre a tradimento. Dobbiamo aiutare le forze di polizia, le Forze armate, l' intelligence, la magistratura, la diplomazia; dar loro le risorse, le dotazioni e gli uomini di cui hanno bisogno perché la sicurezza nazionale è nelle loro mani. Anche io credo sia necessario che il Governo venga davanti a questa Assemblea per informare il Parlamento della tragedia dell'eccidio di Dacca, ma noi senatori, noi parlamentari dobbiamo chiederci cosa ciascuno di noi può e deve fare per aiutare l'Italia e l'Europa a difendersi meglio. Io credo che il nostro primo dovere sia quello di mostrare un Paese unito; almeno unito sui grandi temi della sicurezza, un Parlamento dove si discute ma non si insulta, un Parlamento dove maggioranza e opposizione non si spacchino sulla difesa dei principi fondamentali della pace e sulla difesa della vita dei cittadini. Uno degli obiettivi dei terroristi è dividerci: uccidono anche per questo, per alimentare le divisioni nelle democrazie occidentali, per creare il caos, per farci saltare i nervi. Se vogliamo rispondere alla violenza con la forza della nostra democrazia (e la nostra democrazia deve in questo caso dimostrare la sua forza), mostriamo loro la nostra capacità di coesione e la nostra unità nazionale.
2016-07-06	PD	VaccariStefano	Se si andasse ad applicare, così com'è, la previsione dell'articolo 41, che pone un'analogia con quanto già previsto per le aziende agricole, tale ammontare di rifiuti organici sicuramente verrebbe sottratto da questa tipologia di trattamento. Credo che sia necessario che, prima di dare applicazione a questa normativa, il Governo provveda comunque a un allineamento delle disposizioni in materia tra ciò che prevede l'Europa e ciò che prescrive la normativa nazionale di cui al citato decreto legislativo n. 152. Per questa ragione, insieme al collega Marinello e ad altri colleghi del Partito Democratico, chiediamo di sospendere l'applicazione di tale norma. In subordine, non conoscendo ancora il parere del Governo, chiederei che vi fosse almeno la disponibilità a valutare l'opportunità di sospenderne l'applicazione.
2016-07-06	PD	BertuzziMariaTeresa	Caro collega Ruvolo, sono queste le misure che ci chiedono i giovani, i quali non mi hanno mai parlato della tassa di accorpamento. Credo che il riordino degli strumenti di gestione del rischio e la prosecuzione della ristrutturazione degli enti vigilati dal Ministero delle politiche agricole alimentari e forestali ( in primis AGEA) determineranno un ulteriore cambio di marcia. Siamo sulla strada giusta? I dati economici - ahimè, cari colleghi - ci dicono di sì. Caro senatore Amidei, pochi giorni fa l'ISTAT ha certificato che il valore aggiunto dell'agricoltura italiana è stato nel 2015 il più alto d'Europa: più 3,8 per cento, ossia tre, quattro volte superiore al risultato ottenuto negli altri settori economici del nostro Paese. Ma il dato più eclatante è che per la prima volta i dati di crescita delle Regioni del Sud sono più alti della media nazionale. Aumenta l'occupazione nel settore, come pure aumenta la resa produttiva e il margine di reddito. Quest'ultimo dato, relativo alle Regioni del Sud, è senz'altro il risultato più significativo, sia perché si riferisce ad un settore che là tradizionalmente viene marginalizzato in termini di competitività, sia perché viene da quella parte del Paese che più faticosamente stenta a ripartire. È vero, si tratta di un dato statistico e, come tale, ha bisogno di essere scomposto e meglio approfondito, ma è innegabile, cari colleghi, che esso segnali una netta e chiara inversione di tendenza, sia rispetto all'andamento economico, sia di come si stia uscendo dalla crisi con una diversa composizione del PIL; come è altrettanto innegabile che sia anche il frutto delle politiche di riforma e di investimento di questo Governo e di questa maggioranza. Ciò non sta avvenendo per circostanze casuali e non è neppure temporaneo. È frutto di un processo di cambiamento vero nel ruolo che la produzione di beni primari sta subendo, in una società che si trasforma e con un rinnovato rapporto con il cibo, con la salute e con l'ambiente, e di una politica che lo sta intercettando, sostenendo e rafforzando. Andiamo avanti su questa strada, il PD ci sarà convintamente.
2016-07-07	LN	VolpiRaffaele	La Turchia ha avuto atteggiamenti molto opachi (lei sa benissimo anche questo) anche trattando in maniera inconsueta con ISIS per le forniture di petrolio. Nei giorni scorsi alcuni quotidiani hanno rilevato che ci sono stati scambi tra la Turchia e questi Paesi: si è scoperto che ci sono forniture militari all'ISIS provenienti da Paesi occidentali e si tratta di armamenti dati in pagamento al petrolio comprato sottobanco dalla Turchia. Mi permetta di dire, signor Ministro, che quel Paese ci ha fatto rischiare un' escalation quando ha abbattuto un aereo russo. Non entro nei particolari, ma penso che lei abbia vissuto come noi la preoccupazione del richiamo che la Russia e la Turchia si trovassero in una situazione di belligeranza e che noi stessi, in quanto alleati nella NATO, ci trovassimo in una situazione di guerra. La Siria ha bisogno di trovare spazi di soluzione concreti. C'è un passaggio anche concreto: abbiamo visto con quanti attori si svolge quella situazione difficile e non dobbiamo dimenticarne nessuno. Noi abbiamo sicuramente Assad, ma anche il Libano che a Nord viene difeso da Hezbollah (che da noi in Europa non è riconosciuto come organizzazione terroristica, ma lo è dagli Stati Uniti e da altri Paesi) e abbiamo la situazione curda. Vedo che si tornerà a un vertice sulla Siria. La preoccupazione nostra, sua e della comunità internazionale, sarà di capire quale potrà essere, nelle aree liberate, la soluzione di mediazione con la presidenza Assad. Non desidero dilungarmi, quindi concludo con un ragionamento. Le parlavo di ISIS e so che questa definizione implica anche delle particolarità rispetto alla percezione internazionale. Parlo di ISIS come Stato; non intendo riconoscerlo in quanto tale, ma loro si riconoscono come Stato e in quel modo agiscono sui territori che controllano, perché pagano stipendi e hanno funzionari. Ebbene, quegli stipendi e quei funzionari hanno bisogno di finanziamenti e per quello le dicevo che nel loro autoriconoscimento come Stato c'è un passaggio ulteriore. Notizie conosciute riferiscono che in pochi anni dai Paesi sauditi, anche attraverso fondi sovrani, sono arrivati al terrorismo e a ISIS 100 miliardi di dollari; lo ripeto: 100 miliardi di dollari. Concludo, signor Presidente, con alcune considerazioni che forse possono sembrare dure, ma penso che si inseriscano nella risposta ferma della comunità occidentale, non solo italiana, a questa situazione. Dobbiamo superare il momento del «porgiamo l'altra guancia». L'ha detto anche lei, però occorrono modalità di un certo tipo. Penso si debba almeno far sapere che c'è anche «l'occhio per occhio». «Ira di Dio» non è un'imprecazione, ma il nome dell'operazione che misero in atto gli israeliani dopo la strage alle Olimpiadi di Monaco. Quei signori che, forse in qualche palazzo di Londra, stanno facendo triangolazioni finanziarie debbono sapere che alla mattina, magari mentre vanno in ufficio, qualcosa può accadere. Qualche pasciuto saudita accendendo l'auto al mattino - parlo di gente che usa gli altri (perché non sono loro che si fanno esplodere) per propri interessi o altre motivazioni usando gli stimoli malevoli dei cattivi maestri - potrebbe accendere anche qualcos'altro. Non mi interessa se coloro che fiancheggiano, finanziano e organizzano sono a Bruxelles, in Siria o in una periferia di Parigi; c'è un piano superiore - lei lo sa meglio di me - in cui si muovono grandi interessi e che ha l'obiettivo di finanziare queste orribili realtà. Costoro devono sapere che non possono dormire nello stesso letto tutte le notti, perché la comunità occidentale saprà rispondere loro con fermezza. Signor Ministro, queste cose non le sapremo mai, però andrebbero fatte. Forse è il caso di cominciare a dirle a questi signori malvagi e cattivi, che sicuramente non rappresentano nemmeno la loro stessa civiltà.
2016-07-07	LN	VolpiRaffaele	Quanto al secondo passaggio, mi sembra che la scorsa settimana - nel caso mi corregga, ma lo ha fatto certamente - sia stato fatto un ulteriore richiamo all'opportunità positiva di riaprire la trattativa con la Turchia per il suo inserimento all'interno della nostra comunità europea. Signor Ministro, lei mi insegna che quel Paese ha ricominciato a guardare all'Europa nel momento in cui ha capito che stava cadendo il sogno accarezzato per un paio d'anni di un neo-ottomanesimo, tanto che alcune azioni sono state palesi: la Turchia cercava infatti di indirizzare la sua area di influenza sia verso la penisola balcanica storica, sia verso i Paesi che guardano verso Sud.
2016-07-07	PD	CorsiniPaolo	Innanzitutto chi è il nostro nemico? Olivier Roy, uno tra i più autorevoli islamologi, e con lui studiosi come Renzo Guolo, Massimo Campanini, Paolo Branca, parla di un Islam radicalizzato, vale a dire di una linea di teologia politica entro la quale la teologia è il mezzo e la politica è il fine. È questa l'ideologia di ceti intellettuali e borghesi urbani, di cui, peraltro, è conosciuta la genealogia, da Muhammad Abduh a Hasan al-Banna, il fondatore dei fratelli musulmani, a Sayyid Qutb: la teologia del Corano increato non suscettibile di alcuna interpretazione, se non quella letterale, una sorta di presa in ostaggio di Allah, di un dio sequestrato, la fede musulmana ridotta a ideologia unificante, totalitaria, riferimento del Califfato, di forze organizzate, di lupi solitari, di foreign fighter, di soggetti prevalentemente acculturati in ambiente universitario e imbevuti dell'insegnamento di predicatori fanatici. Chi è, allora, il nemico per ISIS e Daesh? È certamente il crociato e l'infedele, ma pure l'apostata, come apostata è Hossein Faraaz, che cade per difendere donne cristiane, donne e uomini musulmani. Il nemico è l'intera civiltà umana. C'è pure - Roy ce lo insegna - un radicalismo in declinazione islamista che si regge su basi sociali diffuse. A questo proposito divergo dall'interpretazione di colleghi di cui ho largamente condiviso l'impostazione. Non possiamo dimenticare le terze generazioni in Europa che vivono ai margini delle nostre periferie, in quartieri ghetto, le masse diseredate, le plebi miserabili in Oriente e nell'Africa sahariana e subsahariana, che diventano certamente base di manovra e focolaio di insorgenza estremistica. La linea di congiunzione tra queste due linee sta esattamente nella politica del terrore che non ha barriere territoriali e sociali e che si intreccia a conflitti regionali, a contrapposizioni storiche, alla guerra civile intramusulmana, tra sunniti e sciiti, a responsabilità di scelte sbagliate dell'Occidente. Ci sono pure linee di frattura e di divisione tra l'Islam spirituale e religioso e l'Islam politico, a loro volta lacerati tra riformisti e radicali, tra modernizzazione dell'Islam e un Islam in totale conflitto con la modernità. Il Califfato diventa così il riferimento metapolitico, l'utopia retrospettiva e reazionaria, l'equivalente contemporaneo del nazismo. Ebbene, quali possono essere le risposte? La mia condivisione con il Ministro giunge quasi a una sovrapposizione. Innanzitutto dobbiamo restare noi stessi e promuovere e tutelare i nostri valori e la nostra identità, che si chiamano democrazia, libertà, dignità, tolleranza, diritti, uguaglianza, laicità. La vittoria non dipende dai carnefici, ma dalle vittime purché non scendano sul terreno della barbarie privilegiato dal nostro nemico. Tutta la nostra solidarietà, dunque, al giovane nigeriano che è stato ucciso a Fermo dalla barbarie omicida di un aggressore.
2016-07-12	LN	ArrigoniPaolo	Questo è, dunque, un provvedimento che tenta di riparare ai danni creati dall'Europa dei burocrati, concentrati a imporre solo stupida austerità con i parametri di Maastricht e il fiscal compact, a cui - lo ricordo - solo la Lega Nord ha dato voto contrario; parametri che i Governi nostrani hanno subito, avallando e imponendoli al sistema delle autonomie locali. E veniamo alle Regioni, che complessivamente erano in pareggio di bilancio, e alle quali in pochi anni è stata imposta una riduzione della propria spesa primaria di quasi il 40 per cento, contro il 13 per cento di riduzione della spesa primaria delle amministrazioni centrali dello Stato. E tutte queste Regioni, ad eccezioni della Lombardia, hanno dovuto ricorrere all'aumento dell'addizionale regionale IRPEF. Stendiamo, poi, un velo pietoso sulle Province a seguito della demenziale riforma Delrio. In attesa dell'esito del referendum sulla riforma costituzionale, che Renzi e Boschi perderanno per l'arroganza e per il fallimento dell'azione di Governo, si registra un totale fallimento sulla semplificazione, visto che stanno nascendo modelli diversi in ogni Regione (vedi Friuli-Venezia Giulia, Sicilia, Lombardia). Si registra un marasma sul riordino delle funzioni e sul personale e, soprattutto, una vera emergenza sul lato delle risorse. Solo di tagli ai trasferimenti alle Province si è passati da 300 milioni di euro del 2011, ultimo anno del Governo Berlusconi, ai 3,7 miliardi del 2015. Esse hanno solo briciole con cui devono per far fronte agli stipendi del personale e, soprattutto, alla manutenzione di migliaia di chilometri di strade provinciali e di centinaia di scuole superiori, per le quali ci sono anche gli oneri di gestione. Figuriamoci dunque come potranno affrontare le emergenze connesse al dissesto idrogeologico! Insomma, per le Province che vanno in dissesto regna il caos, perché è saltato completamente il legame tra funzioni fondamentali, funzioni trasferite, risorse e garanzie di copertura finanziaria. Veniamo ora alle grida di dolore dei Comuni. In questi anni di risanamento dei conti della finanza pubblica i Comuni hanno fatto la parte del leone. Tra gli obiettivi del Patto di stabilità, i tagli ai trasferimenti e al fondo di solidarietà comunale, i Comuni hanno contribuito per 17 miliardi di euro, di cui solo 12,3 miliardi negli ultimi cinque anni. Solo di tagli ai trasferimenti si è passati da 1,5 miliardi di euro del 2011 - ultimo anno del Governo Berlusconi: lo sottolineo - agli 8,3 miliardi di euro del 2015, poi confermati nel 2016. È risultato inevitabile l'aumento della tassazione locale, con i sindaci chiamati a fare gli esattori per conto dello Stato. Sulla fiscalità degli immobili ricordo l'aumento da 9,2 miliardi di euro di gettito ICI del 2011 ai 25 miliardi di euro tra IMU e TASI del 2014, poi confermati nel 2015, di cui 4 miliardi di euro di gettito sugli immobili industriali, che - lo ricordo - andavano e vanno direttamente nelle casse ingorde dello Stato centrale. Caro premier Renzi, l'eliminazione quest'anno della TASI, introdotta e applicata da te e dal Partito Democratico, riporta il gettito sugli immobili a 21,5 miliardi di euro, ma il valore risulta ancora troppo alto. Siamo ormai al paradosso che diversi Comuni (molti di questi in Lombardia) non ricevono più i trasferimenti dallo Stato e vige una sorta di finanza decentrata al contrario, per cui le imposte locali riscosse dal sindaco vengono poi trasferite allo Stato. Mi avvio alle conclusioni: a proposito di questa grave situazione che tocca gli enti territoriali è doveroso sottolineare anche la conseguenza del calo drastico degli investimenti, con un taglio di oltre il 40 per cento, sia per i Comuni che per le Province. Si tratta di un'irresponsabile rinuncia a qualche punto di PIL e, dunque, una rinuncia a tante commesse di lavoro per le nostre imprese, sempre più stritolate dalla crisi economica e che continuano a morire, creando nuovi disoccupati, anche - e lo voglio ricordare - per eccesso di credito vantato nei confronti della pubblica amministrazione, che è tutt'altro che azzerato, come invece aveva promesso Renzi per il 15 settembre 2014. La cosa grave è che in questi anni si è proceduto solo e soltanto con i soliti tagli lineari ed è risultata pressoché nulla la decantata lotta agli sprechi, di cui per molto tempo è andato blaterando Renzi, mentre si succedevano inefficaci commissari alla spending review: Cottarelli prima, Perotti poi e ora il consigliere economico Gutgeld. Speriamo veramente, cari colleghi, che con il provvedimento in esame possa semplificarsi la vita degli enti locali e, soprattutto, possano essere rilanciati gli investimenti. I vincoli vengono certamente alleggeriti con il provvedimento in esame, ma non sono scomparsi e, di fronte all'ottimismo del collega Del Barba, consiglio di usare maggiore prudenza. I parametri di Maastricht insegnano: avrebbero dovuto contenere il debito pubblico e risanare i bilanci degli Stati e, invece, in Italia ci siamo ritrovati con un debito pubblico pari, ad aprile, a circa 2.230 miliardi di euro e con un rapporto tra debito e PIL superiore al 132 per cento. Non vorrei che tra qualche mese ci si possa ritrovare in una situazione ulteriormente deteriorata: rischio, questo, molto alto con l'attuale Governo Renzi. È per tale ragione che questo Governo, con la sua compagine, deve essere mandato a casa votando no al prossimo referendum sulla riforma della Carta costituzionale.
2016-07-12	LN	CrosioJonny	Signor Presidente, i senatori del Gruppo Lega Nord e Autonomie si associano al cordoglio per le vittime di questa immane tragedia che ha colpito il nostro Paese nel settore dei trasporti. Sinceramente, noi addetti ai lavori pensavamo di aver già visto incidenti a sufficienza, nel nostro Paese, incidenti che non volevamo più vedere, come quello di Viareggio e quello di Murazze di Vado, che sono i due incidenti maggiori cui, per numero di vittime e feriti, dobbiamo purtroppo aggiungere quello di oggi. Questo è il momento del cordoglio e della vicinanza alle famiglie e in particolare ai feriti, il cui numero, ahimè, crediamo sia purtroppo destinato a crescere. Come ha detto poc'anzi il collega, dobbiamo però assolutamente fare una riflessione con giudizio e criterio, specialmente chi, come noi membri della Commissione lavori pubblici si occupa da sempre del sistema dei trasporti. Il nostro Paese è sicuramente tra quelli più performanti, in Europa, per quanto riguarda l'alta velocità; abbiamo investito nell'alta velocità quasi tutte le risorse che avevamo a disposizione e oggi l'Italia si pone in competizione con gli altri Paesi. Tuttavia, signor Presidente, una riflessione va fatta sul trasporto locale e sul sistema di trasporto dei pendolari, i cui servizi - lo sappiamo benissimo - non possiedono quella qualità che dovrebbero avere. Non lo dico in termini polemici, perché non è assolutamente il momento di fare polemica e anche noi abbiamo condiviso, negli anni, gli investimenti fatti, però va fatta una riflessione sulla qualità del servizio che dobbiamo offrire. Come è stato ricordato, vi sono tratti, specialmente nel Mezzogiorno, con binari unici e anche la Liguria è collegata alla Francia tramite un unico binario, che è internazionale e questo non va assolutamente bene. Dovremmo impegnare la politica in maniera giudiziosa affinché non si arrivi, come oggi, a contare decine di vittime. Speriamo che il conto si fermi alle 20 vittime riportate dalle cronache, perché non vorremmo arrivare alle 32 vittime dell'incidente di Viareggio o, addirittura, alle oltre 40 vittime dell'incidente di Murazze di Vado. Esprimiamo tutta la nostra solidarietà a chi è stato coinvolto nell'incidente. Sappiamo che in questi momenti anche il Governo è impegnato, come abbiamo appreso dal Presidente della Commissione, che è in contatto costante con i membri dell'Esecutivo. Speriamo che la questione si raffreddi il più presto possibile, però la situazione è veramente preoccupante. In conclusione, ribadisco la nostra piena solidarietà al popolo pugliese e alle persone che oggi, purtroppo, devono contare vittime all'interno della propria famiglia.
2016-07-12	PD	LaiBachisioSilvio	Ora, si tratta di un provvedimento di adeguamento tecnico, questo è evidente, che però ha un elevato valore politico non solo per il simbolico complemento che rappresenta alla conclusione dell'esistenza del Patto di stabilità che in questi anni tanto ha vincolato i Comuni, anche oltre i vincoli reali della loro funzione, ma anche perché ha dato, in qualche modo, l'idea di un'Europa oppressiva perché si trattava di un passo del bilancio che in qualche modo noi descrivevamo come connesso alla volontà europea. Ha un elevato valore politico anche perché, a dispetto di alcune critiche, sposta i temi e l'operatività della finanza locale verso una più evidente funzione di coordinamento delle Regioni.
2016-07-12	PD	LucheriniCarlo	Dunque, nel complesso, si tratta di un provvedimento che intende, pur nel rispetto degli equilibri di bilancio, favorire la capacità di investimenti sul territorio attraverso sia il ricorso al debito che l'utilizzo degli avanzi di amministrazione, nonché rafforzando il ruolo delle Regioni quali cabina di regia nell'ambito del territorio di riferimento di ogni singola Regione. È un provvedimento importante, che semplifica e agevola il lavoro fondamentale del sistema degli enti locali e delle migliaia di sindaci e centinaia di consiglieri e amministratori regionali che spesso sono troppo vincolati nel loro lavoro. Esso determina le condizioni per un intervento più sostenuto sul fronte degli investimenti per sostenere una ripresa che i provvedimenti del Governo nel nostro Paese e il rapporto che ormai abbiamo stabilito in Europa con la flessibilità che siamo riusciti recentemente a ottenere hanno già iniziato a produrre nel nostro Paese. Tale ripresa va sostenuta e il provvedimento in esame è un intervento utile anche a detto scopo.
2016-07-12	PD	LucheriniCarlo	Siamo tutti consapevoli che in Europa, ma in particolare nel nostro Paese, abbiamo un sistema di leggi, di vincoli e di tetti alle spese che ha spesso impedito che gli investimenti si facessero anche laddove c'erano le risorse necessarie. Per troppi anni abbiamo avuto un sistema che ha attribuito ai Comuni, e nel passato anche alle Province, una teorica possibilità di investimenti, cui però non si poteva procedere perché i vincoli e le norme lo impedivano. Lo stesso Governatore della Banca d'Italia nelle sue recenti considerazioni finali, tra le altre cose, ha sottolineato, al fine di sostenere una ripresa che è in atto ma che va corroborata, la necessità di un rilancio degli investimenti pubblici in infrastrutture sia immateriali che materiali.
2016-07-13	LN	VolpiRaffaele	Il confronto che riguarda il rapporto con le banche e l'Europa per noi parlamentari non può essere interpretato al mattino leggendo i giornali; forse un po' di rispetto anche per questo Parlamento sarebbe utile per rafforzare le posizioni dell'Italia in un contesto difficile. Magari sarebbe meglio avere più rispetto per il Parlamento che per certi banchieri che, come si è visto oggi sui giornali, sono riusciti ad aumentarsi gli stipendi del 9,7 per cento in quest'ultimo anno, nonostante l'ampia responsabilità che hanno a tutti i livelli, aggiungendosi anche le clausole anti- crack.
2016-07-13	LN	VolpiRaffaele	Signor Presidente, penso che tutti noi, a prescindere dal colore politico, rappresentiamo qualcosa e qualcuno e lo rappresentiamo con la lealtà verso i nostri elettori. Il Governo non è stato eletto ma in questa sede trova la fiducia di una maggioranza: venga a riferirci la verità sulle trattative, sui rapporti con l'Europa e sul futuro dei nostri risparmiatori.
2016-07-13	M5S	BotticiLaura	Signor Presidente, il 29 luglio saranno resi noti gli stress test. È vero che da una parte il sistema bancario italiano è sotto attacco della finanza speculativa, ma è anche vero che nell'ultimo anno questo Parlamento si era impegnato a istituire una Commissione d'inchiesta per arrivare a individuare le responsabilità del sistema bancario italiano e quali siano i soggetti che lo hanno distrutto. Noi chiediamo che Padoan venga in questa sede, perché poi in Europa deve andare a riferire quello che il Parlamento ha deciso e non quello che lui vuole fare. Ricordo infatti quello che è stato fatto nell'ultimo anno da questo Governo al sistema bancario italiano e ai risparmiatori, che devono essere e tutelati e non truffati, come è successo. Il Ministro deve quindi andare in quella sede e riportare la voce del Parlamento, che per ora è l'unico sovrano, perché mister Renzi non è assolutamente sovrano e non è in grado di gestire questa difficoltà che c'è nel Paese. Attendiamo dunque con urgenza il ministro Padoan.
2016-07-13	M5S	LezziBarbara	e invece è arrivato il decimo decreto ILVA, per salvare quella fabbrica, che ammazza una città e non solo. Noi vogliamo i veri investimenti! Tra pochi mesi arriveranno le alluvioni, perché arriverà l'autunno: dove sono gli investimenti contro il dissesto idrogeologico; dov'è, in questo disegno di legge, la possibilità per gli enti locali di andare avanti? Dove è? Non c'è! Stiamo applicando di nuovo, pedissequamente, le regole europee. Addirittura c'è anche il two pack, perché i Comuni dovranno presentare le loro rimostranze alle Regioni, che decideranno se potranno agire o meno: è un po' come facciamo noi in Europa, quando andiamo lì a mendicare. Siccome l'Europa ormai è diventata altamente politica, perché si occupa solo di salvaguardare il proprio potere, essa dà la possibilità di produrre nuovo debito pubblico, che poi ci teniamo sul groppone - perché questo è ciò che succede - per le mance elettorali di cui parlavo prima, al fine di arginare i movimenti cosiddetti populisti e coloro che vanno contro l'Europa e cioè, ad esempio, il Movimento 5 Stelle. Allora arriva Renzi e dà gli 80 euro. Invece ci vorrebbe una programmazione vera: il debito pubblico si può fare, per noi non è mica una maledizione, se poi si ripaga veramente attraverso un aumento del PIL. Dove sta, nel fiscal compact, la possibilità di avere un aumento del PIL? Dove sta, nell'osservare le regole dell'austerità, imposte dalla Merkel a un cagnolino di Renzi, la possibilità di avere un aumento del PIL, visto che proprio ieri abbiamo saputo che la produzione industriale del Paese è ancora in ginocchio? ZANONI , relatrice. Presidente! LEZZI (M5S). Quindi, dopo aver contestualizzato questo ennesimo spot del Governo Renzi, il Movimento 5 Stelle decide convintamente di votare «no» al provvedimento in esame, perché siamo contro il fiscal compact, siamo contro le regole europee, siamo contro un' Europa che è fuori dal controllo dei cittadini, siamo contro un Governo prono, che accetta pedissequamente di fare ciò che l'Unione europea ci impone. Noi vorremmo invece allentare veramente le maglie e se c'è da fare debito pubblico, che si faccia, che si aggiustino le scuole, che si investa nella tecnologia, nella ricerca, nell'università, nella lotta al dissesto idrogeologico, che si investa nei trasporti e che non si piagnucoli dopo, con le facce da circostanza, in televisione, perché è infame e indecente! Almeno abbiate la decenza del silenzio, perché avete piene responsabilità su quello che succede. Non demandate all'errore umano! Qui non c'è nessun errore umano. Maledetti saranno davvero coloro che dicono che c'è un errore umano di fronte a gente che è morta! Vergognatevi per questo!
2016-07-19	PD	MartiniClaudio	La seconda considerazione: un pensiero speciale va al popolo francese, alle sue istituzioni, alla sua cultura e storia. Il terrorismo jihadista ha colpito più volte quel Paese, cercando di sfregiare il messaggio universale che tutti riconosciamo nel motto egalité, liberté, fraternité. Sentirsi vicini alla Francia vuol dire, però, capire il suo dramma terribile: il rischio, cioè, di una guerra civile vera, che incendi città e periferie. Se dovesse essere così - sappiamolo - la cosa non si fermerà alla Francia. Potremmo essere coinvolti tutti. Per questo dobbiamo aiutare i francesi a vincere il mostro dell'intolleranza e della violenza. Infine, da Nizza arriva la chiamata ad una visione alta, matura e consapevole della politica. Rispetto alla gravità del momento colpisce la modestia e l'inadeguatezza di molte delle battaglie o delle scaramucce di casa nostra. Nell'attacco all'Europa c'è anche una sfida alla sua indebolita cultura politica, alle crescenti difficoltà di misurarsi con fenomeni nuovi e dirompenti. Occorre seriamente lavorare, da tutte le sponde politiche, senza eccezione alcuna, per un salto vero della nostra cultura politica. La stessa ripetitiva discussione sulle colpe del buonismo o del muscolarismo appare già logora e spuntata. C'è molto di più ormai in gioco, ben oltre la banalità dei piccoli calcoli di partito. Concludo, Presidente. Alle vittime di Nizza e di tutte le stragi dobbiamo un impegno culturale e morale, quello di non farci trascinare nel gorgo dell'impotenza e dell'irrilevanza, per omissione o per incapacità di capire, di pensare e agire in modo nuovo. Questo per me vuol dire mettersi dalla parte delle vittime. Da lì si parte per vincere la sfida.
2016-07-19	PD	PizzettiLuciano	Signora ambasciatrice, le rinnovo i sentimenti di profonda vicinanza e amicizia già trasmessi al popolo francese dal Presidente della Repubblica. È stata colpita la Francia, ma ad essere colpiti siamo stati tutti noi. Non è, signora ambasciatrice, un tweet, ma la consapevolezza che ad essere sfregiato è chiunque si richiami ai valori civili e inclusivi della Rivoluzione francese. Non a caso, proprio nel suo Paese si colpisce di più; si colpisce di più laddove i valori più profondi hanno plasmato il mondo moderno, e l'integrazione non è un disvalore, è davvero un prodotto di quei valori. La paura che rischia di entrare in noi, che è già in noi, ha l'obiettivo, appunto, di colpire quei valori ed è l'obiettivo vero dei terroristi, per scatenare lo scontro tra civiltà; ma il tema non è lo scontro tra civiltà, con un uso, da parte del terrorismo, fanatico, strumentale delle religioni. A questo noi non possiamo acconciarci. La nostra libertà non può essere contenuta nel filo spinato. Pertanto, integrazione e legalità devono camminare insieme senza schizofrenie: lo chiediamo al Governo turco e lo dobbiamo praticare noi. La solidarietà e la costruzione europea devono essere le prime risposte; non lo scontro tra religioni, ma il dialogo interreligioso è il contributo più grande per combattere il fondamentalismo del terrore: esemplare in questo senso è il contributo alla pace che viene dalle parole costantemente indirizzate per questa via dal Santo Padre. Non i muri infrastatali, ma la frontiera europea è la strada da perseguire per combattere il terrorismo. Più Europa dunque e non meno Europa: l'Europa dei valori e l'Europa dell' intelligence, l'Europa degli scambi e l'Europa dei controlli.
2016-07-21	FI	FlorisEmilio	FLORIS (FI-PdL XVII). Signora Presidente, signori senatori, parlo da europeista e federalista convinto, ma preoccupato per ciò che sta avvenendo in Italia, dove intere categorie manifestano perplessità sull'appartenenza alla Comunità europea. È di oggi la notizia di una forte protesta nel mondo agricolo - parlo dei produttori di grano - che sostengono che il grano non dà pane. Crolla il prezzo del grano, Coldiretti e Confagricoltura (stranamente insieme), CIA e Coopagri scendono in piazza per protestare, lamentando che il prezzo è sceso quasi al minimo storico, ovvero a quello di cinquant'anni fa, contro prezzi di produzione che invece sono più che raddoppiati. Il tutto deriva dall'importazione del prodotto dall'estero, compresa l'Unione europea. Il sottosegretario Gozi qui presente sa benissimo cosa chiedono gli agricoltori: l'obbligo di una etichettatura contenente la provenienza della materia prima, ovvero indicazioni sulla qualità del prodotto, ovvero ancora la dicitura made in Italy. È su questo riconoscimento che la considerazione diventa di carattere politico. La UE infatti nega questo riconoscimento, che più volte è stato richiesto, ma non siamo mai riusciti ad ottenere un'apertura, non siamo mai riusciti ad ottenere un marchio che assicuri il consumatore, favorendo la produzione italiana che in molti settori è di qualità indubbiamente superiore. Oggi stiamo parlando del grano, ieri abbiamo parlato dell'olio, avantieri degli agrumi, ancora prima abbiamo parlato dei salumi, prima ancora del latte e prima ancora del parmigiano e di tante altre cose. Mi chiedo come si faccia a convincere queste categorie, che rappresentano un asse portante anche della nostra economia, a dire che l'appartenenza all'Europa crea loro vantaggi. Certo, il made in Italy risente della debolezza politica dell'Italia in seno alla Unione europea e qui origina la mia seconda riflessione. L'Italia, quale Stato fondatore, non gode del ruolo che dovrebbe esserle riconosciuto e non parlo del nostro presidente Renzi, ma dell'Italia. L'ultimo esempio lo abbiamo avuto in occasione dell'incontro promosso dal nuovo primo ministro britannico, la signora Theresa May, che ha convocato la Germania, la Francia e l'Irlanda per discutere su temi importanti, tra cui quelli ufficiali come i tempi di uscita e di scrittura dei trattati di cooperazione del dopo Brexit. A questo punto avanzo la mia terza ed ultima riflessione, che riguarda la 14ᵃ Commissione, cui appartengo. Riteniamo che questo Senato debba assumere una decisione con un'eventuale modifica del Regolamento per rimarcare l'importanza della citata Commissione. L'attuale Regolamento, infatti, prevede che i componenti siano anche membri di una delle altre tredici Commissioni permanenti e questo di fatto comporta la impossibilità di dedicarsi completamente ai temi europei, tra i quali considero anche importante il rafforzamento dello spirito di appartenenza all'Unione europea. È vero che siamo in attesa del referendum, ma immagino cosa succederà nel caso (malaugurato per la mia parte politica o personale) di una vittoria del sì. Mi chiedo cosa accadrà alla trattazione degli argomenti europei, cui per competenza sarà destinato il nuovo Senato, laddove i senatori nuovi eletti o nominati abbiano da svolgere un doppio ruolo: quello di sindaco o consigliere regionale e, contemporaneamente, quello di senatore. Mi spaventa veramente pensare che queste persone, seppure di intelligenza superiore, abbiano più tempo da dedicare alla 14ᵃ Commissione di quanto facciamo noi. Pertanto, non credo che questo nuovo Senato sia la panacea rispetto a quanto sto dicendo sullo spirito di appartenenza dell'Italia e della politica italiana, se vogliamo, all'Unione europea. Naturalmente spero che l'esito della consultazione referendaria sia negativo e allora ne riparleremo e parleremo del Senato così come lo vorremmo e della 14ᵃ Commissione, che ha per competenza massima quella degli affari europei.
2016-07-21	LN	CandianiStefano	Signor Presidente, mi sono preso la briga di fare un lavoro che, magari, ogni tanto è utile, perché ci abituiamo a sovrapporre carta a carta e a dimenticare quello che è stato scritto o fatto. Mi sono preso la briga di esaminare il dossier recante «Raccolta delle risposte della Commissione europea agli atti di indirizzo sui quali si è espressa la 14ª Commissione permanente», datato 21 novembre 2014. Il documento contiene tutti gli atti di indirizzo della Commissione politiche dell'Unione europea e le risposte giunte da Bruxelles. Signor Presidente, dalla lettura del dossier deriva sostanzialmente che tutto quello che mandiamo a Bruxelles viene preso e archiviato, ringraziando ovviamente il Presidente del Senato per averne dato notizia. Porto qualche esempio. Potremmo andare a vedere la risoluzione della Commissione lavoro, previdenza sociale, riguardante la Rete europea dei servizi pubblici per l'impiego. Che cosa viene detto dal Vice presidente della Commissione Maroš Šefčovič? Do lettura della parte finale della sua comunicazione: «Confidando che questi chiarimenti possono rispondere alle osservazioni formulate nel parere, la Commissione auspica di continuare in futuro un dialogo (...)» (nella parte iniziale non è stato detto niente). Lo stesso si ripete negli altri atti di indirizzo, come quelle riguardanti le attività agricole o - addirittura - le attività di politica estera. Mi è poi capitato sottomano un atto di indirizzo che ha addirittura del beffardo. Signor Presidente, è beffardo leggere che il 28 novembre 2013 la Commissione affari esteri, emigrazione del Senato ha inviato alla Commissione europea una risoluzione che terminava con l'auspicio della centralità dei negoziati di adesione con la Turchia, cui l'Italia è fortemente favorevole: «Garantire che il percorso di allargamento dell'Unione europea sia accompagnato da un ampio ed approfondito dibattito pubblico per informare i cittadini italiani sulle opportunità, i benefici ma anche i costi dell'eventuale adesione di nuovi Stati membri». La definizione - lo dico all'estensore di questa risoluzione - meritava più attenzione perché oggi è beffarda e, soprattutto, da leggersi al contrario. Infatti, nel parere della 14ᵃ Commissione in merito a tale risoluzione si scriveva: «La 14ᵃ Commissione ribadisce infine l'importanza della Turchia sul piano economico e strategico, soprattutto nel suo ruolo di elemento di stabilità e per l'equilibrio geopolitico dei Paesi del Mediterraneo e del Medio Oriente». Che lunga visione! Si diceva inoltre: «Nel ribadire il sostegno alla prospettiva europea, sottolinea tuttavia non senza preoccupazione l'impatto che gli eventi di maggio e giugno 2013 a Istanbul rischiano di esercitare sul processo di rafforzamento delle istituzioni democratiche e di apertura alle istanze della società civile, e auspica che il Governo turco stigmatizzi con forza l'uso della violenza contro qualunque manifestazione di protesta pacifica». Abbiamo scritto queste parole; sottolineo che abbiamo scritto: «che il Governo turco stigmatizzi con forza l'uso della violenza contro qualunque manifestazione di protesta» e addirittura abbiamo aggiunto la parola «pacifica». Stiamo cadendo nel ridicolo, perché si sta parlando di provvedimenti dell'Unione europea e si trascura totalmente lo scenario nel quale l'Unione europea in questo momento si sta dissolvendo. Noi oggi siamo chiamati dal relatore a valutare e approvare il recepimento di normative europee che, come dicevo prima, riguardano temi che vanno da sacchetti di plastica, fino ad arrivare alla commercializzazione di prodotti per l'edilizia, trascurando nel dibattito che la il Regno Unito è uscito dall'Unione europea qualche settimana fa e che il nostro Paese si è espresso con applausi e ampio sostegno nei confronti dell'ingresso della Turchia in Europa. Stiamo parlando della stessa Turchia che, in questi giorni e in queste ore, sta riempiendo non le galere, ma i campi di concentramento di cittadini rei di avere una posizione politica di dissenso rispetto al dittatore Erdogan, cui la stessa Unione europea ha appena elargito 3 miliardi di euro per fargli gestire i confini d'Europa. Non occorre avere grande fantasia per ricordare che il grande momento di decadenza dell'Impero romano avvenne nel momento in cui i romani pagarono le truppe per mantenere la pace ai confini. Questo è quello che sta accadendo oggi. L'Unione europea, da una parte, viene vissuta come recepimento di normative sui sacchetti per la spesa e, dall'altra, paga i mercenari al confine e chiude gli occhi rispetto a Governi, come quello turco, che prendono la prima opportunità - la storia ci racconterà cosa stava dietro questo golpe fallito - per fare repressione contro la democrazia nel Paese. In silenzio e in connivenza l'Unione europea manda qualche dispaccio e piccola rimostranza, ma ben si guarda dal prendere netta posizione contro questa situazione. Questo darebbe un significato alla nostra partecipazione all'Unione europea e non il recepire normative che riguardano le buste per andare a fare la spesa al supermercato. Se oggi dobbiamo parlare di cose serie, dobbiamo ricordarci che la nostra partecipazione all'Unione europea ha comportato il bail in e significa aver messo sul lastrico decine di migliaia di famiglie per aver recepito una normativa in maniera acritica per parte di maggioranza. Noi, quando fu il momento, dicemmo di fare attenzione perché queste stesse regole, applicate in Italia e con un sistema come il nostro, avrebbero avuto effetti devastanti rispetto a quanto ha fatto la Germania anzitempo sistemando i conti delle proprie banche e mettendo al riparo il proprio sistema finanziario rispetto a queste turbolenze. E che dire riguardo alla direttiva Bolkestein, che, applicata in Italia (come abbiamo visto qualche giorno fa), ha prodotto degli effetti devastanti riguardo alla gestione delle coste e delle spiagge? Si tratta di aspetti importanti per l'economia, che creano risorse, come avviene anche in Spagna; ma la Spagna ha affrontato la questione in maniera concreta e si è portata avanti, mettendo un paracadute. No, signor Presidente, noi non siamo soddisfatti di questa gestione. Vedremo adesso, in fase di esame degli emendamenti, quale sarà l'atteggiamento del Governo. Ci compiacciamo del fatto che in Commissione siano stati recepiti molti nostri ordini del giorno; ma ci dispiace che la Commissione non abbia recepito alcun emendamento, per la volontà di non modificare il provvedimento al Senato. I cittadini però - e mi avvio a concludere - hanno bisogno che il Governo, prima di attuare e di recepire le direttive europee, consideri la loro ricaduta nei confronti di chi il mondo lo vive nella realtà, perché troppo spesso si recepiscono le direttive europee solo per non andare in infrazione, trascurando il fatto che poi queste normative devono essere applicate. E i cittadini, spesso e volentieri, si trovano ad avere a che fare con una burocrazia già troppo soccombente. Su queste cose vogliamo che si faccia la differenza; aspettiamo la fase emendativa per esprimere un giudizio.
2016-07-21	LN	ConsiglioNunziante	Gli argomenti contenuti nel provvedimento sono chiaramente eterogenei, sia per materia, che per competenza. Ricordiamone alcuni: si parla di etichettatura degli oli d'oliva, del miele, dell'aumento dell'IVA sui preparati per risotto per coprire una differente tassazione sul gioco d'azzardo; si parla dei veicoli degli studenti europei in Italia, delle aliquote IVA, del basilico, del rosmarino e della salvia freschi, dei tartufi e dell'indennizzo in favore delle vittime di reati internazionali violenti, di disposizioni relative alla natura della fauna selvatica; inoltre, il provvedimento reca raccomandazioni dell'Agenzia nazionale per la sicurezza delle ferrovie e molto altro. Si tratta di argomenti sicuramente eterogenei, signora Presidente, di cui ricordiamo gli articoli 1, 2, 21, 22 e 23, che non sanano sanzioni ma intervengono sui casi EU Pilot che vanno a limitare i valori della trasparenza e correttezza delle informazioni. Questi articoli denotano infatti l'atteggiamento rinunciatario che questo Governo continua a tenere proprio nel settore agroalimentare, che dovrebbe invece costituire il vanto internazionale del nostro made in Italy. Signora Presidente, se poi vogliamo entrare nel merito, devo dire che io conosco bene il sottosegretario Gozi, in quanto abbiamo trascorso un'intera legislatura nella XIV Commissione della Camera; eravamo entrambi Presidenti: io nella fase ascendente e lui nella fase discendente della formazione delle norme europee. In quelle vesti molte volte ci siamo confrontati e a volte anche in modo piccato, ma sempre nella correttezza di chi cerca di portare del buono al proprio Paese. C'è però da dire che l'Europa come noi la intendiamo non è proprio questa. Noi vogliamo un'Europa che sia attenta ai cittadini, alle specificità dei propri territori, alla capacità di ogni Nazione di mettere in condizione i cittadini di trarre il meglio dalle capacità che hanno sia sotto l'aspetto produttivo, che imprenditoriale. Una delle normative più balorde che abbiamo considerato in questo periodo è la direttiva Bolkestein, che non molti giorni fa ha determinato problematiche legate a chi sta gestendo i nostri litorali. Mi rivolgo anche al Presidente del Consiglio che parlava di miglioramenti qua e là: forse è il caso di avere più forza e attenzione quando si è invitati a tre a un tavolo molto importante come quello successivo alla Brexit e al voto britannico: forse è il caso di capire che quell'invito è dovuto solamente al fatto che probabilmente, se un referendum di quel tipo fosse stato indetto in questo Paese, si sarebbe avuto lo stesso risultato. Il problema di questo Paese è molto semplice: non abbiamo un piano industriale, né energetico. Non abbiamo avuto neanche una strategia per il turismo... PRESIDENTE. La prego di concludere. CONSIGLIO (LN-Aut). ...poco o nulla sulla questione delle banche, ma stiamo tranquilli che questa Europa ci dà una mano e io, signora Presidente, mai come oggi ne ho un grande bisogno.
2016-07-21	PD	GinettiNadia	L'articolo 19 introdotto dalla Camera intende dare piena attuazione alle disposizioni contenute nella decisione quadro del 2003, n. 568, GAI per la disciplina del reato di corruzione tra privati, tassello di un puzzle di contrasto a un fenomeno più ampio e generalmente collegato ai reati contro la pubblica amministrazione; fenomeno che mina le regole della concorrenza nel mercato interno e dell'economia legale, contrasto alla corruzione a tutela degli interessi finanziari dell'Unione europea e a tutela dei diritti dei singoli imprenditori; fenomeno corruttivo che indubbiamente lede un bene più generale, che è quello della integrità del funzionamento dello Stato di diritto, mina la democrazia e le regole del vivere comunitario. È un fenomeno, la corruzione, che, oltre a sottrarre risorse al ciclo dell'economia reale e alle opportunità di occupazione, scoraggia e allontana investimenti esterni e quindi potenzialità di crescita, perché rompe il rapporto di fiducia che lega cittadini, imprese e Stato, alimenta la percezione di diffusa diffidenza, mina la coesione sociale ed economica. Tale rilievo ha portato con la decisione quadro del 2002, n. 584, relativa al mandato di arresto europeo, a includere la corruzione nell'elenco dei reati in relazione ai quali non è richiesta la verifica preliminare della doppia incriminazione ai fini dell'applicazione della misura. Particolarmente importante, in tale quadro, è pertanto arrivare alla determinazione di norme minime comuni di definizione della stessa fattispecie penale, perseguibile in tutti i Paesi membri, oggi ancora mancante. Il Consiglio d'Europa, con l'approvazione della Convenzione penale sulla corruzione nel 1999, ha istituito con uno specifico protocollo un gruppo di Stati, il gruppo "Greco", per l'individuazione delle buone pratiche di lotta a tale fenomeno corruttivo, sia pubblico che privato. Proprio nella terza relazione del gruppo "Greco" nel 2012 veniva evidenziato come il fenomeno della corruzione tra privati sia percepito come meno diffuso e meno grave e come in Italia non ci fosse a quella data nessuna effettiva applicazione delle disposizioni dell'articolo 2635 del codice civile, introdotto nel 2002, non registrando alcuna incriminazione ai sensi di tale norma. Garantire, pertanto, una effettiva ed efficace perseguibilità delle condotte di corruzione privata, come statuito nella decisione del 2003 di cui la legge di delegazione completa l'attuazione, rappresenta una priorità, per includere nella fattispecie incriminatoria sia condotte attive che passive, estendendo la responsabilità alle persone giuridiche che beneficiano di tali atti corruttivi, persone giuridiche a fine di lucro, ma anche persone giuridiche senza scopo di lucro. Il mirino di tale lotta va, infatti, puntato sulla cultura stessa della corruzione, che può manifestarsi tanto nel settore economico privato, quanto nella pubblica amministrazione. Più in particolare, la decisione quadro invita gli Stati ad adottare misure per assicurare che condotte intenzionali costituiscano illecito penale se compiute nell'ambito di attività professionali, condotte di istigazione e favoreggiamento, istigazione privata che superi la previsione attuale di cui all'articolo 414 del codice penale, prevedendo anche la procedibilità d'ufficio, nonché sanzioni proporzionate e dissuasive per le persone giuridiche responsabili, comprese pene accessorie interdittive quali il divieto di esercizio temporaneo di attività. Una specifica e significativa pena accessoria potrebbe essere inserita, e nel nostro ordinamento potrebbe fungere da deterrente effettivo e costituirebbe misura di giustizia, ovvero l'esclusione dell'azienda responsabile di corruzione dagli aiuti pubblici, dagli aiuti di Stato e ogni altra forma di sostegno economico o finanziario pubblico. La completa attuazione dei principi e criteri direttivi contenuti all'articolo 19 consentirebbe, infine, di risolvere una procedura della Commissione europea EU pilot del 2015 per omessa comunicazione delle misure nazionali di recepimento della decisione quadro del 2003, per completare la previsione della legge Severino (legge n. 190 del 2012) della punibilità per corruzione privata anche per chi avanzi la richiesta di un vantaggio indebito; corruzione tra privati, in violazione dei propri doveri a tutela di un bene che è espressione della lealtà e fiducia, indispensabile per sane relazioni professionali tra privati come nel settore pubblico, sintomo e misura del grado di senso civico, del rispetto delle regole scritte ma anche morali ed etiche che la convivenza civile impone perché il danno è prodotto anche quando non si rilevi una perdita effettiva per l'azienda, ma solo per aver generato un rapporto corruttivo in violazione delle regole di concorrenza leale. Lotta all'economia deviata e illegale contro cui in questi due anni abbiamo definito nuovi strumenti di contrasto, dal rafforzamento dei poteri dell'ANAC, all'introduzione del reato di autoriciclaggio, all'inasprimento delle pene per i reati contro la pubblica amministrazione e con la reintroduzione della fattispecie penale di reato delle false dichiarazioni nella redazione dei bilanci aziendali. L'Unione europea con il Trattato di Lisbona si è posta l'obiettivo ambizioso di arrivare a creare uno spazio di libertà sicurezza e giustizia unico; un obiettivo che comporta determinazione nel definire nuovi ed efficaci strumenti di contrasto a gravi fenomeni, quali il terrorismo, la gestione dell'immigrazione e l'asilo, la lotta alla criminalità e alle frodi, compresa la corruzione, così come indicato nel pacchetto anticorruzione presentato dalla Commissione europea nel 2011. Sono tasselli che costituiscono di fatto i mattoni su cui poggiare le fondamenta di quella nuova Europa unita che tutti invocano e che da ieri siamo stati chiamati a costruire in maniera più celere, più stretta, ma anche più rigorosa in termini di legalità; più democratica, più vicina ai cittadini e più attenta a consegnare alle future generazioni una unione più giusta ma soprattutto più sicura.
2016-07-26	FI	PelinoPaola	In conclusione ritengo che sia del tutto inutile procedere ripetutamente con decreti-legge, su cui molto spesso, come in questo caso, viene apposta la questione di fiducia da parte del Governo. Non solo siamo di fronte al bieco atteggiamento dell'Esecutivo di neutralizzare ed esautorare le funzioni proprie del Parlamento, ma ancor di più non è possibile sostenerlo, dal momento che lascia immutata la situazione critica dell'ILVA di Taranto e non dà alcuna soluzione alle due priorità imprescindibili, ovvero il rilancio economico del polo siderurgico tra i più importanti d'Europa e la necessaria e improcrastinabile bonifica ambientale.
2016-07-26	LN	ArrigoniPaolo	Con il sequestro preventivo degli impianti dell'area a caldo del 26 luglio 2012, il polo siderurgico più grande d'Italia e il secondo in Europa è diventato ufficialmente un ecomostro, per responsabilità della proprietà: prima dello Stato, sino al 1995, e poi del privato. Ma è diventato anche simbolo di negligenza, di disprezzo ambientale e di violenza della salute pubblica, anche per responsabilità e complicità dei vari enti territoriali locali e degli organismi di controllo che non hanno vigilato: l'ASL prima e, dal 2003, l'ARPA Puglia.
2016-07-26	M5S	LezziBarbara	Mi pare curioso un certo atteggiamento che di tutto il mondo imprenditoriale, liberale e anche di una parte del Partito Democratico estremamente liberale, che si alzano in piedi e drizzano la schiena nel momento in cui noi parliamo di sostegno alle piccole imprese o di reddito di cittadinanza e si scandalizzino perché dicono che siamo statalisti e assistenzialisti. Voi, invece, siete quelli vogliono fare, che vogliono andare avanti, che non piagnucolano e non stanno lì a lamentarsi. Questo lo dice il vostro Premier. Io vorrei allora sapere come voi vi poniate di fronte a una mega azienda che da sola in piedi non sa stare e ha sempre bisogno dello Stato. È strano ed è molto incoerente. Poi state lì a parlare di occupazione e di posti di lavoro, argomenti che non conoscete. Ho chiesto di intervenire anche per invitare l'onorevole Bellanova, che è una salentina e che conosce bene i problemi della nostra regione e sa quanto sia vessato, mortificato e impoverito il Sud negli ultimi anni, soprattutto con il Governo Renzi, a fare una gita a Taranto e magari ad affittare o comprare un appartamento nel rione Tamburi. Potrebbe magari cogliere l'occasione di aprire le finestre, nonostante il sindaco abbia emanato una delibera in cui chiede ai cittadini di tenere le finestre e le porte chiuse. A Taranto, infatti, accade questo. Soltanto la settimana scorsa il sindaco ha emanato una delibera con la quale chiede ai cittadini di tenere porte e finestre chiuse. Perché a Taranto non è possibile aprirle le finestre. Nel cuore dell'Europa è meglio tenere le finestre chiuse. Come se questo potesse bastare a non morire di cancro. Così come ci sono i ragazzini nei reparti oncologici che aspettano ancora la visita del premier Renzi. Visita che egli promise durante una Festa dell'Unità, per attirare i vostri applausi. Egli promise che non avrebbe abbandonato i bambini di Taranto e che avrebbe lottato contro l'Unione europea e li avrebbe salvati. Invece salva di nuovo l'ILVA. Salva di nuovo questa grande industria che in piedi non sa stare, nel vostro silenzio e nella vostra complicità. Di pari a passo a tutto questo, il nostro Sud si vede ancora depauperato e impoverito dai nuovi gasdotti, da Cerano, da una centrale a carbone che ammazza anche a Brindisi. E tutto viene ingigantito e aggravato dall'ILVA, perché i venti non arrivano solo sulle finestre e sulle porte di Taranto ma scendono fino a Brindisi, a Lecce e in tutto lo Ionio. Quindi, ribadisco la richiesta all'onorevole collega Bellanova di comprare casa a Taranto e venire a vivere lì, nonostante ci siano le delibere. E non mi faccia quei gesti di sufficienza. Venga a comprare casa a Taranto e a vivere a Taranto, e apra le finestre anche quando il sindaco intima di tenerle chiuse perché c'è troppo inquinamento a causa dell'undicesimo decreto-legge dell'ILVA. Il Partito Democratico sta lì ad aprire le mani e a sospirare. Sta lì a fare la faccia di sufficienza, ma siete voi quelli del nuovo, quelli che vanno incontro a chi vuole fare impresa, a chi finalmente ce la fa da solo e non si lamenta. L'ILVA non è quella! Fatela chiudere!
2016-07-26	M5S	NugnesPaola	Questi quartieri sono infatti divisi solo da un muro basso e da una rete rispetto a queste polveri e quando a Taranto ci sono i wind day queste polveri vengono trasportate in maniera massiccia nel quartiere, vengono respirate, ricadono sui terreni, inquinano tutto e uccidono le persone. Chiaramente, il Centro studi salute e ambiente ha dimostrato che il rischio di mortalità in quei giorni aumenta moltissimo, anche se non è certo assente negli altri giorni. Questo differimento ulteriore di tempo fa cadere anche il presupposto di urgenza. Si pone in evidenza che ciò è in contrasto con gli articoli 9, 32 e 24 della Costituzione, appunto perché sappiamo che è stata estesa anche all'acquirente l'impunibilità. Questo comporta che non si potrà ricorrere contro chi inquina. Non si potrà ricorrere, né amministrativamente né penalmente, contro chi continuerà a inquinare. Così viene sottratta al cittadino la possibilità di ricorrere per la tutela dei propri diritti violati. E in tal modo risulta anche leso il principio costituzionale di ragionevolezza, in quanto non è stata esclusa la responsabilità per condotte che provocano situazioni che danneggiano l'incolumità pubblica e l'integrità fisica delle persone. Questo per quanto riguarda la salute. Con riferimento alla procedura dell'amministrazione straordinaria, il prestito di 300 milioni di euro non verrà più restituito da chi acquisirà l'azienda, ma dall'amministrazione straordinaria. Questo rende ancora più precaria la posizione dei creditori, non assistiti dal privilegio, e che sono cioè indietro in lista d'attesa. Questa disposizione è in palese contrasto, ancora una volta, con l'articolo 3, perché crea un favore economico per delle persone, a danno di altre. Il giorno dopo l'adozione del provvedimento in esame, nel gennaio 2016, l'Unione europea ha aperto un'indagine approfondita per valutare se questi aiuti di Stato siano compatibili con la normativa europea e, nel mese di maggio, ha chiesto al Governo italiano una relazione per approfondire la questione. In Commissione, con italica maniera, il relatore ci ha detto: non fasciamoci la testa e non precorriamo i tempi, in quanto può darsi che ci andrà bene. Sicuramente c'è una violazione degli articoli 10 e 11 della Costituzione, che ci mettono in relazione con l'estero e in rapporto con l'Europa. Come avevamo detto, vi è altresì una violazione degli articoli 32 e 41 della Costituzione. Faccio riferimento all'articolo 41 perché il piano di risanamento dell'ILVA potrà essere modificato e integrato dai nuovi acquirenti secondo criteri di sostenibilità economica che, quindi, andranno a prevalere su quelli di altro tipo, come, ad esempio, quelli di carattere ambientale o di salute. Vi è altresì la violazione dell'articolo 97, perché si prevede lo sdoppiamento di procedure autorizzative in materia ambientale. Infatti, basterà che un decreto del Presidente del Consiglio dei ministri approvi il piano redatto dall'acquirente affinché ciò valga come variante all'autorizzazione integrata ambientale. Si tratta, quindi, di una procedura unica, singolare e solo per l'ILVA. Per questo e per tutti gli altri motivi, chiediamo, ai sensi dell'articolo 93 del Regolamento del Senato, di non procedere all'esame del provvedimento.
2016-07-26	PD	ScaliaFrancesco	Chiudo con una battuta sola. In una situazione di sovracapacità produttiva dell'acciaio e della siderurgia c'è l'interesse di altri Paesi che premono sull'Europa perché Taranto chiuda, ma è interesse dell'Italia che Taranto rimanga aperta.
2016-07-26	PD	ScaliaFrancesco	Il Governo ha fatto questo percorso, accidentato e necessariamente work in progress, ispirandosi al ragionevole bilanciamento di questi diritti fondamentali. Questo percorso è stato avallato dalla Corte costituzionale con la sentenza n. 85 del 2013, che ha rigettato e dichiarato inammissibili le questioni di legittimità costituzionale sollevate dalla procura di Taranto con riferimento al secondo dei decreti-legge di questa serie, individuando proprio nell'azione del Governo questo ragionevole bilanciamento tra interessi e valori tutti primari. Infatti, nell'ambito dei diritti fondamentali garantiti dalla prima parte della Costituzione, non ve ne è uno che prevale sull'altro. Il nostro compito - del Parlamento e del Governo - è quello di tutelarli, contemperarli e bilanciarli tutti. Come hanno detto in maniera chiara i relatori, il provvedimento in esame si rende necessario, da un lato, per rispondere a indicazioni che ci vengono dalla Commissione europea e, dall'altro, per agevolare la conclusione di questo percorso con la cessione del complesso industriale a un gruppo che riprenda a pieno ritmo l'attività produttiva e garantisca i livelli occupazionali. Al primo obiettivo risponde lo spostamento sull'amministrazione straordinaria dell'onere del rimborso dei 300 milioni di prestito; al secondo obiettivo risponde, per esempio, la possibilità per gli offerenti di proporre modifiche al piano ambientale. È vero che il piano ambientale è stato adeguato alle migliori tecniche disponibili con quattro anni di anticipo: entrato in vigore in tutta Europa a metà del 2016, il piano ambientale è stato adeguato a quelle tecniche già nel 2012. Siamo nell'ambito della tecnica, della scienza e della tecnologia ed è possibile che vengano proposte soluzioni migliori, più efficaci e magari meno costose, che debbono essere valutate, così come previsto dal decreto-legge, in sede di valutazione delle offerte dal comitato di esperti, prima dell'individuazione dell'aggiudicatario. Risponde a questa esigenza anche l'aspetto, da tutti giudicato scabroso, dell'esenzione ed esclusione della responsabilità penale o amministrativa per atti che siano attuativi del piano ambientale e non per un'area di impunibilità. Per l'attuazione del piano ambientale si garantisce che una violazione formale non dia adito a sequestri e non determini ulteriori stop al processo di risanamento di quell'area e alla ripresa dell'attività produttiva. Concludo dicendo che il Governo fa bene a difendere questo settore e a puntare i piedi in Europa, chiedendo di rivedere le norme sugli aiuti di Stato alla siderurgia. Mi fa specie che chi ogni giorno grida contro quest'Europa dei vincoli, dell'ottusità e dei limiti, poi richiami le procedure di infrazione che l'Unione europea attiva nei nostri confronti quando si tratta di difendere un interesse nazionale.
2016-07-27	LN	ConsiglioNunziante	Signora Presidente, onorevoli colleghi, nel corso degli ultimi decenni si è registrata una profonda modifica strutturale del settore siderurgico, legata soprattutto alla globalizzazione della produzione, che ha generato una crisi che ha colpito soprattutto le grandi imprese. Non a caso il Parlamento è stato impegnato ultimamente nella risoluzione di problemi critici connessi alle nostre più grandi imprese del settore, l'ILVA in primis, ma anche la Lucchini, con gli impianti di Piombino e di Trieste, l'AST di Terni e tutte le imprese strategiche che questo Paese aveva (a questo punto, è proprio il caso di dire «aveva»). Si tratta di realtà che si assomigliano sotto diversi aspetti e che hanno una matrice comune, quella della crisi economico-finanziaria, e che comunque sono riconducibili ad una carenza di politica industriale nel Paese, oltre che ad una mancanza di visione di insieme nel settore siderurgico nazionale. L'industria siderurgica italiana, al pari di altre realtà internazionali, non ha storicamente fruito di una volontà politica indirizzata a difendere e tutelare le eccellenze: ciò ha favorito la penetrazione nel settore di colossi internazionali, la cui missione è estranea alla tutela dell'eccellenza siderurgica e all'interesse del mantenimento della produzione italiana. I Governi di questi anni (il Governo Monti, il Governo Letta e il Governo Renzi) sono stati capaci di varare dieci o undici decreti-legge. Ho sentito un po' di interventi ieri ed ho notato che c'è stata un po' di confusione anche sui numeri; a questo punto, direi che non abbiamo le idee molto chiare neanche su quanti decreti-legge siano stati fatti per salvare l'ILVA. Sono stati capaci di nominare garanti, commissari straordinari, subcommissari, comitati di esperti, una squadra infinita di consulenti, ingegneri e tecnici, in anni di battaglie perse per questioni istituzionali e giudiziarie, anni di conflitti tra periti, giudici e ambientalisti, anni dove nulla o quasi nulla è cambiato, signora Presidente, anni che sono serviti solo ad aumentare la rassegnazione e la paura tra la popolazione tarantina. Noi consideriamo la storia dell'ILVA come qualcosa di drammatico, che impegna le Aule parlamentari dalla scorsa legislatura e che il Governo dei tecnici non ha saputo affrontare e risolvere con la dovuta concretezza. La vicenda dell'ILVA ha fatto soprattutto emergere tutta la fragilità del nostro sistema amministrativo di intervento nelle questioni ambientali e di politica industriale. La mancanza di chiarezza sui ruoli e sulle competenze degli organi istituzionali interessati al risanamento ambientale e alla riqualificazione del territorio di Taranto ha alimentato una serie di procedimenti penali e amministrativi con controbattute del Governo risultate fino ad oggi inefficaci, creando incertezze che non riguardano soltanto l'ILVA di Taranto, ma tutto il sistema industriale italiano. Ciò in quanto hanno soprattutto permesso l'intervento dell'autorità giudiziaria su questioni che rientrano chiaramente nella sfera delle competenze delle autorità garanti della tutela dell'ambiente e delle direttive comunitarie. Riteniamo che sia stata messa in gioco l'affidabilità e la credibilità del nostro Paese nei confronti degli investitori esteri. I cittadini di Taranto pagano l'irresponsabilità della classe imprenditoriale ed industriale del passato e l'irresponsabilità della classe amministrativa locale, che fino ad oggi ha chiuso gli occhi al problema sanitario e ambientale. I problemi ambientale e sanitario sono ancora più gravi se si pensa che nella stessa situazione di emergenza ambientale e sanitaria di Taranto ci sono anche altri cinquantasette siti di interesse nazionale, per la maggior parte situati al Nord del Paese, verso i quali il Governo deve intervenire con risposte concrete a tutela della salute dei cittadini. A quasi quattro anni dalle prime indagini della magistratura sul caso ILVA e sull'inquinamento dell'area di Taranto, abbiamo l'obbligo di guardare al passato soprattutto per capire e per tirare le somme sui risultati conseguiti nel percorso degli interventi tracciata dagli ultimi Governi. Questo è un atto dovuto nei confronti soprattutto dei lavoratori che hanno legato la propria vita e quella della loro famiglia al destino di quello che ancora oggi è il colosso siderurgico più importante d'Europa. Mentre noi in quest'Aula esaminiamo l'ennesimo decreto governativo sull'ILVA, fuori dal Parlamento i lavoratori, che sono sul disperato andante, si preoccupano di capire quale sia il loro futuro e come mantenere il lavoro. Se un'azione del Governo è sottoposta a così dure critiche da parte dei lavoratori, qualcosa sicuramente non va e non saranno certo dieci o undici decreti ad attenuare la loro rabbia. L'incertezza che ne deriva rischia di mettere in discussione l'attività dello stabilimento e far perdere commesse e affidabilità perché, al di là degli aspetti legislativi e burocratici e delle inchieste giudiziarie, vi è il lavoro quotidiano che va avanti grazie all'impegno dei lavoratori che, anche nei momenti più difficili della storia dello stabilimento siderurgico, si sono dati da fare pur non avendo alcuna garanzia né certezze per il futuro. Questa è un po' la cronistoria. Nella giornata di ieri ho sentito alcuni interventi, soprattutto da parte di esponenti della maggioranza, in cui si esortava l'opposizione a fare proposte concrete e non solamente critiche. Credo però che la vergogna a questo punto non abbia più limiti: avete posto l'ennesima fiducia
2016-07-27	M5S	MartelliCarlo	Ma andiamo avanti. Cosa proponiamo noi per il futuro, visto che quello è il passato e bisognerebbe solo dimenticarlo? Voi vi riempite la bocca con il fatto che bisogna fare ricerca e innovazione. Bene, la produzione di massa di acciaio è una cosa che nell'Europa occidentale non ha più senso. Non abbiamo più questa necessità di costruire, costruire e costruire; ce l'ha la Cina e ce l'ha l'India, ma non ce l'abbiamo noi. Ecco perché la produzione cinese è ultracompetitiva rispetto alla nostra. L'ILVA è fuori mercato da qualunque punto di vista: non può produrre utili e non potrà farlo mai più, perché la Cina produce intenzionalmente in dumping, cioè sottocosto. Addirittura, i vostri commissari europei, che difendete tanto, hanno proposto di concedere ugualmente alla Cina lo status di economia di mercato, con la conseguenza che non potremo più neanche mettere i dazi contro la Cina. Quindi, dato che questa è una cosa fuori mercato, bisogna pensare a qualcosa che ha senso adesso e che non ce l'aveva prima: si chiama economia di scala. I grandi siderurgici servivano per avere un'economia di scala nella produzione. Adesso esiste una cosa che si chiama manifattura additiva e che permette di produrre dei pezzi industriali in modo impossibile in altra forma: pezzi aeronautici, dove la tecnologia è al massimo. Bene, una delle idee che abbiamo noi, una volta lavorato per cent'anni per smantellare quello che c'è, è di fare un bel distretto della manifattura digitale. Un'altra cosa di cui c'è bisogno in quella zona è un programma di disinquinamento. Noi siamo all'avanguardia per il decommissioning nucleare; possiamo diventare all'avanguardia anche per il decommissioning chimico. Questo è pensare al futuro; invece voi pensate al passato. Chiudo dicendo un'ultima cosa. Ho guardato i dati occupazionali: nel tarantino la disoccupazione è cresciuta negli ultimi cinque anni e, sommata al tasso di inoccupati, si arriva al 47 per cento. Quindi l'ILVA non ha risolto e non risolverà mai i problemi occupazionali di quella zona. Quindi è ora di voltare pagina, basta con il passato. Voi siete dei dinosauri, e i dinosauri si sono estinti; dovrete estinguervi anche voi.
2016-07-27	PD	TomaselliSalvatore	Signor Presidente, onorevoli rappresentanti del Governo, colleghi, anche in questa occasione, tornando a discutere della vicenda ILVA, l'attenzione di tanti colleghi è stata attratta più dallo stucchevole dibattito sulla contabilità dei decreti-legge emanati nel corso di questi ultimi anni che dal futuro di quella realtà industriale e dalla complessità delle questioni che ad essa sono collegate. In realtà, proprio la ripetuta iniziativa legislativa cui si è fatto ricorso dopo l'intervento della magistratura di quel 26 luglio 2012 (proprio ieri quattro anni fa) è semmai la conferma che siamo di fronte a quella che è, a mio parere, la più grave crisi industriale ed ambientale oggi aperta in tutta Europa e, nel contempo, al destino di ben 15.000 posti di lavoro, tra diretti e indiretti e del principale impianto siderurgico d'Europa dove si produce un terzo del fabbisogno nazionale di acciaio. Perché di questo stiamo parlando, non certo di una vicenda ordinaria. In questo dibattito, in cui non sono mancati i cedimenti alla retorica inconcludente e alla demagogia a piene mani, cui - devo dirlo - i colleghi Cinque stelle hanno mostrato anche in questa Aula, in queste ore, una qualche predisposizione, noi rivendichiamo con forza e coerenza lo sforzo, certo non privo anche di errori e approssimazioni, compiuto in questi anni: uno sforzo volto a tenere insieme - ripeto: a tenere insieme - l'emergenza ambientale e sociale di un'intera città con la necessità di salvare e valorizzare un pezzo decisivo del nostro sistema manifatturiero, a cui l'Italia non può e non deve rinunciare. Abbiamo scelto la strada che sapevamo essere la più difficile ed ambiziosa insieme. Altri hanno invocato, anche in questa occasione, scorciatoie e semplificazioni, utili solo a brandire la bandiera di una delle parti di questa così complessa vicenda, alimentando colpevolmente una rinnovata quanto anacronistica dicotomia tra ambiente e industria, tra salute e lavoro, che l'Italia e la stessa Taranto hanno più volte mostrato di voler superare. Vorrei invitare un attimo costoro e tutti noi a riflettere su quale sarebbe oggi lo scenario se Governo e Parlamento non fossero intervenuti: un complesso aziendale sequestrato e fermo, molte migliaia di lavoratori alle prese con gli ammortizzatori sociali e privi di qualsiasi futuro di stabile rioccupazione e la prospettiva dello stesso risanamento ambientale del sito industriale resa sostanzialmente impraticabile dall'assenza di risorse e dal venir meno di ogni legame con la continuità produttiva e aziendale. La realtà, invece e per fortuna, è che tale scenario è stato scongiurato in questi anni anche grazie agli interventi oggetto dei vari decreti-legge e oggi a Taranto e per l'ILVA si aprono prospettive ben diverse, per quanto non ancora soddisfacenti, rispetto alla narrazione che i Gruppi di opposizione hanno voluto raccontare. Citerò molto velocemente alcuni fatti. Il piano ambientale approvato nel 2014 è in via di realizzazione, tant'è che sono state completate 112 prescrizioni e altre 58 sono in corso di attuazione, anche grazie alle risorse anticipate dal Governo, come è stato richiamato ieri sera dal collega Mirabelli. È stata assicurata la ripresa produttiva dello stabilimento di Taranto che è tornato a produrre tra i 5 e i 6 milioni di tonnellate annue. Non un solo lavoratore è stato licenziato anche grazie all'utilizzo sapiente e a turno degli ammortizzatori sociali. È stato avviato un piano graduale di pagamenti dei crediti all'indotto, mentre per le attività in corso vengono garantiti pagamenti regolari. Gli stessi interventi ambientali stanno dando i primi risultati: la città di Taranto è protagonista del primo Contratto istituzionale di sviluppo, a cui sono stati destinati circa 800 milioni di euro di risorse pubbliche per gli interventi di infrastrutturazione e bonifica della città e del porto. Mentre parliamo è in corso, a Palazzo Chigi, l'ennesimo incontro per il futuro dei 520 lavoratori del terminal container di Taranto. L'azione del commissario straordinario per la bonifica, l'ambientalizzazione e la riqualificazione di Taranto - parliamo degli interventi rivolti alla città - sta producendo risultati importanti: sono stati ultimati i lavori relativi alla scuola Deledda del rione Tamburi e sono in corso di ultimazione i lavori di riqualificazione delle altre quattro scuole di quel quartiere; sono in corso i lavori relativi alle aree portuali e sono state completate le attività di caratterizzazione e di analisi dei rischi in molte aree della città e del Mar Piccolo. È stata avviata la messa in sicurezza e gestione dei rifiuti pericolosi e radioattivi nel deposito ex Cemerad. Infine, è accaduto quello che probabilmente in molti auspicavano non accadesse mai: si sono costituite due cordate di importanti imprese e soggetti finanziari, che hanno presentato istanza per rendere contendibile la futura ILVA. Ciò ha visto la presenza anche di grandi aziende internazionali, che stanno partecipando alla procedura di acquisto dell'ILVA, smentendo in tal modo le cassandre che ritenevano che questo momento non sarebbe mai arrivato. Siamo ancora lontani dagli obiettivi che ci siamo prefissi, ma è falso e non onesto sostenere che in questi anni non sia accaduto nulla o che la situazione a Taranto e all'ILVA sia la stessa di quattro anni fa. Inoltre, lo stesso decreto-legge che ci accingiamo a convertire contiene misure che si iscrivono coerentemente nello sforzo profuso sin dall'inizio, a cominciare dalle modifiche che legano indissolubilmente e sempre più strettamente il piano industriale al piano ambientale e che costituiscono una maggiore tutela nei confronti degli standard di rispetto ambientale e di applicazione delle cosiddette best available technique (BAT). Un percorso è reso ancora più trasparente - checché se ne dica - dalla istituzione di un comitato di esperti, peraltro già insediato nei giorni scorsi, composto da personalità del tutto autorevoli per competenza ed indipendenza e dal più esplicito coinvolgimento delle agenzie ambientali pubbliche. Particolarmente significativa, a questo proposito, è la norma approvata alla Camera con cui si autorizza l'ARPA Puglia ad assumere personale a tempo indeterminato per assicurare le necessarie attività di vigilanza, controllo e monitoraggio e gli eventuali accertamenti tecnici riguardanti proprio l'attuazione del piano ambientale. Ulteriori misure, come puntualmente richiamato dai relatori nella loro illustrazione, sono relative a meglio chiarire, peraltro in linea con le stesse indicazioni della Commissione europea, le modalità di erogazione e di rimborso delle risorse anticipate dallo Stato e destinate, in parte, a garantire la continuità produttiva ed occupazionale (300 milioni) ed, in parte (800 milioni), totalmente vincolate a finanziare gli interventi ambientali: risorse, queste ultime, su cui lo Stato potrà rivalersi in nome del principio per cui chi inquina paga. A proposito di queste risorse, è indicativo della strumentalità di alcune posizioni, ribadite anche in quest'Aula, il succedersi di interpretazioni le più varie e contraddittore. Abbiamo ascoltato varie tesi del tipo: siamo in presenza di regalie ai privati che acquisteranno l'ILVA (come se ciò dovesse avvenire gratis ), lo Stato non ha messo alcun soldo sul risanamento ambientale (e abbiamo visto che è falso); si tratta di aiuti di Stato e l'Europa ci sanzionerà; avete espropriato una proprietà privata. Abbiamo insomma ascoltato tutto e il suo contrario. In realtà, nulla di tutto ciò: si tratta risorse anticipate dallo Stato con finalità ben chiare, che rientreranno nelle casse pubbliche in modo assolutamente lineare e per nulla aleatorio. Signor Presidente, colleghi, ho avuto la possibilità di seguire da vicino in questi anni il percorso parlamentare dei vari interventi legislativi e il dibattito che li ha accompagnati in queste Aule e nel Paese. Ho grande rispetto per le opinioni diverse dalle nostre sulla bontà di questo come di altri provvedimenti, purché abbiano però l'intelligenza e, se posso dirlo, l'umiltà di cimentarsi con il merito delle misure adottate di volta in volta e con la complessità e la drammaticità della vicenda. Continuo a trovare, invece, alcuni toni ed argomenti francamente incommentabili per la demagogia e il velleitario benaltrismo, se così posso definirlo, privi di una qualsiasi proposta alternativa credibile a quanto fatto finora e di ciò non possiamo che prendere atto: evidentemente non si vuole cogliere la complessità della sfida che abbiamo dinanzi a noi. L'esito di questa sfida sarà decisivo, non solo per Taranto e per una parte così significativa del mondo del lavoro e della nostra manifattura, ma per l'intera storia industriale italiana. Il nostro è un Paese che ha scelto da tempo di provare a declinare una moderna politica industriale fondata sulla sostenibilità dei processi produttivi e sulla piena coerenza con gli obiettivi di rispetto della salute e dell'ambiente. ILVA può e deve essere il battistrada di una nuova siderurgia tecnologicamente e ambientalmente all'avanguardia sul mercato globale. In questi anni, e ancora con questo decreto, ci ha ispirati sempre una caparbia volontà, politica ed istituzionale, di tenere insieme tali obiettivi e, in particolare, la continuità produttiva con il risanamento ambientale: non riconoscerlo, prima ancora che non onesto, è un errore madornale. Per tali ragioni, con altrettanta determinazione, continueremo a lavorare incessantemente per il futuro dell'industria italiana e per il bene dei lavoratori e dei cittadini di Taranto e, proprio per avvicinare quanto più possibile questo futuro, i senatori del Partito Democratico voteranno con convinzione a favore della conversione in legge di questo decreto-legge e rinnoveranno la fiducia al Governo.
2016-07-27	LN	CandianiStefano	Signora Presidente, alla fine siamo giunti a questa nuova puntata della legge di delegazione europea. E la cosa che ci stupisce è la straordinaria indifferenza rispetto a quanto sta accadendo fuori da quest'Aula. Noi oggi abbiamo approvato - anzi, avete approvato, perché voi avete votato a favore di cose che noi non condividiamo - il recepimento di normative europee che vanno dal commercio di materiali edili al tipo di benzine, piuttosto che a come devono essere etichettati i prodotti alimentari e a normative riguardanti la corruzione, piuttosto, ancora, che a normative riguardanti cittadini italiani nei rapporti con altri Paesi o a materia bancaria. Ecco, non ci sarebbe dispiaciuta da parte del Governo una seria riflessione su quello che ha significato e sta significando l'appartenenza all'Unione europea per quanto riguarda la materia bancaria. Signora Presidente, forse a qualche collega sarà sfuggito, durante queste votazioni, che negli ultimi giorni e ore all'esterno si stanno facendo degli stress test, delle verifiche, dalle quali risulta uno scenario tutt'altro che omogeneo e facile riguardo al credito e alla finanza; uno scenario che descrive un'Europa che ha perso il contatto con quella Europa dei popoli che aveva, nello spirito dei Padri costituenti del dopoguerra, la volontà di creare una grande opportunità di pace, libertà e commercio. Oggi l'Europa è una grande opportunità di speculazione, di finanza ed usurpazione del diritto democratico dei popoli. Signora Presidente, la Gran Bretagna è stata tanto aspramente criticata negli ultimi giorni, da qualche Solone e da numerosi sedicenti tuttologi che frequentano gli studi televisivi del Governo, per un referendum; una parola che ormai appare a noi frequente: referendum, di cui si sente parlare e se ne parlerà in autunno. Ma qual è il referendum che hanno tenuto i cittadini della Gran Bretagna? È un referendum per decidere sul loro destino, che ha un parallelo con lo stesso metodo con il quale la Gran Bretagna ha deciso di partecipare all'Unione europea quarantadue anni fa. I cittadini della Gran Bretagna, infatti, decisero di entrare nell'Unione europea attraverso un referendum popolare. E attraverso un referendum popolare hanno scelto di uscire dall'Unione europea, e non già dall'Europa. Come infatti qualche commentatore molto accorto ha notato, siamo sicuri che sia la Gran Bretagna a essere uscita dall'Europa? O forse è stata l'Unione europea a essere uscita dall'Europa intesa come entità storica e culturale, nella quale la Gran Bretagna invece è rimasta? Questa è una domanda e un punto che vanno ben oltre il semplice recepimento di normative, di direttive e di burocrazia, come anche oggi avete fatto. Se in questo Paese c'è bisogno di riforme, esse devono tendere a dare ai nostri cittadini meno burocrazia, meno Europa soffocante. Questo è quanto avremmo voluto dalla legge sull'Unione europea e di delega al Governo per recepire le direttive europee. E invece abbiamo, ancora una volta, un mero recepimento burocratico che si astrae da quanto sta succedendo all'esterno. L'Europa perde la Gran Bretagna. Per le istituzioni europee nessuno di noi ha votato: nessun cittadino ha votato per avere Juncker a dirigere la Commissione europea; nessun cittadino ha votato per avere organi direttivi che fanno leggi o definiscono le politiche europee come il Consiglio europeo; nessun cittadino italiano può e potrebbe votare in un referendum sulla partecipazione dell'Italia o, meno, all'Unione europea. Questa è la differenza di democrazia fondamentale che distingue, purtroppo in negativo, l'Italia dalla Gran Bretagna. All'esterno cosa sta accadendo? La Gran Bretagna esce e la Turchia - Paese per il quale questo stesso Governo, quando aveva la Presidenza di turno, ha impegnato una sessione del Parlamento europeo per la discussione della sua entrata in Europa - oggi sta schiacciando l'opposizione politica interna, nel silenzio assordante dello stesso nostro Governo e delle altre istituzioni europee. Allora mi domando e vi domando: che senso ha partecipare a questo modo di essere Europa e assorbire semplicemente delle definizioni burocratiche che definiscono le modalità con le quali si deve etichettare un prodotto? Il Governo perde di vista - e forse lo fa scientemente ‑ la difesa del nostro stesso made in Italy e si piega a delle definizioni burocratiche che avvantaggiano il commercio, e non la produzione, in un'Europa che vuole sempre meno la distinzione della qualità dei prodotti made in Italy rispetto a quelli scadenti di altri Paesi europei, semplicemente per rendere più facili le loro predisposizioni commerciali. Questa Europa non ci piace. La cosa che meno ci fa piacere è il silenzio-assenso del Governo rispetto alle critiche mosse puntualmente con gli emendamenti presentati dall'opposizione. Signor sottosegretario Gozi, noi avevamo auspicato una riflessione sull'articolo 10, che riguarda, ancora una volta, il sistema bancario e finanziario europeo, che già in precedenza, con le risoluzioni in Commissione, avevamo indicato come punto debole. Avevamo auspicato una riflessione su un metodo sbagliato come il bail in, perché applicato in un Paese che non aveva e non ha una struttura bancaria per sostenere quel tipo di rischio. A fronte di tutto questo avete tirato dritto. Lo avete fatto con il bail in a suo tempo e oggi con la votazione dell'articolo 10, che definisce le modalità assurde di definizione del rischio degli istituti di credito. E avete respinto un nostro ordine del giorno che semplicemente chiedeva al Governo di produrre, almeno una volta all'anno, un elenco preciso e chiaro nel quale fossero individuati i limiti di rischio degli istituti bancari. Lo avete respinto. Perché lo avete fatto? Qual è la ragione che vi spinge a essere dalla parte dei banchieri e non dei cittadini? Date una risposta a questo quesito: perché siete ancora con i banchieri? Perché siete con un'Europa che vuole togliere il diritto di voto ai cittadini? PRESIDENTE. Senatore Candiani, concluda. CANDIANI (LN-Aut). Signora Presidente, concludo. Non se ne abbia a male se sto facendo delle domande scomode a un Governo che lei sostiene. PRESIDENTE. Non ne ho a male. Applico solo le regole e il tempo a sua disposizione sta per terminare. Credo abbia avuto modo di esprimere la sua opinione. CANDIANI (LN-Aut). Anche se mi interrompe, continuerò a porre la stessa domanda: perché il Governo sta dalla parte della finanza e dei banchieri che schiacciano i cittadini? Perché il Governo vuole una modifica della Costituzione che impedisce ai cittadini di votare sull'Unione europea? Perché il Governo vuole un Senato che non possa più essere eletto dai cittadini? Queste sono le domande cui dovete dare risposta. C'è una simmetria tra la vostra politica europea e la volontà, che state portando avanti con la modifica della Costituzione, di togliere la possibilità ai cittadini di scegliere sul loro futuro. E noi a questo vostro modo di fare diciamo no.
2016-07-27	LN	CentinaioGianMarco	Signora Presidente, oggi il presidente Mattarella, insieme al presidente del Consiglio Renzi, in virtù degli atti di terrorismo che stanno accadendo in queste ore in Europa, ci lanciano un messaggio: «L'Italia non entri nell'età dell'ansia». Troppo facile dirlo, Presidente, quando si va in giro tranquillo, con 20 auto di scorta. Diciamolo a tutti quei cittadini italiani in giro per il mondo, a quei cittadini italiani che hanno subito anche un lutto a causa del terrorismo islamico che sta colpendo il nostro Continente. Signora Presidente, mi piacerebbe che lei, in qualità di Presidente di turno, portasse il mio appello unitamente alla richiesta di informazioni - che farò anche per iscritto - al Presidente del Consiglio, al Presidente della Repubblica, al ministro Boschi, alla presidente Boldrini, all'onorevole Kyenge, al presidente della Regione Lazio Sassoli, che qualche settimana fa, in un impeto... PRESIDENTE. Veramente, il presidente della Regione Lazio è Zingaretti. CENTINAIO (LN-Aut). Comunque a Sassoli. A questo punto, Sassoli non so chi sia. PRESIDENTE. È un parlamentare europeo. CENTINAIO (LN-Aut). Peggio ancora, Presidente, allora anche al parlamentare europeo mi piacerebbe arrivasse una richiesta che proviene da un territorio, il mio. Noi li abbiamo visti ai funerali del povero migrante ucciso qualche settimana fa. Però, signora Presidente, io venerdì ero a Voghera, una città della provincia di Pavia, dove vivevano due miei concittadini, due persone che hanno avuto la sfortuna di essere nel posto sbagliato al momento sbagliato. Si trovavano a Nizza qualche giorno prima. Queste due persone sono state uccise dalla furia islamica di chi ha deciso di interrompere la vita di due cittadini italiani. E come loro ce ne sono tanti altri. Il problema, signora Presidente, è che venerdì non c'era nessuno a rappresentare lo Stato italiano. Non c'era nessuno ai funerali di questi due cittadini italiani. I banchi erano vuoti e la gente se ne è accorta e lo ha commentato. La gente si chiede perché due cittadini italiani morti in quel modo così violento vengano totalmente dimenticati dai soloni della sinistra, che diventano fenomeni quando bisogna andare a farsi vedere, ma poi sono totalmente assenti quando due italiani vengono a mancare per mano di terroristi internazionali. Io questa domanda me la pongo, e la pongo all'Assemblea. E mi piacerebbe, in futuro, avere una risposta da parte di quei fenomeni che erano presenti invece a Fermo. La domanda la farò anche al Presidente della Repubblica, per chiedergli di spiegarci come facciamo e come fanno queste persone, soprattutto i cittadini di Voghera e i parenti di queste due persone, a non vivere nell'ansia. Forse bisogna mettere loro la scorta.
2016-07-27	M5S	BotticiLaura	Signora Presidente, come ha appena affermato il senatore Tremonti, noi stiamo dando in mano a un comitato indipendente delle scelte di politica macroprudenziale. Non so in quanti di voi hanno realmente letto la disposizione in esame, che fa anche riferimento alla raccomandazione CERS/2011/3, che, peraltro, doveva essere recepita entro il 30 giugno 2013 e, quindi, siamo in ritardo tre anni. Segnalo ciò per dirvi che qualcosa non funziona. Il Comitato in oggetto avrà il potere di mandare le raccomandazioni agli Stati membri - ossia a noi - su come agire nelle situazioni in cui ci troveremo. Come è stato ricordato, quando l'anno scorso si è parlato in questa sede di bail in, il tema è stato preso sotto gamba, quasi a dire che tanto, poi, in qualche modo ce la saremmo sbrigata. Oggi come oggi, non si può sostenere che, prima o poi, cercheremo di evitare le scadenze che l'Europa ci chiede. Invito veramente a non votare questo articolo e a stralciarlo, perché è pericolosissimo. Abbiamo un'Europa che, oggi come oggi, rischia di implodere, perché quello della Brexit è solo il primo caso di uno Stato che non vuole farne parte. Entro i prossimi mesi ci saranno altri Stati membri che andranno ad elezioni. Rischiamo di fare delle cose con l'Europa e, il prossimo anno, di non avere più l'Europa e non sapere più dove mettere le mani; non solo per quanto avete continuato a fare in questi ultimi tre anni, perché è dal 1992 che si è deciso di fare questa Europa. Il discorso è che il prossimo anno rischiamo veramente di non avere più un'Unione europea, ma una marea di trattati, di condizioni e di comitati, che metteranno comunque bocca nei nostri affari. Siccome nessuno ha chiesto ai cittadini di entrare in Europa e, oggi come oggi, molti cittadini europei si stanno rifiutando di stare in questo sistema europeo, vi prego di ragionare, perché c'è un punto di non ritorno, che è quello dell'implosione dell'Europa. Poi mi auguro che non accada ciò che accade nel resto del mondo, con le guerre.
2016-07-27	M5S	EndrizziGiovanni	Signora Presidente, l'impianto Italcementi di Monselice, a sud di Padova, è in via di dismissione. Nel 2010 risultavano 155 lavoratori, attualmente sono 50, e dal 1° febbraio 2017 potrebbe non esserci più nessuno. A questi si aggiunge un centinaio di lavoratori dell'indotto. Chi si fa carico della situazione? Nessuno, sono abbandonati. L'edilizia è abbandonata a se stessa e la nuova Holding Italcementi Heidelberg dismette. Dal 2011 al 2013 sarebbero stati circa 80 gli esuberi presso la cementeria di Monselice, a causa del cambio di proprietà e della conseguente demolitiva ristrutturazione. Nel mese di aprile 2016 è stato chiuso lo stabilimento Cementizillo di Este con la fuoriuscita di altri 50 lavoratori, tra accompagnamento alla pensione ed esuberi. Ora noi ci chiediamo se i lavoratori di Monselice siano cittadini di serie B, perché non possano godere del cosiddetto piano sociale di cui altri lavoratori della stessa azienda hanno potuto beneficiare. La crisi di tutto il comparto collegato ha portato a sud di Padova una disoccupazione media del 17 per cento contro una media provinciale del 7 per cento: è un impatto devastante; un intero territorio si è impoverito. Penso ad anni di sproloqui sulla flessibilità nel mercato del lavoro, che ci hanno nascosto che in tutti i Paesi d'Europa accanto alla flessibilità viene garantita la sicurezza dei redditi. Nei Paesi civili si parla di flexsecurity. L'articolo 38 della Costituzione peraltro tutela il reddito dei lavoratori disoccupati involontari, ma l'Italia è pressoché l'unico Paese privo di un reddito di cittadinanza. Il Movimento 5 Stelle ha avanzato da anni una proposta che garantisce che nessuno scenda sotto la soglia di povertà, che libera i cittadini dai ricatti occupazionali, dalle raccomandazioni politiche, dal voto di scambio per mendicare un reddito, e sviluppa un sistema di formazione e ricollocamento che favorisce anche le imprese, perché riduce le tensioni sindacali. Chi ha rifiutato finora le nostre proposte, finanziate in modo valido, come hanno riconosciuto i funzionari della Commissione bilancio; chi ha respinto le nostre proposte per l'innovazione, la ricerca e lo sviluppo, la formazione e la riqualificazione dei lavoratori; chi ha rifiutato le proposte per il rilancio dell'economia a partire dalla riqualificazione energetica degli edifici, che tanto bene farebbe proprio al settore edile; insomma, chi vivacchia di interventi spot, tra un milleproroghe e un millemance, deve ora dare risposte a questa situazione, perché in Provincia di Padova abbiamo le vittime della loro ignavia. Sollecito pertanto, signora Presidente, una tempestiva risposta all'interrogazione che su questo fatto ho presentato oggi al ministro Calenda.
2016-07-27	M5S	GaettiLuigi	È vero, siamo sotto di 5 miliardi, perché tra import ed export il sistema italiano importa 5 miliardi, ma è altrettanto vero che potremmo esportare di più e meglio se veramente fossimo sinceri, se dicessimo la verità, perché se importiamo il cacao o il caffè dall'estero, ben venga se io so cos'è, se bevo il caffè del Costa Rica piuttosto che di qualche altro Paese. Non dobbiamo vergognarci di dire la verità. Quante sono le cosce di prosciutto che poi tornano all'estero come made in Italy ? Quante sono le carni per cui è sufficiente che un animale sia allevato gli ultimi quattro mesi in Italia (su un anno di vita) per dire che sono carni italiane? Siamo sinceri. Questo potrebbe essere fatto in maniera diretta, perché l'Europa non vieta che le nostre industrie scrivano un'etichetta completa, e invece non lo fanno perché così guadagnano di più, a discapito di quegli allevatori che stanno chiudendo le stalle, che sono affamati, perché con 0,29 centesimi per un litro di latte non si sopravvive.
2016-07-27	M5S	MontevecchiMichela	Scusi, Presidente, ma c'è un tale macello che non si sente niente! MONTEVECCHI (M5S). Pensiamo inoltre, che, conformemente a quanto è scritto nella direttiva europea, si debba procedere sulla via della liberalizzazione della gestione dei diritti d'autore e dei diritti connessi. Tra l'altro, in 7ᵃ Commissione al Senato è stato esaminato anche una affare assegnato in merito e sono state date delle linee di indirizzo. Ora, constatato che in Europa rimangono solo l'Italia e la Repubblica Ceca ad avere un monopolio ancora in essere per quanto riguarda la gestione dei diritti d'autore e dei diritti connessi e considerato che nella direttiva, invece, si invitano i Paesi membri ad abbandonare questa strada e a percorrere quella della liberalizzazione, abbiamo presentato alcuni emendamenti per ricordare al Governo quanto è scritto nella direttiva stessa e per richiamarlo a riflettere sull'attuale testo della legge. Di certo, esso non va - a nostro avviso - nella direzione delle indicazioni e degli indirizzi contenuti in tale direttiva, che sono liberalizzazione e anche una maggiore trasparenza. Mi riferisco - poiché l'ho sottoscritto anch'io - a un emendamento del senatore Crimi, il 20.30, che chiede proprio una maggiore trasparenza degli organismi di gestione, o all'emendamento 20.24, sempre a prima firma del senatore Crimi e da me sempre convintamente sottoscritto, che chiede di garantire che i proventi degli organismi di gestione debbano essere impiegati nuovamente per la distribuzione dei diritti d'autore e non debbano prendere altre vie, come purtroppo è successo in un passato poco e meno recente. Ora, io mi auguro che il Governo tenga seriamente conto di queste proposte, perché non tenere conto delle modifiche da noi proposte significa travisare lo spirito di ciò che è scritto nella direttiva europea, e non conformarsi ad essa.
2016-07-27	PD	PignedoliLeana	In Europa bisogna trovare le alleanze e il Ministro, ogni volta che va a Bruxelles, ha questo compito e fa questo lavoro. In Europa siamo il Paese che lavora di più sul tema dell'etichettatura.
2016-07-27	PD	PignedoliLeana	L'Italia, da sola, non può andare in Europa e sbattere il pugno sul tavolo, perché così farebbe solo del cinema, come si suol dire.
2016-07-28	FI	AmideiBartolomeo	AMIDEI (FI-PdL XVII). Signor Presidente, onorevoli colleghi, il tema all'ordine del giorno riguarda, come ben sappiamo, l'approvazione del disegno di legge di delegazione europea 2015. Il provvedimento contiene più di una delega al Governo per il recepimento delle direttive europee e l'attuazione di altri atti dell'Unione europea. Si tratta, quindi, di un provvedimento che, con cadenza annuale, adegua il nostro ordinamento alle norme prodotte dal legislatore europeo. In questo modo, l'Italia ottempera (per così dire) agli obblighi derivanti dalla nostra appartenenza all'Unione europea. Di fatto, però, il Parlamento italiano si trova a recepire e a dare attuazione agli atti europei in maniera del tutto passiva e talvolta - per non dire troppo spesso - si assiste alla pura e semplice immissione delle regole europee nel nostro ordinamento, senza che nulla venga fatto se non accettare pedissequamente le proposte dell'Unione europea. Questo va a incidere in maniera negativa nei settori cruciali della nostra economia e della nostra società. Noi siamo critici - molto critici - nei confronti di questa prassi legislativa, del tutto incurante delle peculiarità e specificità del nostro sistema Paese. Vi sono altresì dei gravi profili critici all'interno del disegno di legge oggi in discussione in Assemblea. Mi riferisco, in primo luogo, all'articolo 5, di cui abbiamo parlato abbondantemente nella giornata di ieri. Mi ha particolarmente impressionato il modo con cui, senza capire, si è accettato di abdicare all'Europa per quanto riguarda il nostro made in Italy : abbiamo svenduto la nostra qualità, la nostra etichetta e le nostre peculiarità. Stiamo vivendo un momento storico negativo e mi auguro che gli agricoltori a suo tempo sapranno capire che questo Governo non solo non sta facendo alcunché per l'agricoltura, ma - anzi - sta creandole un grande danno. Il provvedimento in esame reca norme in materia di etichettatura e prevede che il recepimento di norme comunitarie possa comportare anche l'eventuale abrogazione delle disposizioni nazionali; ripeto: abrogazione delle disposizioni nazionali. Faccio i mie complimenti al signor Ministro, che non è presente in Aula e che non so quando vedremo (non vedo nemmeno il Vice Ministro, ma non fa nulla). Siamo assolutamente contrari a questa ratio, in quanto non dovremmo in alcun modo cancellare i riferimenti normativi interni che rappresentano gli unici strumenti per difendere e sostenere l'eccezionalità del made in Italy. Piuttosto, dovremmo fare in modo che le istituzioni europee e gli Stati membri si adeguino alla normativa italiana in materia. Per quanto riguarda l'obbligo di indicare sede e indirizzo dello stabilimento di produzione o confezionamento, negando la possibilità di indicare invece il luogo di produzione, riteniamo che sia dannoso e deleterio per i nostri prodotti. Cito l'intervento della senatrice Bertuzzi (a seguire ne citerò anche altri) e i limiti di certe affermazioni che sono contraddittorie con la posizione che si è poi assunta. Per un attimo mi ero illuso credendo che, a nome del Partito Democratico, la senatrice Bertuzzi avesse colto l'importanza di indicare in etichetta il luogo di produzione, ad esempio quando ha citato (ma in forma contraddittoria) il vino. Siamo il Paese con i più alti indici di etichette, protezione, garanzia e quant'altro. Se oggi il vino vanta delle caratteristiche e riusciamo a venderlo come un prodotto di grande qualità - il migliore al mondo - è grazie a queste etichette che ne hanno garantito l'origine, la produzione, il luogo e le caratteristiche. Parlate di biodiversità, ma poi rinunciate a indicare il luogo di produzione di un Paese, come l'Italia, che si caratterizza per avere territori di produzione ognuno diverso dall'altro e con peculiarità specifiche che garantiscono e determinano l'eccellenza dei nostri prodotti, che oggi voi, in un sol colpo, annullate e cancellate. Un esempio concreto è che non si parla dell'olio che viene dal Marocco piuttosto che dalla Tunisia o da altri Paesi. Quindi, il prodotto di qualità italiana, etichettato come made in Italy, oggi sta subendo un danno enorme. Altri punti, che ho già citato e che ho riscontrato nella legge europea, riguardano anche il fatto che si individuano come organi di vigilanza la Banca d'Italia e la Consob. In questo senso, a mio avviso si sta facendo un altro grande errore, perché abbiamo visto che le attività di controllo a cui sono preposte non sono state condotte con adeguata efficacia e, comunque, il loro risultato è stato alquanto discutibile. Abbiamo visto come, nelle fattispecie introdotte, si conferisce alla Banca d'Italia questa facoltà e questa possibilità quando tutte le banche italiane sono state praticamente salvate a danno dei risparmiatori italiani. Io, francamente, voglio allontanarmi dal discorso che avevo scritto, che chiedo di poter allegare al Resoconto stenografico della seduta odierna. Era un discorso di carattere politico, che vorrei lasciare agli atti, preferendo dedicare questi ultimi e pochi minuti a una discussione riguardante l'agricoltura. Perché oggi, attraverso questa legge di delegazione europea, stiamo celebrando il funerale del made in Italy. Io ho sentito ieri parlare anche il Vice Ministro, così come ho sentito anche il senatore Dalla Tor, che cito, quando a un certo punto ha detto che siamo autosufficienti solo per tre prodotti. Ma perché continuiamo a dare notizie imprecise? Non siamo autosufficienti. Ma perché nessuno ricorda che vi sono dati di fatto e fattori di contingenza? Dagli anni Settanta a oggi da 18 milioni di ettari di terreno coltivabile siamo passati a 13 milioni di ettari: per carità, la differenza destinata allo sviluppo industriale e alle strade. Poi non è vero, caro collega, che siamo autosufficienti solo per tre prodotti. Ma se lo fossimo, sarebbe ancora peggio. Proprio per questo, se importiamo prodotti, dobbiamo essere certi della differenza tra il nostro prodotto, italiano, garantito, e un prodotto che viene dall'estero. Dovremmo preoccuparci ancora di più di questo. Pare però che non si capisca l'importanza di indicare nelle etichette il luogo di produzione. Per assurdo, potremmo anche accettare che il confezionamento avvenisse in un altro Paese, a condizione di sapere qual è il luogo di produzione che ne determina la qualità, le peculiarità e le caratteristiche che prima ho citato. Ma questo sembra non essere capito, o forse davvero c'è un atteggiamento di sudditanza verso questa Europa che nulla sta dando al nostro Paese. Volevo anche citare il vice ministro Olivero, che ha parlato di piena tracciabilità dei prodotti e di ingenti risorse. Non so da dove tiri fuori queste ingenti risorse perché, se si riferisce al tavolo cerealicolo, ieri si è proprio citata (come ricordava giustamente anche il senatore D'Alì) la crisi del settore cerealicolo. Ma cosa sono quei tre milioni di euro per il 2016 o quei sette milioni per il 2017, che incidono, se solo li dividessimo per il grano tenero, per 10 centesimi al quintale? Non oso suddividerli per il mais, per l'orzo, per il grano duro, altrimenti parleremmo solo di due o tre centesimi per quintale. Ma pensate che siano messi così male gli agricoltori italiani da aver bisogno dell'elemosina che proponete loro con questo piano cerealicolo da due o tre centesimi per quintale? No, signori vi sbagliate. Gli agricoltori italiani, se ancora oggi praticano l'agricoltura, è perché hanno tanta dignità. Ma sono stanchi. Sono stanchi di essere trattati in questo modo da un Governo che non sa capire i veri problemi dell'agricoltura e da un Ministro che non si presenta neanche in Aula quando si parla di leggi dell'agricoltura. Vorrei citare anche un'altra collega, la senatrice del PD Pignedoli, che è stata Vice Presidente della Commissione agricoltura. Qual è il fiore all'occhiello di questa legge che ha menzionato ieri? La collega ha detto che avete messo in rete gli agricoltori. Forse c'è un lapsus : gli agricoltori sono stati messi nella rete, sono caduti nella rete di questo Governo. Però vi sbagliate se pensate di risolvere i problemi dell'agricoltura in questo modo perché gli agricoltori sono, innanzitutto, delle brave persone che hanno nella famiglia l'indole dell'impresa e, seppure i loro ritmi di vita sono segnati dalle stagioni, sapranno reagire all'ingiustizia che questo Governo oggi fa all'agricoltura italiana. Siamo stanchi! Lo dico a nome di tutti gli agricoltori: cercate di fare qualcosa, altrimenti l'agricoltura muore. Per tali ragioni, solo per buona volontà, ci asterremo dalla votazione del provvedimento.
2016-07-28	M5S	FattoriElena	Sono scelte politiche, non è l'Europa che ce lo chiede. L'Europa ci dice tante cose e noi ascoltiamo solo quelle che vi fanno comodo, inclusa una norma che ancora una volta tutela le banche. Dopo i bail in, ci ritroviamo di nuovo a discutere di una direttiva che, dovendo dare la delega, non sappiamo come sarà interpretata dal Governo. Anche per questi particolari argomenti, annuncio il voto assolutamente contrario del Movimento 5 Stelle. Non vogliamo dare mai delega al Governo; vogliamo dare sovranità al Parlamento, soprattutto per quanto riguarda la normativa europea.
2016-07-28	PD	CociancichRoberto	Signor Presidente, ringrazio il relatore per aver svolto un lavoro complesso e aver tenuto in equilibrio questo provvedimento importante. Ringrazio anche il Governo e il presidente della Commissione 14ᵃ Vannino Chiti, che ha sempre governato questa Commissione con grande equilibrio e cui tutti noi siamo riconoscenti per come si è mosso anche in occasione di questo percorso della legge di delegazione. Presidente, in passato nel nostro Paese abbiamo assistito ad un europeismo che definirei acritico, un euro-entusiasmo che ci faceva pensare all'Europa come alla panacea per tutti i mali, ma che dimostrava nei fatti concreti una certa superficialità. Questo ha condotto ad alcune scelte che oggi scontiamo. Oggi ci troviamo a dover risalire la corrente per errori fatti per un eccesso di faciloneria nell'approccio ai temi europei e però ci troviamo in una condizione per certi aspetti opposta: un euro-scetticismo ipercritico e, a sua volta, superficiale. Oggi l'Europa viene spesso utilizzata per polemiche di bassissima lega a scopi interni, che non tengono conto della realtà economica, sociale e imprenditoriale, né dell'Unione europea, né del nostro Paese. Sia l'europeismo acritico che l'euroscetticismo ipercritico mi sembrano due espressioni provinciali del nostro Paese, un modo di entrare in un club come se dovessimo sempre chiedere qualcosa o pretendere, senza mai sentirci protagonisti attivi, o coloro che fanno in prima persona la politica europea e non quelli che devono semplicemente averne il riflesso più o meno indiretto. Non abbiamo nulla da chiedere, né da mendicare. Chiediamo soltanto il rispetto dei Trattati che abbiamo liberamente sottoscritto e una loro applicazione lungimirante volta a rafforzare l'Unione e non a indebolirla. C'è stato molto strabismo nella lettura dei Trattati che ha portato a vedere solo l'aspetto della stabilità, anziché anche quello della crescita. C'è un merito che va riconosciuto al Governo Renzi: ha saputo imporre ai nostri partner e interlocutori europei una visione più equilibrata e sana, tanto più necessaria in una fase come quella che abbiamo vissuto che è stata caratterizzata e connotata da una lunga fase di recessione dovuta alla crisi finanziaria. Per fare questo e riuscire ad ottenere il riequilibrio del tema della stabilità e della crescita è stato necessario recuperare la credibilità, che ‑ mi spiace dirlo ‑ il nostro Paese aveva perso sia per la sua incapacità di mantenere gli impegni assunti, in primis nella riduzione del debito pubblico, sia per i comportamenti eccentrici di alcuni nostri rappresentanti e per il discredito personale che si rifletteva, a causa loro, sull'intero Paese. Si tratta di un discredito che, a volte, temo potrebbe ritrovare fiato, sentendo i toni sguaiati di alcune opposizioni, che abbiamo ascoltato anche oggi in Aula e che non fanno bene né alla serietà del dibattito, né all'immagine dell'Italia. Oggi l'Italia ha recuperato totalmente la propria credibilità sul piano personale dei propri rappresentanti, grazie all'opera del Presidente del Consiglio e dei rappresentanti del suo Governo. Lo abbiamo visto all'indomani della cosiddetta Brexit, quando si è riunito a Berlino un trio composto da François Hollande, da Angela Merkel e da Matteo Renzi. Non avevamo mai visto, in passato, Presidenti del Consiglio italiani chiamati in una fase di crisi acuta, come quella che si è verificata dopo la Brexit. Lo abbiamo visto anche nella capacità di proporre un nuovo rilancio dell'Unione europea, che troverà un punto di forza nell'incontro di Ventotene di fine agosto, e lo vediamo anche nella proposta di celebrare e rilanciare l'Unione europea in occasione del settantesimo anniversario dei Trattati, a Roma, nel marzo del 2017. Stiamo facendo molto per recuperare, anche sul piano dell' attendibilità degli impegni assunti e di questo è stato dato atto da parte della Commissione europea. Vorrei ricordare che, pochi giorni, fa la Commissione europea ha ringraziato l'Italia, evidenziando che c'è stata una riduzione, dalle 119 procedure di infrazione che erano aperte nei confronti del nostro Paese nel marzo 2014 - ovvero nel momento in cui il Governo Renzi è entrato in carica - ai 78 procedimenti che sono oggi pendenti nei confronti del nostro Paese. C'è stata dunque una riduzione del 34 per cento, che la Commissione stessa ha detto essere senza precedenti. L'Italia oggi ha fatto registrare le migliori performance in assoluto, rispetto a qualsiasi altro Paese europeo. Bene anche l'utilizzo dei fondi strutturali, che, nonostante un avvio francamente disastroso, oggi sono stati totalmente utilizzati e rendicontati. Anche questo è un grande merito del nostro Governo, che ci fa recuperare in credibilità. È questa anche la ragione per la quale è importante approvare in tempi rapidi la legge di delegazione al nostro esame ed è importante che si sia realizzata questa collaborazione tra noi e la Camera dei deputati, per consentire non soltanto l'approvazione del provvedimento, ma anche la presentazione di una nuova legge di delegazione, nel secondo semestre dell'anno. Il nostro Paese sta acquistando credibilità grazie alle riforme strutturali e, in primis, grazie alla capacità di mettere sotto controllo il debito pubblico regionale: se ciò avverrà, sarà grazie alla riforma costituzionale e alla riforma del Titolo V della Costituzione, che consentirà al Paese di avviare un regionalismo flessibile, nel quale le spese pazze di alcune Regioni - che raggiungono un debito pubblico regionale del 200 per cento e, in un caso, anche del 300 per cento - indeboliscono fortemente la capacità di operare del nostro Governo, nella fase di contenimento del debito pubblico, che è il principale peccato che ci viene rimproverato. Con l'approvazione della riforma in autunno da parte del popolo italiano, sulla quale non abbiamo dubbio alcuno, saremo in grado di portare un ulteriore tassello di forza nella nostra politica e di far valere maggiormente gli interessi del nostro Paese. Così come noi ci impegniamo a rispettare le regole, anche gli altri Paesi devono fare lo stesso. La Germania deve aumentare gli investimenti e ridurre il surplus commerciale: tale sfasatura rende infatti il motore europeo completamente sfasato e di fatto costituisce un freno ad un pieno recupero dell'economia europea. La Francia deve rispettare il rapporto tra deficit e PIL, che da anni non viene rispettato ed è fuori controllo. Bene la clemenza della Commissione europea, che ha proposto ieri, nei confronti di Spagna e Portogallo, di tollerare un provvisorio sforamento dei parametri di Maastricht, in considerazione dei grandi sforzi e delle riforme strutturali importanti che sono state approvate. È un bene anche che la Commissione abbia intimato alla Polonia di correggere il suo sistema di garanzie costituzionali entro tre mesi: mettiamo infatti l'accento sul fatto che i Trattati europei devono essere rispettati non soltanto sotto il profilo economico, ma anche sotto il profilo dei valori nei quali ci riconosciamo. Il fatto che ci siano oggi dei Paesi che pongono dei problemi gravi dal punto di vista del rispetto dei diritti umani e delle garanzie, anche nei confronti degli immigrati, è un punto su cui l'Unione europea non può più chiudere gli occhi e abbozzare. Noi pensiamo che chi non rispetta i principi europei, tutti i principi europei, debba vedersi sospesi i benefici, a cominciare dall'assegnazione dei fondi strutturali. Noi siamo una comunità che deve condividere le responsabilità e i benefici, ma chi non condivide le responsabilità non può condividere nemmeno i benefici: questo è un punto che va affermato e che darà dignità e forza alla battaglia politica che l'Unione europea sta portando avanti. Infine, signor Presidente, per quanto riguarda il tema di cui oggi si parla molto, il tema della Brexit, è importante che il Regno Unito avvii al più presto la procedura di attuazione dell'articolo 50, perché, in questa fase di incertezza e instabilità che caratterizza la storia europea, questo percorso non è positivo e crea ulteriori turbolenze ed ulteriori dubbi per il futuro. Io credo che dalla vicenda della Brexit sia possibile, per l'Unione europea, recuperare delle occasioni importanti. Ci sarà una maggiore coesione e la zona euro verrà a coincidere maggiormente con l'Unione europea; da qui potremo trovare una maggior coesione anche sulle politiche economiche. In definitiva, io credo che oggi, anche grazie al dibattito che c'è stato in quest'Aula, grazie agli interventi mi sembra cristallini e chiarificatori su certe polemiche del tutto strumentali (l'abbiamo sentito anche dai toni), grazie ai contributi del senatore Dalla Tor, della senatrice Bertuzzi, della senatrice Pignedoli e del senatore Mancuso, che hanno messo a tacere questo modo strumentale di utilizzare la politica europea per finalità strettamente elettorali interne ed hanno ben chiarito il senso della legge di delegazione sull'articolo 5, stiamo rendendo un servizio importante sia al nostro Paese sia all'Unione europea. Noi vogliamo stare a testa alta nell'Unione europea, vogliamo far rispettare i principi e i Trattati, così come li vogliamo rispettare noi, e pensiamo che questo sia il miglior servizio che possiamo rendere sia al nostro Paese sia all'Unione europea. Per questo motivo, annuncio il voto favorevole del Gruppo del Partito Democratico.
2016-07-28	PD	LumiaGiuseppe	Certo, il caporalato non è più una piaga di alcuni territori: anche questo barbaro fenomeno si è - per così dire - globalizzato e in questo senso ha fatto bene la relatrice a indicare Regioni del Centro-Nord del nostro Paese che, fino a qualche decennio fa, non conoscevano questa piaga, nonché altri Paesi d'Europa che con essa si confrontano.
2016-07-28	PD	ToniniGiorgio	(ore 12,05) ( Segue TONINI). Anzi, in una fase come questa in cui, per un verso, da tanti anni il Paese cresce a un ritmo troppo lento e, per l'altro, la diseguaglianza è tornata a crescere, si dovrebbe poter dire che la gestione ottimale di quella quantità così ampia di risorse di cui lo Stato dispone sia un passaggio strategico per il nostro futuro. Una ricchezza del Paese, che ammonta a 800 miliardi su 1.600 miliardi di prodotto interno lordo gestiti dallo Stato, che non riesce a produrre né la crescita sufficiente né l'uguaglianza di opportunità per tutti i nostri cittadini che sarebbe auspicabile: questa è la prova che oggi questa ricchezza è gestita in modo inefficiente e inefficace. Naturalmente questo risultato, che certamente credo non sia soddisfacente per nessuno in quest'Aula, ha a che fare con la politica, con gli indirizzi politici di questo e quel Governo e di ciò discutiamo in altra sede tutti i giorni, ma certamente ha anche a che fare con gli strumenti di cui disponiamo. Pertanto in quest'Aula - e prima nelle Commissioni bilancio di Camera e Senato, nell'Aula di Montecitorio e oggi nell'Aula di Palazzo Madama - una larga maggioranza ha detto che, ferme restando le differenze che abbiamo dal punto di vista politico e problematico, vogliamo modernizzare insieme lo strumento di governo del bilancio e quindi di quella metà della ricchezza degli italiani che in qualche modo fa riferimento allo Stato. Non torno sui contenuti di questa riforma; è già stato fatto ampiamente dal relatore Azzollini, che ringrazio, come sempre, per la puntualità, la disponibilità e l'intelligenza politica con cui ha accompagnato questo percorso; l'hanno detto il vice ministro Morando e il collega Guerrieri Paleotti. C'è la razionalizzazione del calendario parlamentare, che è una cosa apparentemente banale, ma ha un suo rilievo. C'è, molto più importante, l'unicità della legge di bilancio, che ci consente di evitare questo rito dell'assalto alla diligenza che ogni anno si ripete in Parlamento, peraltro su una quantità minima di risorse rispetto all'universo del bilancio. C'è finalmente la possibilità di intervenire sul bilancio nel suo insieme, anche attraverso l'azione amministrativa, non solo quella legislativa, in modo da rendere effettiva la revisione della spesa e quindi l'uso ottimale delle risorse pubbliche. C'è l'accesso ai dati, come è stato detto, che viene ampliato, in particolare per il Parlamento, ma non solo. C'è, perfino, l'introduzione di un elemento qualitativo della valutazione dell'uso della ricchezza pubblica, rappresentato, appunto, dagli indicatori di benessere equo e sostenibile. Vorrei rapidamente toccare due punti politici che mi sembrano di assoluto rilievo. Il primo riguarda il nesso tra questa riforma e la riforma dell'articolo 81 della Costituzione che abbiamo approvato nella scorsa legislatura, nel 2012. Spesso si sente dire che con il nuovo articolo 81 Governo e Parlamento si sono legati le mani, che abbiamo vincoli maggiori rispetto alla possibilità di usare il bilancio in chiave espansiva. Ciò che stiamo votando oggi è la prova del contrario: stiamo votando una legge di contabilità che consente quella flessibilità, attenta al ciclo economico, che il vecchio articolo 81 della Costituzione non consentiva e che, invece, il nuovo articolo 81 prevede e disciplina in maniera seria e rigorosa. Abbiamo, quindi, uno strumento di contabilità pubblica legato alla nuova Costituzione, dipendente dal nuovo articolo 81 introdotto nella Costituzione, che consente alla politica - alla buona politica - di fare davvero il suo mestiere, quindi di usare le risorse in modo oculato nelle fasi espansive, per produrre quel surplus che, poi, nelle fasi recessive del ciclo può essere utilizzato per sostenere la domanda. L'ultimo punto, quello sul quale si è marcata una distinzione e una differenza, in particolare con i colleghi del Movimento 5 Stelle, riguarda il rapporto con l'Europa. Certo, il nuovo articolo 81 della Costituzione, la nuova legge di sistema n. 243 del 2012 e la legge di contabilità prevedono una procedura che collega in modo forte il nostro governo delle risorse pubbliche con le decisioni che vengono assunte insieme a livello europeo. Non è una devoluzione di sovranità, ma una condivisione della sovranità che abbiamo deciso di mettere insieme con gli altri che con noi condividono l'avventura straordinaria della moneta unica e della costruzione dell'Europa politica. Oggi noi siamo insoddisfatti di come funziona l'Europa, ma - attenzione - non perché si debba e si possa tornare indietro a più sovranità dei singoli Stati e delle singole Nazioni, ma perché si deve costruire insieme un patto che sia non solo di stabilità, ma anche di crescita. Questo è l'elemento di difficoltà del nostro sistema. Qualche anno fa si diceva che accanto al fiscal compact ci doveva essere un growth compact, cioè un patto per la crescita. Il problema non è rimettere in discussione il Patto di stabilità, e quindi anche il fiscal compact, ma è come accompagnare al fiscal compact, cioè ad un patto della serietà fiscale (che deve ridurre l'indebitamento, ovvero lo spreco delle risorse pubbliche), un patto che sia davvero per la crescita al livello europeo e nazionale. Su questo siamo impegnati. Si tratta, naturalmente, di un tema tutto politico, forse il più politico che in questo momento distingue e divide lo schieramento politico italiano, e non solo italiano. In questo senso, l'approvazione della riforma della legge di contabilità ci consente di fare un deciso passo in avanti.
2016-08-01	FI	BoccardiMichele	Ciò che appare evidente fin da subito, leggendo il testo, è l'enormità di argomenti inseriti: una sorta di decreto omnibus in cui si parla dei più disparati argomenti che vanno dalle addizionali comunali sui diritti di imbarco alla rateizzazione dei debiti verso Equitalia, dallo stanziamento di finanziamenti per le imprese agricole cerealicole, ai contributi per la prima casa per coloro che hanno visto distrutte le proprie abitazioni in seguito al terremoto del 2009 a L'Aquila. In particolare, in questo specifico decreto-legge, facciamo fatica ad accettare che argomenti anche molto delicati e importanti possano essere mischiati e trattati allo stesso modo e nello stesso tempo con altri di ben minore rilievo. E tutto questo avviene senza alcuna approfondita discussione di merito né nelle Commissioni competenti né in questa Assemblea, visti i tempi ristrettissimi. Il provvedimento affronta argomenti, tematiche e situazioni completamente diverse tra loro, tutte mescolate in una sorta di calderone e senza alcuna connessione reciproca. Pur di mettere una toppa qua e là, il decreto-legge produce il risultato di soluzioni del tutto improvvisate ed estemporanee a una enormità di problemi, evidenziando, quindi, un modo di procedere abbastanza superficiale e carente di una precisa strategia. Questo non è un modo efficace - a nostro modo di vedere - di affrontare le questioni, tanto è vero che rimangono tuttora irrisolti i problemi che continuano a bloccare il Paese, fra i quali una tassazione eccessiva, una burocrazia asfissiante e una economia, purtroppo, ancora troppo debole. Veniamo al dettaglio di qualche punto contenuto in questo provvedimento. Assistiamo nuovamente alla riapertura della rateizzazione dei debiti verso Equitalia. Si perpetua così la vessazione nei confronti dei cittadini italiani, dato che coloro i quali non pagheranno due rate, anche non consecutive, su 72 rate totali perderanno del tutto il beneficio di rateizzazione del pagamento del debito. In un periodo di crisi, nel quale ancora oggi viviamo, permettetemi di giudicare questa misura del tutto irrazionale e inutilmente feroce. La questione è molto seria e richiedeva, quindi, una maggiore attenzione con un disegno di legge ad hoc che potesse affrontare definitivamente il problema, anziché cercare di mettere una toppa sul buco all'ultimo momento. Altro argomento che viene trattato sono le Province e le Città metropolitane. Il provvedimento in questione propone una mitigazione delle sanzioni per lo sforamento del Patto di stabilità. Questo può apparire un fatto positivo, ma, a ben guardare, rappresenta solo un rimedio alle disfunzioni provocate in precedenza dallo stesso Governo con la legge che ha creato le Città metropolitane al posto delle Province, le quali, quindi, continuano a esistere con un altro nome, ma senza che i cittadini possano eleggere direttamente i loro rappresentanti in tali enti. Da senatore pugliese, vorrei soffermarmi anche sulla questione delle concessioni demaniali marittime. Su questo tema non possiamo certo dire che gli ultimi tre Governi abbiano brillato - per così dire - per prontezza di riflessi. Sono anni che si parla di porre mano al riordino complessivo della materia, ma questo termine viene spostato ancora una volta più in là nel tempo. Eppure, è evidente quanto l'Italia, e in particolare le Regioni a vocazione turistica come la mia, la Puglia, abbiano bisogno di chiarezza legislativa in materia, visto che sono migliaia le imprese balneari interessate. A livello comunitario la materia è trattata dalla cosiddetta direttiva Bolkestein, che sancisce il divieto di rinnovo automatico delle concessioni demaniali a partire dal primo gennaio 2016 e impone di procedere con un bando con procedura pubblica alla scadenza di ogni concessione. Appena due settimane fa, il 14 luglio, la Corte di giustizia europea si è pronunciata stabilendo che il diritto comunitario non consente che le concessioni per l'esercizio delle attività turistico-ricreative nelle aree demaniali marittime siano prorogate in modo automatico, e cioè senza procedure di selezione di altri potenziali candidati in grado di aggiudicarsi tali concessioni. Questa sentenza ci ha spiazzato, ma già a febbraio di quest'anno, quando l'avvocato generale della Corte di giustizia europea si era dichiarato contrario alla proroga indistinta e automatica fino al 2020 delle concessioni balneari in essere in Italia, era apparso chiaro che la situazione non si stesse mettendo bene per l'Italia. Inoltre, non possiamo non notare che altri Paesi per certi versi simili al nostro, come Spagna e Portogallo, che però economicamente e politicamente hanno un peso in Europa inferiore al nostro, sono riusciti a tutelare le loro imprese balneari e quindi il loro turismo meglio di noi, chiedendo e ottenendo dall'Unione europea una deroga alla direttiva Bolkestein. Durante l'esame di questo provvedimento alla Camera è stato inserito un emendamento per arginare momentaneamente gli effetti della sentenza della Corte europea, ma - come dicevo all'inizio - anche qui si agisce in maniera estemporanea, con soluzioni la cui efficacia è di breve durata e che servono solo a rimandare, invece che a risolvere i problemi. Ma poiché il nostro ruolo in questo Parlamento è di opposizione sempre ragionata e propositiva, mai finalizzata a distruggere, ma sempre a costruire, non mi esimerò dal ringraziare il Governo per due misure assunte e votate all'unanimità da tutti i Gruppi parlamentari. Mi riferisco - ahimè - alla sciagura ferroviaria avvenuta il 12 luglio scorso sulla tratta Andria-Corato e al tragico bilancio di morti e feriti che ne è conseguito. A gran voce abbiamo chiesto alle istituzioni di intervenire per non lasciare sole le famiglie sconvolte da questa tragedia. Apprezziamo, quindi, che siano stati stanziati 10 milioni di euro per le famiglie delle vittime e per i feriti. Ma ci tengo ad aggiungere che tali stanziamenti a favore delle famiglie pugliesi, la cui vita è stata sconvolta dall'incidente, non è pertinente chiamarli "elargizioni", termine che suona come una sorta di regalo, ma sarebbe preferibile chiamarli in altro modo, forse indennizzi, perché la sciagura avvenuta è stata non una calamità naturale, ma la conseguenza di errori e della mancanza di sistemi di sicurezza automatici sulla linea ferroviaria. Vigileremo insieme affinché questi fondi destinati alle famiglie pugliesi vengano erogati in tempi brevissimi, perché troppe volte abbiamo visto, purtroppo, che anche le buone intenzioni si sono poi perse nei meandri della burocrazia. Allo stesso modo apprezziamo le nuove disposizioni in materia di indennizzo a favore delle persone affette da sindrome da talidomide, contenute in questo decreto-legge, che rappresentano un supporto economico irrinunciabile per tanti nostri concittadini che soffrono. Come vedete, quindi, qualche elemento positivo c'è e lo riconosciamo, ma sul provvedimento nel suo complesso permane il nostro giudizio critico, perché questo disegno di legge appare scombussolato, imposto all'Aula del Senato in tutta fretta e con l'ennesima fiducia, senza la necessaria riflessione prima della pausa estiva. I problemi degli italiani si risolvono non così, ma con soluzioni organiche e definitive. PRESIDENTE. È iscritta a parlare la senatrice Blundo. Ne ha facoltà.
2016-08-01	PD	GranaiolaManuela	Per quanto riguarda l'articolo 21- ter, che amplia l'ambito dei soggetti beneficiari dell'indennizzo mensile in favore delle persone affette da sindrome da talidomide, recependo e facendo proprio un emendamento del relatore approvato all'unanimità in Commissione sanità del Senato, non possiamo che esprimere soddisfazione e tirare un sospiro di sollievo anche se, visto il grande lavoro fatto nella nostra Commissione, avremmo avuto piacere di vedere portato a compimento un iter legislativo che era iniziato nella legislazione precedente. Quello che conta però è il risultato. È importante che finalmente sia stata data una risposta seria a chi ha avuto la disgrazia di nascere con malformazioni terribili come la focomelia o l'emimelia non solo per i nati dal 1958 al 1966, ma anche per tutti coloro che, anche se nati fuori dal periodo previsto, possano dimostrare il nesso causale tra l'assunzione del farmaco da parte della madre in gravidanza e le lesioni o le infermità da cui è derivata la menomazione permanente. Ora si tratterà di porre la massima attenzione nel definire, con il regolamento previsto al comma 4, da emanare entro sei mesi dalla data di entrata in vigore del presente decreto-legge, i criteri di inclusione ed esclusione delle malformazioni ai fini dell'accertamento del diritto all'indennizzo tenendo conto degli studi medico-scientifici maggiormente accreditati nel campo delle malformazioni specifiche da talidomide. Passando all'altra materia sulla quale voglio intervenire, ossia quella contenuta all'articolo 24, comma 3- septies, relativo alle concessioni demaniali marittime, non posso che esprimere apprezzamento, insieme ai tanti operatori del settore che, a seguito della sentenza della Corte di giustizia europea che ha bocciato la proroga al 2020 delle concessioni, erano caduti nel panico. Con questo emendamento, in attesa della revisione e del riordino di tutta la materia per garantire certezza alle situazioni giuridiche in atto e assicurare l'interesse pubblico all'ordinata gestione del demanio senza soluzione di continuità, le concessioni in atto non si considerano scadute e conservano la loro validità, in attesa dell'entrata in vigore della nuova legge delega, che è ormai pronta e dovrebbe contenere principi molto importanti come il riconoscimento del valore dell'azienda, il riconoscimento della professionalità acquisita, la rideterminazione dei canoni demaniali, l'abbandono di canoni OMI, l'adeguamento delle aliquote IVA agli standard turistici, l'abolizione dell'IMU e l'adeguamento degli studi di settore al sistema catastale. Quanto al periodo transitorio necessario per riordinare la materia e mettere in grado i 600 Comuni costieri di disporre di strumenti adeguati alla nuova gestione degli arenili - penso prima di tutto ai Piani di utilizzo degli arenili (PUA) - e avere finalmente una seria e completa definizione e composizione del demanio marittimo e delle concessioni in essere e di quelle ulteriormente assegnabili, c'è da augurarsi che sia davvero congruo affinché sia messa davvero la parola «fine» a una questione che si trascina ormai da troppi anni e danneggia economicamente tutto il settore e l'indotto relativo. Con questo articolo si salvano anche più di 300 stabilimenti balneari pertinenziali, le cui concessioni sarebbero decadute a causa dell'impossibilità di pagare gli elevati canoni OMI. L'emendamento è il primo passo del percorso avviato dal Governo per una revisione organica della normativa che, sappiamo bene, non sarà semplice e richiederà un ulteriore e notevole sforzo da parte del Governo in Europa per far capire la peculiarità del nostro sistema turistico balneare, che corre da Trieste a Ventimiglia, con caratteristiche che ne fanno una tipologia unica al mondo. La Commissione europea continua a erigere muri e sembra che abbia già manifestato al Sottosegretario con delega agli affari europei pesanti contestazioni al disegno di legge di riforma proposto dal Governo Renzi, contrarietà che vanno oltre la sentenza della Corte di giustizia che, se esaminata attentamente, apre spazi importanti che devono essere rinviati al mittente con forza, determinazione, decisione e con la consapevolezza che non siamo disponibili a distruggere una parte così importante della nostra economia. Se vuole, il Presidente del Consiglio ne ha tutte le capacità, dato che ha anche affermato di averne la volontà proprio in occasione di una visita a uno stabilimento balneare della Versilia. Perché, come afferma il sottosegretario Gozi, in un contesto in cui il Portogallo vara una proroga di settantacinque anni è molto difficile convincere i concessionari italiani ad accettare un'apertura del mercato che sembra colpire solo l'Italia. Signora Presidente, le chiedo di poter allegare il testo del mio intervento al Resoconto della seduta odierna. PRESIDENTE. La Presidenza l'autorizza in tal senso. È iscritto a parlare il senatore Gaetti. Ne ha facoltà.
2016-08-02	FI	BerniniAnnaMaria	In questo caso c'è un'aggravante: l'elemento, signora Presidente, è di carattere non solo tecnico, ma anche politico. Sappiamo che questo Governo ha rivendicato il processo amministrativo telematico e la firma digitale come - cito verbatim un'espressione del nostro Presidente del Consiglio - un «fiore all'occhiello» della sua attività; un fiore all'occhiello che è partito due anni fa e - ahimè - all'occhiello si è ormai appassito, perché continua a non applicarsi veramente, continua a rimanere in quella onirica categoria che piace tanto al nostro Presidente del Consiglio dei valorosi proclami. Ma mai come ora il problema esiste. Signora Presidente, colleghi, sappiamo tutti che la giustizia amministrativa ha un ruolo fondamentale nel nostro Paese, e non solo per la regolamentazione dei rapporti tra le pubbliche amministrazioni e tra la pubblica amministrazione e i cittadini, ma anche per gestire tutte le medie, grandi e anche piccole opere con criteri di celerità ed efficienza, che, se mal gestite, allontanano gli imprenditori, la crescita e il benessere economico. Tutti noi lo sappiamo perché abbiamo avuto esempi drammatici di imprese straniere che hanno tentato di radicare attività economiche nel nostro Paese e, dopo sequenze ininterrotte di ricorsi, tardivamente decisi o non decisi, hanno deciso loro di andarsene. Mai come in questo caso, quindi, è assolutamente indispensabile che l'applicazione di una norma esista in natura e non sia solo un onirico proclama, soprattutto perché tutto il resto d'Europa che ci circonda applica il processo telematico, informatizza il processo - e non solo amministrativo, ma anche civile e penale - e vi applica la firma digitale. Quel fiore all'occhiello i nostri partner europei se lo sono messo veramente. E aggiungo en passant - ma è un dato non irrilevante - che noi ci saremmo anche impegnati in Europa a fare lo stesso già molto tempo fa. Quindi anche in questo caso dobbiamo sottolineare un'inadempienza. Questa scelta, colleghi, di fare una quarta proroga e addirittura di dedicare un provvedimento alla quarta proroga di termini per l'applicazione del processo amministrativo telematico, che due anni fa il nostro Presidente del Consiglio ha dato per fatto, è una gravosa conseguenza politica, è una scelta profonda, una scelta di inefficienza. Noi tutti sappiamo - non ho bisogno di raccontarvelo, voi me lo insegnate - che una giustizia tardiva, sia essa civile, penale o amministrativa, è una giustizia negata e quindi una non giustizia, inutile per tutti; addirittura il Governo lo ha detto. Potrei citare verbatim - l'ho fatto in Commissione - le parole del Governo nella relazione annuale sullo stato della giustizia, in cui si dichiara e si afferma che la non applicazione di criteri di informatizzazione che velocizzano il processo rappresenta una grande delusione per i cittadini e un allontanamento e un disamore della loro fiducia nella giustizia. Quindi, se il Governo lo sa, perché non lo fa? E questa è solo una parte. La seconda parte - devo dire, colleghi, assai più insidiosa - riguarda la scelta di inserire in Commissione alla Camera, in maniera proditoria, un po' intempestiva e truffaldina, un provvedimento in realtà importantissimo, che riguarda l'arricchimento delle piante organiche del Ministero della giustizia. Inserire nuove assunzioni al servizio dell'amministrazione della giustizia per ruoli non dirigenziali è una cosa buona e giusta. Però, prima di tutto lo si dovrebbe fare non scippando al Parlamento la possibilità di discuterne; secondariamente, se lo si fa e si sbaglia, inserendolo come articolo di un decreto-legge in un ramo del Parlamento alla fine del dibattito, lo si deve fare quantomeno con criterio, ossia spiegando chi ha la legittima aspettativa di ricoprire quanti e quali posti, sulla base di quali criteri oggettivi, secondo quale ripartizione percentuale, magari identificando i soggetti che hanno un'aspettativa ad essere assunti. In realtà questo decreto-legge, in maniera molto confusionaria e devo dire di un'opacità non perfettamente in buona fede (questa è l'impressione che ne abbiamo tratto in Commissione e ne abbiamo lungamente discusso), identifica un certo numero di posti potenzialmente liberi, che devono essere coperti per scorrimento, il che significa quell'enorme graduatoria nazionale, quell'immenso e purtroppo montante serbatoio della graduatoria nazionale degli idonei, che noi tutti conosciamo, oppure per concorso. Ma allora, colleghi, il Governo, in maniera assolutamente solitaria e senza averne discusso con il Parlamento, inserisce un provvedimento che meriterebbe un disegno di legge a sé stante, perché stiamo parlando di radicare posti di lavoro al Ministero della giustizia. E lo fa senza dedicarvi un provvedimento, senza interfacciarsi con il Parlamento, senza ascoltare quello che il Parlamento ha a dire e senza dirci come le quattro categorie identificabili, ossia gli idonei della graduatoria nazionale, soggetti menzionati in questo provvedimento, ma non collocati potenzialmente in queste assunzioni, i soggetti che rimarranno dall'eliminazione delle Province, ancora non avvenuta (abbiamo finanziato proprio ieri le Province), i soggetti potenzialmente assumibili ex novo e i famosi soggetti tirocinanti, che tutti noi sicuramente ricordiamo, perché sono persone che hanno prestato dal 2011, secondo la legge n. 98 del 2011, un'attività e un servizio meritevole - lo ha riconosciuto anche il Sottosegretario - all'amministrazione della giustizia presso i tribunali e che hanno, loro sì, maturato una legittima aspettativa, ecco, noi non sappiamo quanti di questi soggetti, come e sulla base di quali criteri oggettivi potranno accedere ai concorsi. Anzi, noi non sappiamo nemmeno se questi concorsi si celebreranno, perché, se questi posti saranno ricoperti per scorrimento (e sicuramente di soggetti idonei nell'enorme graduatoria nazionale che ne sono e tanti), non sapremo nemmeno se esisteranno assunzioni innovative al di fuori e al di là della graduatoria. Tutto questo colleghi, consentitemelo, non è serio. Oltre ad avere difficoltà di copertura, come abbiamo chiesto e abbiamo evidenziato in Commissione, perché esisterebbe anche un articolo non irrilevante, l'articolo 81, che prevede che nuove disposizioni siano coperte da apposita posta di bilancio dello Stato. Ci è stato detto che esiste un fondo del Ministero della giustizia che potrà coprire queste assunzioni a tempo indeterminato - e sottolineo: indeterminato - per gli anni 2016 e 2017. Vedremo, non ne siamo molto convinti. E poi, che cosa succederà? Colleghi, basta procedere per strappi. Lo dico molto serenamente ma con grande preoccupazione: è la seconda volta che diciamo sostanzialmente le stesse cose e non perché abbiamo un approccio arteriosclerotico all'attività parlamentare, ma perché purtroppo ci confrontiamo con gli stessi problemi e dobbiamo riscontrare sempre gli stessi errori, le stesse inefficienze e la stessa inefficacia dell'attività di questo Governo. Quindi, per questo motivo, noi speriamo che questo provvedimento si fermi qui.
2016-08-02	PD	VaccariStefano	Signora Presidente, signor Vice Ministro, onorevoli colleghi, vorrei svolgere alcune considerazioni, perché probabilmente ad alcuni in quest'Aula è sfuggito il senso del voto che oggi siamo chiamati a dare. Aveva ragione il collega Candiani, quando sottolineava che siamo preda forse di una distrazione rispetto a ciò che accade fuori di qui. Aggiungo che in quest'Aula abbiamo ascoltato molto benaltrismo, che non manca mai nei nostri dibattiti, e sottolineature sul perfezionismo legislativo, spesso motivate dalla volontà, alla fine, di non fare nessuna legge. Invece, nel dichiarare il voto favorevole e convinto del Partito Democratico, vorrei tornare su alcuni dei contenuti di questo disegno di legge, perché è un'iniziativa parlamentare promossa da 217 colleghi alla Camera, che ha unito dieci disegni di legge, e voglio ricordare quello della collega Chiara Gadda del Partito Democratico. È un'iniziativa su cui è stato possibile avviare un confronto importante con i Ministeri delle politiche agricole alimentari e forestali, dell'ambiente e della tutela del territorio e del mare e della salute, con le rispettive Commissioni e tra le diverse forze politiche, approfondimento che oggi credo ci consenta di approvare una buona legge dello Stato senza ulteriori modifiche. Si tratta di un lavoro di cui voglio ringraziare innanzitutto la relatrice Bertuzzi, il presidente Formigoni, la vice presidente Pignedoli e tutti i componenti della Commissione agricoltura per aver scelto convintamente, non senza discussione e dibattito, di non apportare modifiche al testo Camera, raccogliendo le numerose esortazioni che i soggetti auditi avevano rivolto in tal senso e anche raccogliendo in ordini del giorno diversi contenuti (penso al disegno di legge della collega Laura Puppato). È un lavoro che raccoglie anche quanto proposto dalla Commissione ambiente, all'unanimità, nel gennaio 2015, durante la discussione sul collegato ambiente, a proposito di semplificazione amministrativa per i soggetti donatori e di ampliamento della platea dei riceventi le donazioni. Non voglio dilungarmi sui dati e ne cito soltanto pochissimi, che riguardano il nostro Paese. Secondo l'osservatorio Last minute market, dell'Università di Bologna, lo spreco alimentare vale oltre 8 miliardi di euro, circa mezzo punto di prodotto interno lordo, pari a 800 euro a testa per ogni italiano. Parallelamente, come ha ricordato la relatrice, senatrice Bertuzzi, la povertà in Italia è cresciuta, tanto che vivono in povertà assoluta oltre 6 milioni di persone. Ecco spiegato in questi pochissimi numeri il senso profondo di questa scelta: provare a ridurre questa diseguaglianza e ad impostare un sistema economico circolare, che sprechi il meno possibile, soprattutto tra i beni primari come il cibo. Abbiamo bisogno di farlo subito, senza attendere ulteriori condizionamenti, soprattutto delle corporazioni, che anche in questa Assemblea abbiamo ascoltato essere eccessivamente presenti. Le buone pratiche e i progetti innovativi in ambito di lotta allo spreco, come ha detto il senatore Formigoni, non collocano il nostro Paese all'anno zero: ci sono, non sono mancate, né mancano e sono tutte documentate. Ci sono tante persone, enti locali, università, associazioni di impresa, ONLUS, soggetti del terzo settore e della cooperazione (di consumatori), che hanno promosso in questi anni progetti importanti, sulla base della normativa del buon samaritano, certo, ma anche sulla base di mozioni, di indirizzi, di volontà politiche europee e nazionali. Si tratta di progetti nati già alla fine degli anni Novanta e agli inizi degli anni Duemila. Penso a quelli della mia Provincia, promossi dalla Coop di consumatori o dalla cooperazione sociale, chiamati con nomi particolari come «City cibo» o «Brutti ma buoni», ancora operativi, poi acquisiti a livello nazionale con nomi altrettanto significativi, come «Buon fine». Penso al ruolo svolto dalla Fondazione banco alimentare e dalla Caritas diocesana. Penso alla risoluzione del gennaio 2012 sul tema, approvata dal Parlamento europeo e promossa dall'europarlamentare Salvatore Caronna, e alle iniziative avviate nel 2014, anno europeo contro gli sprechi alimentari. Penso allo spin off accademico della facoltà di agraria dell'università di Bologna promosso dal professor Segré, poi diventato laboratorio di riferimento nazionale ed europeo, con la nascita dell'Osservatorio nazionale sugli sprechi e con la definizione del primo Piano nazionale di prevenzione degli sprechi alimentari. Penso all'associazione dei Comuni italiani «Spreco zero», fondata dal sindaco del Comune di Sasso Marconi e da Last minute market, per mettere in rete e implementare le buone pratiche e diffondere la cultura della lotta allo spreco. Accanto a tutto ciò, penso a ciò che ha significato l'Expo 2015 su questo tema e alle esperienze fatte in quei giorni nella mensa ambrosiana degli indigenti, per dimostrare, almeno in parte, che siamo quello che mangiamo. A proposito di Expo 2015 sono stati sottoscritti impegni solenni nella Carta di Milano, da tanti Paesi, tra cui anche il nostro, con il premier Renzi e il ministro Martina, a cui oggi diamo seguito in modo concreto e con un'iniziativa parlamentare. Proprio grazie ad Expo 2015 è risultato ancora più evidente a tanti come l'incremento dei consumi globali e dello spreco mettano sotto pressione gli ecosistemi in cui viviamo e come i problemi cruciali del pianeta, quali energia, ambiente, cambiamento climatico, povertà e cibo, non possano essere affrontati separatamente, ma quanto siano problemi sistemici, interconnessi e interdipendenti. Una circolarità che oggi l'Unione europea riconosce come strategica per lo sviluppo industriale e sostenibile del Continente e che la Commissione territorio, ambiente, beni ambientali del Senato ha chiesto che includa anche una normativa unitaria contro lo spreco di cibo. Nell'attesa di quella definitiva scelta europea, il nostro Paese oggi decide di fare la sua parte, in modo originale, migliorando e innovando le disposizioni già vigenti, superando l'incertezza e gli ostacoli, dando un quadro organico per agire contro lo spreco alimentare e non solo, con una logica partecipativa e premiante. Tra gli obiettivi del disegno di legge c'è stato anche quello di rendere effettivamente praticabile la destinazione a fini di solidarietà sociale dei prodotti non più vendibili e sottrarre tali prodotti allo spreco e alla distruzione, riducendo di conseguenza la produzione di rifiuti. Sì, rifiuti, perché il loro smaltimento costa mediamente 70 euro a tonnellata e la riduzione dello spreco di centinaia di migliaia di tonnellate farebbe risparmiare alla collettività costi assai rilevanti, riducendo contemporaneamente gli effetti dannosi per l'ambiente delle diverse tecniche di smaltimento degli stessi. Rifiuti che, per giunta, essendo confezionati, non potrebbero nemmeno essere conferiti alla raccolta del rifiuto organico, dove praticata. Quindi la riduzione della produzione dei rifiuti come scelta politica di sviluppo sostenibile, che anche in questo provvedimento viene inclusa in modo importante e fattivo. Stiamo parlando, certo, dei prodotti alimentari, ma anche dei farmaci e dei vestiti, così come degli altri generi di prima necessità. Tali finalità sono perseguite attraverso norme di semplificazione e incentivi delle vigenti disposizioni fiscali e dei tributi locali, mediante un'estensione degli enti beneficiari e delle categorie di prodotti essenziali ammessi alla donazione, con le misure legate alla riduzione del packaging, alle etichette e al family bag per la ristorazione, alla cessione dei prodotti agricoli in campo. Sul tema della donazione dei farmaci abbiamo ascoltato oggi un dibattito interessante, troppo condizionato però da interessi corporativi. Sul tema, credo che gli impegni che il Governo si è assunto con ordini del giorno specifici, che anche i colleghi hanno richiamato, siano importanti e indichino il percorso cui ricondurre il lavoro dei prossimi mesi, a partire dalla discussione che la Commissione igiene e sanità ha saputo svolgere sul disegno di legge presentato da diversi colleghi, come sostenuto dalle senatrici De Biasi e Bianconi. Per questo ci assumiamo oggi la nostra fetta di responsabilità, a testa alta e con orgoglio, e scegliamo un deciso cambio di passo per il nostro Paese, portando in approvazione una buona legge, che valorizza e sostiene chi già opera in questo campo. Sappiamo che da oggi in poi servirà qualcosa in più, sul piano della comunicazione e dell'educazione, come il disegno di legge prevede e sostiene, anche raccogliendo l'esortazione venuta dai promotori italiani della trentaseiesima Giornata mondiale della terra. Penso al disegno di legge sull'educazione al cibo, a prima firma della collega Pignedoli. Penso a una capillare campagna europea di educazione alimentare e ambientale in ambito europeo. Penso alla proposta per un nuovo anno europeo contro lo spreco alimentare, da individuare entro il 2025, per monitorare gli obiettivi di riduzione dello spreco. Anche così potremo misurare l'efficacia della via italiana della lotta allo spreco che oggi fa diventare il nostro Paese più inclusivo, più responsabile e più giusto verso il presente, ma soprattutto verso il futuro dei propri cittadini. Una scelta virtuosa e lungimirante, che i senatori del Partito Democratico voteranno, oggi più che mai, con convinzione e determinazione.
2016-08-03	LN	CrosioJonny	Ahimè, mi preme sottolineare come il nostro Paese sia ancora fra gli ultimi posti in Europa per investimento pro capite al sostegno del pluralismo dell'informazione, nonostante si sia impegnato a promuovere e garantire le libertà di espressione e informazione. E perché sottolineo questo? Proprio oggi, nel nostro Paese assistiamo non all'esaltazione del pluralismo, come è stato tanto decantato da qualcuno che mi ha preceduto, ma esattamente al contrario. L'azione di oggi del Governo sulla questione della RAI è tutt'altro che pluralismo; anzi, cari colleghi, parlerei piuttosto di monismo. Non c'entra niente con le "monate" del Presidente del Consiglio, ma è esattamente il contrario di quello che ci aspettavamo, ossia il pluralismo. L'arroganza che oggi è stata messa in campo dal Presidente del Consiglio e dalla sua banda nelle nomine dei direttori delle testate di RAI 1, RAI 2 e RAI 3 - la conferma di RAI 1 è scandalosa - è esattamente il contrario di quello che si vorrebbe far passare. Vorrei citare uno dei famosi tweet, cinguettii di Renzi Matteo, che passeranno alla storia. Non più tardi del 14 maggio 2014, alle ore 24,14, ci ha dato una chicca della sua apertura e lungimiranza per quanto riguarda il pluralismo, scrivendo: «Niente paura. Il futuro arriverà anche alla RAI. Senza ordine dei partiti. # cambiareverso # Italiariparte». Signora Presidente - ahimè - purtroppo già nel titolo del provvedimento in esame si capisce che questa volontà viene disattesa dal Governo. Istituire il Fondo per il pluralismo e l'innovazione dell'informazione è, infatti, esattamente il contrario di quello che, appunto, sta avvenendo nelle ultime ore nel nostro Paese. Probabilmente lo vedremo questa sera in Commissione parlamentare per l'indirizzo generale e la vigilanza dei servizi radiotelevisivi. In quella sede ne vedremo di cotte e crude, così come é già avvenuto in passato. La sostanza, però, non cambierà. L'arroganza di Renzi Matteo e della sua banda consegnerà a questo Paese il peggio del peggio. Negli anni passati tutti quanti abbiamo assunto un atteggiamento di stigmatizzazione. E mi rivolgo ai colleghi della sinistra, con cui ho condiviso anche la precedente legislatura, i quali - giustamente - si accanivano e si lanciavano in maniera alquanto feroce su presunti, ma probabilmente palesi, conflitti di interessi. Oggi più che di conflitti di interesse, bisogna parlare di delinquenti del pluralismo. Io li definirei monisti, cioè coloro che fanno veramente - me lo permetta signora Presidente, perché è un termine che forse si può anche usare - delle "monate". C'è del buono all'interno del provvedimento in esame. Giudiziosamente, il collega Calderoli si è fatto in quattro e ha presentato degli emendamenti per proporre soluzioni concrete in favore dell'emittenza locale, che crediamo sia fondamentale. Il Presidente del Consiglio fa oggi uno sgarro agli italiani per quanto riguarda la RAI, ma ci dimentichiamo sempre che il pluralismo dell'informazione passa anche attraverso le televisioni locali. Infatti, nel nostro Paese - unico caso in Europa - la questione delle televisioni locali è fondamentale, perché esse, anzitutto, hanno dato un grande contributo all'economia - fanno lavorare gente e gestiscono pubblicità - e fanno veramente informazione sui territori. In tutte le realtà territoriali del nostro Paese c'è una televisione privata che manda in onda telegiornali locali e dà un tipo di informazione che la televisione pubblica non offre. Tra l'altro, c'è chi vive, come il sottoscritto, ai confini, dell'impero dove mamma RAI non arriva, ma sicuramente arriva la bolletta dell'energia elettrica con, nascosto, il canone. É una situazione paradossale. L'anno scorso si è svolto in quest'Assemblea il dibattito sulla riforma della RAI. Prima forse la RAI non funzionava bene, ma, con profondo rispetto per il collega Gasparri, era meglio quando si stava peggio, in quanto siamo passati alla situazione attuale, nella quale il signor Campo Dall'Orto - un nome, tra l'altro, che non mi sta neanche simpatico - becca uno stipendio di più di 600.000 euro. Tutti questi ci hanno fatto la morale. Di cosa stiamo parlando? Del pluralismo che voi, colleghi del Partito Democratico, state decantando? Nascosto tra le pieghe del provvedimento c'è qualcosa di buono, ma a non funzionare in questo Paese è il principio. Matteo Renzi diceva: fuori i partiti dalla RAI. Poi, però, sono entrati con gambe e piedi lui e tutta la sua banda Bassotti. Sono tutti belli schierati e pronti a fare cosa, signora Presidente? Arriviamo al punto della situazione: la battaglia politica in questo Paese ce la giocheremo il prossimo autunno con il referendum. Renzi ha preparato le truppe, anzitutto mettendole nei posti dove si influenza il voto. In televisione ha messo i suoi uomini per cercare di portare a casa il risultato. Il ragazzo è un po' preoccupato, perché il fronte del no è sempre più pressante e, dunque, sta cercando di piazzare le sue truppe, per cercare di portare a casa i voti che gli serviranno per fare la sua porcata, ovvero la riforma costituzionale. A questo punto, signora Presidente, non ci resta che appellarci al Capo dello Stato, perché sia lui a salvaguardare l'articolo della Costituzione in cui si stabilisce che l'informazione è un diritto del cittadino e deve essere pluralista e trasparente. Cari colleghi del PD, siamo rientrati in pieno fascismo. Questa è la verità! Matteo Renzi ci ha riportati in pieno fascismo, e lo vedremo questa sera in Commissione di vigilanza dei servizi radiotelevisivi e domani con le nomine. È una vergogna, signora Presidente! È una vergogna l'arroganza che si sta vedendo questi giorni nel nostro Paese. E la cosa che più mi lascia con l'amaro in bocca è che - glielo posso garantire - ho vissuto male la precedente legislatura, quando ogni tanto noi leghisti eravamo in difficoltà per certe birichinate che si vedevano. Quelle però, erano delle birichinate rispetto all'arroganza che vediamo oggi. Silvio Berlusconi era un dilettante!
2016-08-03	M5S	AirolaAlberto	Signor Presidente, onorevoli colleghi, può un Governo così, che si è scippato la RAI con una legge invereconda, che dà la governance e la dirigenza direttamente in mano al Governo, fare una buona legge sull'editoria? La risposta è no, è evidente. Quella che voi chiamate informazione pluralistica è in realtà, da decenni, una informazione lottizzata, divisa per correnti. Certo, prima lo facevate con il manuale Cencelli e, quindi, c'era forse una minima reale rappresentazione democratica e pluralistica delle varie voci di questa società e della politica italiana. Oggi no. Oggi è arrivato un signore che finisce un percorso che è stato fatto da... VOCI DAL GRUPPO LNP-AUT. Manca il Governo! AIROLA (M5S). Signor Presidente, mi segnalano che non è presente il Governo. Sarà alla RAI? PRESIDENTE. È presente, ed è coperto da un senatore. È seduto in prima fila. AIROLA (M5S). Signor Presidente, mi suggeriscono che forse sta facendo i titoli del TG1! Forse Orfeo non è abbastanza servile? No, è impossibile. PRESIDENTE. Senatore Airola, il sottosegretario Pizzetti non è proprio la persona su cui scagliarsi. AIROLA (M5S). Forse questo processo iniziato vent'anni fa, di smantellamento e concentrazione del potere dell'informazione in mano a pochi, è partito quando, con Berlusconi, si è presentato sulla scena un signore che aveva tre televisioni. Inaudito! Un Presidente del Consiglio. Tutta l'Europa che ci stava addosso. Ricordo che c'era ancora un fronte di controinformazione, o di informazione pluralistica, che lavorava per contrastare la visione politica della Casa delle Libertà. Anzi, saliva spesso sulle barricate. Vi abbiamo visti sulle barricate a difendere l'informazione italiana contro un conflitto di interessi mai visto. Oggi si è arrivati alla perfezione di questo regime mediatico, con un Renzi che appunto si è preso tutto, venendo a decadere gli opposti (sempre che opposti fossero), con una unica larga intesa, in un silenzio assordante e totale di tutti gli organi di informazione. Quindi, abbiamo un tessuto editoriale che rispecchia questo non pluralismo, con concentrazioni in mano ad alcuni editori che di puro non hanno più nulla: da Caltagirone a De Benedetti ad Agnelli, che si sta però defilando. Su questo tessuto opera una casta di giornalisti che è la vera esecutrice degli ordini politici e, a scendere, un precariato di giornalisti che devono lavorare pagati in nero, o con partite IVA, anticipando le spese e venendo pagati in fattura, ricattati e schiavizzati. Ci domandiamo allora che senso abbia fare una iniezione di risorse su un tessuto così marcio. Che senso ha favorire la cancrena? Ma è ovvio. È l'amputazione della coscienza dei cittadini e, soprattutto, della loro conoscenza. Perché questa politica indecente oramai sopravvive esclusivamente in simbiosi con una casta giornalistica; e mi dispiace usare questo termine perché insulto chi fa quelle poche isole di giornalismo e quegli editori autonomi che ancora ci sono e, pur con una difficile sopravvivenza, esistono. Invece, assistiamo a un appiattimento totale dell'informazione. Come diceva la mia collega, siamo contrarissimi al finanziamento pubblico all'editoria, come del resto lo siamo a quello dei partiti. Le questioni, infatti, vanno di pari passo. Abbiamo però voluto presentare degli emendamenti a questo testo e abbiamo voluto provare a farvi delle proposte. Perché dalle vostre dichiarazioni (sempre che non si dimostri che il livello di ipocrisia ormai è insopportabile), voi avete spesso contestato anche in Commissione di vigilanza delle prese di posizione ben specifiche: mi riferisco ad esempio ai superstipendi dei manager e dei dirigenti RAI. Ci sono state sedute in cui c'è stata un'indignazione generale perché Dall'Orto, il signore che Renzi ha messo lì, si prendeva 650.000 euro e distribuiva stipendi sopra i 240.000 euro (che è il tetto massimo dello stipendio per chi lavora in una società pubblica o partecipata). Ebbene, aggirando questa norma con l'emissione di bond, vi siete indignati tutti. E noi abbiamo presentato emendamento che ripristina il tetto di 240.000 euro, quindi mi piacerebbe vedere la vostra reazione quando voteremo su queste proposte, perché in quel caso misureremo cos'è il PD, cos'è NCD, cos'è questa maggioranza e cos'è questo Governo. Parliamo ancora di libertà dell'informazione. Noi diamo risorse a testate che magari non pagano i collaboratori, i giornalisti, che magari li sfruttano, li mobbizzano, li schiavizzano. Dicevamo prima che la libertà d'informazione passa anche tramite l'indipendenza e l'equo compenso dei giornalisti (che non è quello di cui si è sentito parlare). Se io sono costantemente ricattato non sarò libero e non avrò la mia autonomia; per questo abbiamo presentato un altro emendamento che propone di non erogare somme a chi ha problemi sindacali, mobbizza, non paga i collaboratori e non rispetta i contratti. Vorrei poi dire una banalità: il contributo dovrebbe essere direttamente proporzionale alle copie realmente vendute e non ai giornaletti che stampate e distribuite sui treni agli amici, eccetera. Parlavamo di equo compenso per i giornalisti perché questo è un aspetto importante, visto che assistiamo a personaggi che fanno delle grandi trasferte e sono pagati magari 400.000 euro all'anno (sono cifre abbastanza diffuse nel settore), mentre al pari abbiamo giornalisti che lavorano senza limiti di orari, con stipendi da fame e anticipandosi le spese: immaginate un giornalista che adesso deve andare a fare un servizio in Turchia e si deve pagare il viaggio, l'albergo, magari anche le cure mediche (perché la Turchia potrebbe anche non essere uno scenario tranquillo), poi torna a casa, fa la fattura e ci inserisce le spese. Questo magari a fronte di un signore che guadagna 250.000-300.000 euro, messo lì dalla politica. Non parliamo dell'Ordine dei giornalisti. Voi sapete benissimo cosa pensiamo delle authority e degli organi. Certo, in un mondo perfetto potrebbe esistere un' authority che controlla la comunicazione, ma finché abbiamo Cardani, un ometto che viene in Commissione di vigilanza RAI e ci insulta, signori, io non voglio le authority se sono questa roba qua; se sono il prodotto di un'infiltrazione anche in quel caso decennale: è una spartizione della politica anche quella sulle authority. Basta, siete vergognosi, siete al di là della vergogna!
2016-08-03	PD	CuccaGiuseppeLuigiSalvatore	I lavori della Commissione hanno consentito, come detto, di modificare parzialmente il testo che era pervenuto dopo l'approvazione alla Camera dei deputati, nonché di introdurre qualche nuovo argomento che non era stato affrontato nel corso della prima lettura. Si pensi, ad esempio, alla regolamentazione dell'utilizzo dei cosiddetti captatori informatici, comunemente chiamati trojan. Passando al merito del provvedimento, rappresento che sono stato nominato relatore, unitamente al collega Felice Casson, oggi assente, con cui ho diviso i compiti e gli argomenti da trattare. Farò dunque un'esposizione estremamente sommaria del contenuto, facendo presente che, avendo avuto soltanto ieri il testo definitivo del provvedimento, non ho avuto il tempo materiale di preparare una relazione organica e, soprattutto, più concisa. Chiedo quindi, fin d'ora, di essere autorizzato a depositare un testo scritto ove non riuscissi a completare l'esposizione nel tempo che ho a disposizione. PRESIDENTE. La Presidenza l'autorizza in tal senso. CUCCA, relatore. Il provvedimento in esame si compone di 40 articoli, suddivisi in cinque titoli. Il Titolo I reca modifiche al codice penale ed è a sua volta composto da tre capi: il Capo I riguarda l'estinzione del reato per condotte riparatorie e le modifiche ai limiti di pena per i delitti di scambio elettorale politico-mafioso, furto e rapina. Il Capo II reca modifiche alla disciplina della prescrizione, mentre il Capo III delega il Governo alla riforma del regime di procedibilità per taluni reati, per il riordino di alcuni settori del codice penale e per una revisione della disciplina del casellario giudiziale. Il Titolo II reca modifiche al codice di procedura penale ed è composto da tre Capi. Il Capo I interviene sulla disciplina dell'incapacità dell'imputato a partecipare al processo, del domicilio eletto, delle indagini preliminari e dell'archiviazione. Il Capo II riguarda i riti speciali, l'udienza preliminare, l'istruzione dibattimentale e la struttura della sentenza di merito. Il Capo III riguarda la semplificazione delle impugnazioni. Il Titolo III modifica le disposizioni di attuazione del codice di procedura penale e la normativa di organizzazione dell'ufficio del pubblico ministero. Il Titolo IV reca delega al Governo per la riforma del processo penale e dell'ordinamento penitenziario. Il Titolo V reca disposizioni finali, contenendo, in particolare, le clausole di copertura finanziaria e le disposizioni di entrata in vigore dell'intero provvedimento. Passando specificamente al contenuto, l'articolo 1 inserisce nel codice penale il nuovo articolo 162- ter, il quale, con riguardo ai reati perseguibili a querela soggetta a remissione, consente al giudice di dichiarare l'estinzione del reato, sentite le parti e la persona offesa, quando l'imputato ha riparato interamente il danno con le restituzioni o il risarcimento e ha eliminato, ove possibile (tale inciso è stato aggiunto in Commissione), le conseguenze dannose e pericolose del reato. L'intento - è evidente - è quello di consentire, laddove possibile, la riparazione del danno e, quindi, la dichiarazione dell'estinzione del reato. Ove ciò non sia possibile, trattandosi di un fatto che non dipende più dalla volontà dell'interessato, è evidente che si dovrà comunque procedere nella medesima maniera. La riparazione deve realizzarsi nel termine massimo delle dichiarazioni di apertura del dibattimento di primo grado, salva la richiesta di fissazione di un termine ulteriore, non superiore a sei mesi, per il pagamento di quanto dovuto, anche in forma rateale. In tal caso, il giudice, se accoglie la richiesta, ordina la sospensione del processo e fissa la successiva udienza alla scadenza del termine stabilito, imponendo specifiche prescrizioni. La disposizione prevede, inoltre, che si applichi comunque l'articolo 240, comma 2, del codice penale relativamente all'obbligatorietà della confisca. La ratio del rinvio alla disposizione codicistica è proprio per la natura obbligatoria della confisca prevista dall'articolo 240 del codice penale. È evidente che l'intento è prevalentemente di tipo deflattivo, onde evitare che i reati di piccolo cabotaggio non intasino l'attività dei lavori degli uffici della procura e dell'aggiudicante. Il risarcimento del danno può essere comunque riconosciuto anche a seguito di offerta reale, ai sensi dell'articolo 1208 e seguenti del codice civile, formulata dall'imputato e non accettata. L'articolo 2 del provvedimento reca disposizioni transitorie e prevede che la disciplina sulla nuova causa di estinzione del reato trovi applicazione anche con riguardo ai processi in corso alla data di entrata in vigore della legge. Ovviamente la disposizione, in seguito alle modifiche apportate in Commissione, disciplina anche l'ipotesi in cui l'imputato si trovi nell'impossibilità, per fatto a lui non imputabile, di adempiere. L'articolo 3 interviene invece sul reato di scambio elettorale politico-mafioso, di cui all'articolo 416- ter del codice penale, inasprendone il quadro sanzionatorio. A questo riguardo è opportuno ricordare che nel corso della attuale legislatura, la legge n. 62 del 2014 ha modificato il delitto di scambio elettorale politico-mafioso, intervenendo sia sul fronte della condotta incriminata, dilatandola sensibilmente, sia su quello della pena comminata edittalmente, riducendola. Sotto il primo profilo, infatti, la richiamata legge ha ampliato la gamma dei fatti punibili, includendovi l'accettazione della promessa di voti in cambio della promessa o dell'erogazione, oltre che di denaro, anche di altra utilità. Sotto il secondo profilo, ha ridotto la cornice sanzionatoria rispetto all'articolo 416- bis, punendo le condotte di cui all'articolo 416- ter con la pena della reclusione da quattro a dieci anni. Il disegno di legge al nostro esame interviene nuovamente sulla cornice edittale, sanzionando tale reato con la pena della reclusione da sei a dodici anni. L'articolo 4 interviene poi sulla cornice sanzionatoria del delitto di furto in abitazione e di scippo, elevando il minimo edittale della pena detentiva dall'attuale anno a tre anni e la pena pecuniaria, nel minimo, dagli attuali 309 euro a 927 euro e, nel massimo, dagli attuali 1.032 a 1.500 euro. La disposizione inasprisce inoltre anche il quadro sanzionatorio relativo alle condotte aggravate, contemplate dal terzo comma dell'articolo 624- bis del codice penale. Infine, il disegno di legge introduce nella norma codicistica un ulteriore comma, per il quale le circostanze attenuanti, diverse da quelle previste dagli articoli 98 (minore età) e 625- bis (collaborazione per l'individuazione dei correi nel furto o degli eventuali ricettatori), concorrenti con una o più delle circostanze aggravanti del furto di cui all'articolo 625, non possono essere ritenute equivalenti o prevalenti rispetto a queste e le diminuzioni di pena si operano quindi sulla quantità della stessa, risultante dall'aumento conseguente alle circostanze aggravanti. L'articolo 5 modifica l'articolo 625 del codice penale. L'articolo 6 interviene invece sul reato di rapina, di cui all'articolo 628 del codice penale, elevando i limiti edittali sia della pena detentiva, dagli attuali tre a quattro anni nel minimo, sia di quella pecuniaria, dagli attuali 516 euro a 927 euro, nel minimo, e dagli attuali euro 2.065 a 2.500 euro, nel massimo. La disposizione, inoltre, inasprisce il quadro sanzionatorio relativo alle condotte aggravate contemplate dal terzo comma dell'articolo 628 del codice penale. A questo riguardo reputo utile sottolineare che, per una mera svista, per una dimenticanza nel corso dei complessi lavori della Commissione, non si è provveduto a ciò che invece avremmo dovuto fare, recependo le osservazioni e l'esito della discussione che si è avuta in Commissione, in cui ci si era posti il problema della disorganicità del quadro generale, che emerge a seguito dell'introduzione del nuovo sistema, nei confronti dei delitti contro il patrimonio. Sarà quindi necessario, nel corso dei lavori d'Assemblea, per rendere organico l'intero sistema - cosa che abbiamo dimenticato di fare nel corso dei lavori di Commissione, per una mera svista - innalzare anche il minimo della pena edittale per il delitto di estorsione di cui all'articolo 629 del codice penale, da sei a sette anni nel minimo, in maniera tale da rendere organico l'intero sistema dei delitti contro il patrimonio. Successivamente, gli articoli da 7 a 11 si occupano del tema della prescrizione dei reati, tanto dibattuto in questi ultimi mesi, riprendendo, seppur con significative modifiche, quanto previsto dal disegno di legge Atto Senato 1844, che - come detto - era già stato approvato dalla Camera dei deputati. L'articolo 7 modifica l'articolo 158 del codice penale, che disciplina la decorrenza dei termini di prescrizione. Il disegno di legge, inserendo un ulteriore comma a tale articolo del codice, stabilisce che per i reati indicati dall'articolo 392, comma I- bis del codice di procedura penale, in materia di incidente probatorio, ovvero per i reati di maltrattamenti in famiglia, di cui all'articolo 572 del codice penale e per i reati di cui agli articoli 600, 601, 602, 600- bis, 600- ter, 600- quater, e 600- quinquies del codice penale e per il reato di violenza sessuale e stalking, se commessi in danno di minori, il termine di prescrizione decorre dal compimento del diciottesimo anno di età della vittima, salvo che l'azione penale non sia stata esercitata in precedenza; in quest'ultimo caso, infatti, il termine di prescrizione decorre dall'acquisizione della notizia di reato. Con tale disposizione, come emerge anche dall'esame parlamentare presso l'altro ramo del Parlamento, si è voluto dare attuazione alla Convenzione di Istanbul, contro la violenza nei confronti delle donne, ratificata dall'Italia con la legge 27 giugno 2013, n. 77. L'articolo 8 modifica la disciplina della sospensione del corso della prescrizione. Questo articolo ha avuto un iter abbastanza travagliato, ma poi ha trovato una condivisione abbastanza diffusa. Il primo comma dell'articolo 159, nella sua formulazione vigente, prevede che il corso della prescrizione rimane sospeso in ogni caso in cui la sospensione del procedimento o del processo penale o dei termini di custodia cautelare è imposta da una particolare norma di legge, oltre che nei casi di autorizzazione a procedere, deferimento della questione ad altro giudizio o di sospensione del procedimento o del processo penale per ragioni di impedimento delle parti. In primo luogo la lettera a) dell'articolo 8 del disegno di legge interviene sul primo comma dell'art. 159, anzitutto specificando, per quanto riguarda la già prevista sospensione per richiesta di autorizzazione a procedere, che il termine è sospeso a decorrere dal provvedimento con il quale il pubblico ministero presenta la richiesta e fino al giorno in cui la richiesta è accolta con conseguente abrogazione del secondo comma dell'articolo 159 che attualmente disciplina tale ipotesi (alla lettera c) ) e specificando, per quanto riguarda la già prevista sospensione per deferimento della questione ad altro giudizio, che il termine è sospeso fino al giorno in cui viene decisa la questione. La disposizione inoltre inserisce un'ulteriore ipotesi di sospensione del corso della prescrizione: per richiesta di rogatoria all'estero con un termine massimo di sospensione pari a sei mesi. La lettera b) del comma 1 aggiunge poi all'articolo 159 citato ulteriori casi di sospensione della prescrizione. Si prevede, in particolare, che dopo la sentenza di condanna in primo grado il termine di prescrizione resta sospeso fino al deposito della sentenza di appello, e comunque per un tempo non superiore a un anno e sei mesi; dopo la sentenza di condanna in appello, anche se pronunciata in sede di rinvio, il termine di prescrizione resta sospeso fino alla pronuncia della sentenza definitiva e comunque ancora una volta per un tempo non superiore a un anno e sei mesi. Tali termini decorrono dal termine previsto dall'articolo 544 del codice di procedura penale che, lo ricordo, contiene i termini per i depositi della sentenza. La disposizione precisa inoltre che, in caso di assoluzione dell'imputato in secondo grado, ovvero di annullamento della sentenza di condanna ovvero di dichiarazione di nullità della decisione, con conseguente restituzione degli atti al giudice, i periodi di sospensione di un anno e sei mesi (per il giudizio d'appello) e di un anno e sei mesi (per il giudizio di Cassazione) vengano ricomputati ai fini del calcolo del termine di prescrizione. L'articolo 9 modifica l'articolo 160 del codice penale per prevedere che anche l'interrogatorio reso alla polizia giudiziaria, su delega del pubblico ministero, determini l'interruzione del corso della prescrizione. L'articolo 10 interviene sull'articolo 161, che disciplina gli effetti dell'interruzione e della sospensione modificandone, in primo luogo, il primo comma. Rispetto alla formulazione vigente della norma, che stabilisce come tanto la sospensione quanto l'interruzione abbiano effetto nei confronti di tutti coloro che hanno commesso il reato, la riforma distingue le due ipotesi e prevede che: l'interruzione ha effetto per tutti coloro che hanno commesso il reato; la sospensione ha effetto solo per gli imputati nei cui confronti si sta procedendo. Signor Presidente, la complessità della materia richiederebbe una discussione molto approfondita, ma non c'è il tempo materiale per farlo. Le chiedo pertanto sin da ora l'autorizzazione a depositare la relazione scritta che è molto dettagliata e prende in considerazione tutti i vari aspetti contenuti nel provvedimento. Questo ci consentirebbe anche di terminare i lavori in tempi molto brevi. PRESIDENTE. La Presidenza l'autorizza in tal senso. CUCCA, relatore. L'articolo 12, comma 1, delega il Governo ad adottare uno o più decreti legislativi per modificare il codice penale, in tema di regime di procedibilità di alcuni reati e per riformare la disciplina delle misure di sicurezza personali, prevedendo, in caso di capacità ridotta, l'abolizione del doppio binario e l'introduzione di un trattamento sanzionatorio finalizzato al superamento delle condizioni che hanno ridotto la capacità dell'agente, anche mediante il ricorso a trattamenti terapeutici o riabilitativi. Questo è un tema estremamente importante. Sempre nell'esercizio della delega, il Governo dovrà prevedere, tenuto conto dell'effettivo superamento degli ospedali psichiatrici giudiziari, la destinazione alle Residenze di esecuzione delle misure di sicurezza (le cosiddette REMS) prioritariamente delle persone per le quali sia stato accertato in via definitiva lo stato di infermità al momento della commissione del fatto. I commi 2 e 3 delineano poi il procedimento per l'emanazione dei decreti legislativi, sui quali è previsto il parere delle competenti Commissioni parlamentari. L'articolo 13, nel delegare il Governo ad emanare un decreto legislativo per modificare la disciplina del casellario giudiziale, prevede che tale revisione debba avvenire alla luce delle modifiche intervenute nella materia penale anche processuale e dei principi e criteri contenuti nella normativa nazionale e nel diritto dell'Unione europea. Anche questo tema della riforma del casellario è estremamente rilevante ed importante, perché ci mette al passo con l'Europa, modernizzando il sistema che fino ad oggi era oggettivamente molto farraginoso. L'articolo 15 reca invece norme in materia di definizione dei procedimenti per incapacità dell'imputato, prevedendo una nuova disciplina. L'articolo 16 modifica il comma 2 dell'articolo 345 del codice di procedura penale, relativo alla mancanza della condizione di procedibilità e alla riproponibilità dell'azione penale. L'articolo 17 aggiunge un ulteriore comma all'articolo 162 del codice di procedura penale in materia di comunicazione del domicilio eletto e l'articolo 18 modifica molteplici disposizioni del codice di procedura penale relative alle indagini preliminari e al procedimento di archiviazione. C'è poi l'articolo 20 che interviene in materia di modifica dei riti speciali. Viene semplificata la materia delle impugnazioni e si apportano modifiche alle norme di attuazione, di coordinamento e transitorie del codice di procedura penale e alla normativa e all'organizzazione degli uffici del pubblico ministero. Come dicevo, vi è poi una delega al Governo per la riforma del processo penale e dell'ordinamento penitenziario. In questo quadro mi limito a richiamare la parte relativa alle modifiche estremamente rilevanti in tema di intercettazioni di conversazioni e comunicazioni e di giudizio di impugnazione. In particolare, per quanto riguarda le operazioni captative, la delega dovrà prevedere disposizioni per garantire la riservatezza delle comunicazioni e delle conversazioni telefoniche e telematiche oggetto d'intercettazione, in conformità all'articolo 15 della Costituzione. Inoltre, come già annunciato in precedenza, c'è la regolamentazione della materia relativa ai cosiddetti captatori informatici, il cosiddetto trojan, che non era assolutamente regolata, ma di cui si era occupata una sentenza della Cassazione. A quei principi ci si era attenuti fino ad oggi, ma adesso abbiamo trovato una soluzione che riteniamo migliore per la regolamentazione di questa materia. Come detto, consegno il testo della relazione affinché venga allegato al Resoconto della seduta odierna.
2016-09-13	PD	ZandaLuigi	Signor Presidente, le senatrici e i senatori del Partito Democratico, nel ricordare il dolore della notte del 24 agosto, abbracciano chi ha perso i suoi cari, sono vicini ai feriti e solidali con chi è stato colpito nei beni personali o ha visto distrutti i beni comuni della sua comunità. Il terremoto ha lasciato centinaia di morti e tantissimi feriti, ha raso al suolo interi Comuni, ha colpito duramente l'economia di un vasto territorio dell'Appennino centrale, ha abbattuto migliaia di case del Lazio, dell'Abruzzo, delle Marche e dell'Umbria. Hanno ragione i cittadini a non voler abbandonare i luoghi dove hanno sempre vissuto e a volerci tornare dopo la ricostruzione. Il Parlamento deve comprendere i sentimenti profondi che legano quelle popolazioni alle proprie terre e difendere abitudini e stili di vita fondati su culture antiche e tradizioni di grande valore. Molta gratitudine va a chi ha onorato l'Italia in operazioni di soccorso, difficili e rischiose, arrivando immediatamente sui luoghi del sisma e rimanendovi sino a quando c'è stato bisogno: donne e uomini della Croce Rossa, dei Vigili del fuoco, delle Forze di polizia e delle Forze armate, del soccorso alpino e speleologico, tanto personale civile dello Stato, delle Regioni e dei Comuni e moltissimi volontari sempre presenti, anche loro, nei momenti del bisogno. Egualmente è stata straordinaria, e dobbiamo darne atto, la generosità di decine di migliaia di italiane ed italiani che stanno aiutando con donazioni in denaro i paesi colpiti dal terremoto. Abbiamo visto in televisione le facce di soccorritori di tutte le età, segnati dalla stanchezza ma mai rassegnati, pallidi per la fatica; facce sporche di sudore e di polvere, con gli occhi febbrili per l'ansia e la tensione. Abbiamo visto visi di persone generose, che hanno mostrato competenza e professionalità sapendo che da ogni loro passo, da ogni loro movimento, da ogni loro decisione anche minima dipendeva la vita o la morte di donne, uomini e bambini. Abbiamo visto le qualità migliori degli italiani migliori. Guardando quelle facce, abbiamo sentito l'orgoglio di essere italiani. È stato detto che la responsabilità di tante morti dev'essere attribuita non al terremoto, ma alle azioni scorrette dell'uomo. Non so e non credo che oggi qualcuno possa distinguere con sicurezza tra gli effetti del terremoto e le responsabilità per i comportamenti e per le omissioni umane. Ma sappiamo che le famiglie, i sopravvissuti e l'Italia intera hanno diritto alla verità e che nel nostro ordinamento la magistratura ha il compito di farcela conoscere. Lasciamo che sia la magistratura a lavorare con equilibrio e giustizia ed impariamo ad aspettare le sue conclusioni, senza cercare di anticiparle con le nostre supposizioni o, peggio, con le nostre aspirazioni politiche. Ancora poche parole sul futuro. La ricostruzione sarà un'impresa difficile e molto lunga, ma andrà bene. Il Governo è stato presente nei territori colpiti fin dal primo istante con il ministro Delrio; il commissario Errani è un galantuomo ed è persona molto esperta; i Presidenti delle quattro Regioni colpite dal sisma sono anch'essi personalità di ottimo livello e grande sensibilità. Errani sa bene quanto sia importante nella ricostruzione coinvolgere le popolazioni colpite e le istituzioni che le rappresentano. Dobbiamo guardare avanti, al futuro dei territori colpiti e delle città devastate, ma dobbiamo anche ricordarci che dal passato c'è sempre molto da imparare, non solo nel bene - e penso da ultimo al Friuli, all'Umbria e all'Emilia-Romagna - ma anche per non ripetere errori già fatti, specie nella scarsa vigilanza e nello spreco di risorse. Oggi l'Italia è chiamata ad andare oltre le sfide del soccorso immediato e di una responsabile ricostruzione. Il Governo italiano si è posto l'obiettivo ambizioso e di lungo termine della messa in sicurezza del nostro patrimonio storico, monumentale, abitativo e paesaggistico. Dobbiamo avere il coraggio di guardare in faccia le nostre responsabilità e riconoscere la profondità del ritardo nella prevenzione del rischio sismico. Non tutti i pericoli derivanti da fenomeni naturali possono essere previsti e neutralizzati, ma le nuove conoscenze scientifiche, l'esperienza e una buona prevenzione possono ridurne al minimo gli effetti negativi. Molte volte, dopo i terremoti abbiamo affrontato la costosa e difficile attività di ricostruzione di città e territori distrutti. L'Italia è considerata un'eccellenza per la capacità ampiamente dimostrata nella gestione delle emergenze, ma siamo davvero molto indietro nella prevenzione e nella manutenzione. In passato Governi di ogni colore hanno saputo affrontare le calamità naturali, ma nessun Governo, né di destra né di sinistra, ha mai avuto la lungimiranza di avviare un programma serio e di lungo periodo per mettere in sicurezza le parti più deboli del nostro Paese. Nessuna forza parlamentare, pur avendone gli strumenti, ha incalzato i Governi con l'insistenza necessaria perché si muovessero, né mai c'è stata quella pressione continua e ripetuta dei media e dell'opinione pubblica che su altre questioni ha spesso mostrato di saper produrre risultati positivi. Oggi sappiamo che è possibile fare prevenzione con norme e regolamenti adeguati, con buoni progetti antisismici, con la qualità dei materiali e con la precisione delle tecniche esecutive, con controlli puntuali e seri. Sappiamo che la prevenzione è possibile persino per gli edifici storici, per i quali la sicurezza statica è indispensabile quanto la tutela dei loro valori artistici. Di grande importanza per il futuro del nostro Paese che il programma di messa in sicurezza dell'Italia sia stato assunto come prioritario dal Governo, così come è indispensabile che, con altrettanta priorità, venga sollecitato un coinvolgimento dell'Europa, il cui contributo non dovrà mancare. Questo è oggi il dovere della politica e del Senato della Repubblica: stare al fianco delle popolazioni colpite, vigilare sulla trasparenza e sulla qualità delle operazioni di soccorso e di ricostruzione, aiutare il nostro Paese a mettere il suo territorio al riparo, per quanto possibile, dai pericoli dei terremoti e dalle conseguenze delle nostre fragilità idrogeologiche. Per non cadere nella retorica, per non fare soltanto vuoti discorsi parlamentari, questo dovere deve essere da oggi l'impegno solenne del Senato.
2016-09-15	LN	ComaroliSilvanaAndreina	Signor Presidente, onorevoli colleghi, un intervento legislativo nel settore dell'editoria era importante, anche perché, se andiamo a vedere i dati, purtroppo constatiamo che in Europa l'investimento pro capite a sostegno del pluralismo dell'informazione è agli ultimi posti. La garanzia costituzionale alla libertà di espressione del pensiero prevista dall'articolo 21 della Costituzione sancisce, inoltre, che il diritto del cittadino all'informazione deve essere garantito attraverso il massimo pluralismo esterno e interno. Abbiamo notato frequentemente, e purtroppo con grande rammarico, che questo non avviene; anzi verifichiamo spesso che il potere dell'informazione è in mano a pochi e non, invece, alla maggior parte dei cittadini: è in mano ai cosiddetti poteri forti. Avere delle regole certe era quindi necessario. Soprattutto oggi più che mai è fondamentale avere regole certe nell'ambito dell'informazione sia per quanto riguarda la carta stampata che il settore radiotelevisivo. Infatti, consideriamo il rischio che sta correndo il nostro Paese. Qualora dovesse entrare in vigore, la scellerata riforma costituzionale, in combinato disposto con la legge elettorale, trascinerebbe il Paese verso una deriva autoritaria. Già si avverte qualche sentore su alcuni canali di informazione. Si nota magari una maggiore attenzione verso alcune idee di talune parti politiche rispetto a quella riservata ad altre, ma tutto questo non è pluralismo dell'informazione e non va a tutela del cittadino. È qua che dobbiamo proseguire lungo una strada di regole veramente certe e soprattutto corrette.
2016-09-20	M5S	NugnesPaola	Signor Presidente, il punto su cui desidero soffermarmi con il mio intervento è quello della prescrizione, ovvero una questione che non è stata assolutamente risolta nel provvedimento in esame, per quanto aspettassimo da anni che venisse affrontata in maniera debita e compiuta. Tale problematica non è stata risolta, benché la Commissione europea proprio a febbraio di quest'anno abbia messo in evidenza come anche i nostri problemi economici strutturali derivino da un mancato contrasto alla corruzione e quindi dalla prescrizione, che fa decadere i processi. Questa anomalia del nostro sistema viene sottolineata anche dall'OCSE e dalla Corte di giustizia europea, ma, come ben sappiamo, ci facciamo imporre dall'Europa solo le cose che, in qualche misura, ci convengono e quando, invece, è il caso di dare corso a dei giusti provvedimenti, non lo sappiamo o non lo vogliamo fare.
2016-09-20	PD	GinettiNadia	Stiamo approvando un provvedimento complesso, che necessita di una serie di riflessioni, a cui probabilmente siamo chiamati. PRESIDENTE. I colleghi che formano capannelli in Aula, si possono accomodare fuori. Chi parla in Aula, abbassi quantomeno il tono di voce! GINETTI (PD). Grazie, signor Presidente. La differenziazione del trattamento e il sistema regionale dei circuiti penitenziari, ancora in attesa di una completa attuazione, nonostante il seppur tardivo regolamento di attuazione dell'ordinamento penitenziario n. 230 del 2000, sono oggi ancor più necessari, con la nuova emergenza della radicalizzazione islamica in carcere, con quel proselitismo facilitato anche da modalità nuove di gestione dei detenuti, quali la sorveglianza dinamica a celle aperte in molti istituti. Fondamentali rimangono i principi ribaditi nella delega e consegnati al Governo, di valorizzazione del lavoro intramurario, ma anche all'esterno, ai sensi dell'articolo 21, come strumento di recupero sociale, in quanto elementi cardine del programma di trattamento penitenziario, in grado di riconnettere il condannato con il mondo esterno. Tuttavia, due questioni su cui richiama l'attenzione la delega sembrano rimanere ancora oggi in secondo piano, ovvero la questione del riordino della sanità e della medicina penitenziaria e il riconoscimento del diritto all'affettività relazionale con i familiari. Il carcere che si apre alla società esterna diventa permeabile e, grazie alla cooperazione con gli enti locali, l'associazionismo e il terzo settore, offre oggi opportunità di reinserimento sociale e occupazionale reali. Per questo è necessario potenziare l'organizzazione collegata all'esecuzione penale esterna sia in termini di compiti di sorveglianza per la polizia penitenziaria sia in termini di figure quali assistenti sociali, psicologi ed educatori. Infine, di particolare rilievo sono i principi di riordino riferiti ai minori. Infatti, con la legge n. 354 del 26 luglio 1975, recante: «Norme sull'ordinamento penitenziario e sulla esecuzione delle misure privative e limitative della libertà», il legislatore, al Capo IV - Disposizioni finali e transitorie - e segnatamente all'articolo 79, precisava che le disposizioni della legge si sarebbero applicate anche ai minori di anni diciotto fino a quando non si fosse provveduto con apposita legge. In questo modo riconosceva la necessità di una disciplina autonoma delle norme contenute nell'ordinamento penitenziario rivolte ai minori. Il riferimento non riguarda solo l'offerta di opportunità di istruzione, formazione e lavoro inframurario, ma riguarda anche i requisiti di ammissibilità delle misure alternative. In tale direzione occorre ricordare che la Corte costituzionale, con la sentenza n. 125 del 25 marzo 1992, chiedeva al Parlamento una revisione dei criteri e dei limiti di ammissione alla semilibertà e all'affidamento in prova, al fine di distinguere la condizione del minore di età rispetto ai condannati adulti. Successivamente la stessa Corte costituzionale, con la sentenza n. 168 dell'aprile 1994, nel ribadire l'incostituzionalità di una pena per i minori che costituisca, di fatto, un ergastolo, imponeva «un mutamento di segno al principio rieducativo nei confronti di un soggetto che è ancora in formazione ed alla ricerca della propria identità, una connotazione educativa più che rieducativa», al fine di conseguire un efficace reinserimento sociale volto anche ad un pieno recupero finalizzato a scongiurare la recidiva a delinquere e una facile azione di proselitismo. Infine, occorre ricordare come la delega si inserisca in un contesto di accelerazione della costruzione di uno spazio di cooperazione giudiziaria comune europea, in attuazione del titolo V del Trattato europeo del 2009, per uno spazio unico di libertà, giustizia e sicurezza fondato sulla fiducia reciproca dei sistemi di giustizia nazionali e sul reciproco riconoscimento delle decisioni giudiziarie anche attinenti all'esecuzione delle pene e delle misure alternative negli Stati membri diversi dallo Stato di emissione. Siamo lontani dalle regole minime per il trattamento dei detenuti risalenti al 1973, poi confermate dal Consiglio d'Europa nel 1987, vista la forte prospettiva di unione lanciata da ultimo dal Trattato di Lisbona del 2009, ai sensi dell'articolo 67, per un'effettiva cooperazione giudiziaria e di polizia. Di certo, tuttavia, a partire dalla legge n. 354 del 1975, poi dalla legge Gozzini, con la quale sono state introdotte le misure alternative alla detenzione in carcere, e dalla legge Simeoni, con la quale si è evitato l'ingresso in carcere con la sospensione dell'ordine di esecuzione, tra passi indietro, quale la legge ex Cirielli e inasprimenti di vincoli, il nostro ordinamento oggi rilancia un modello di esecuzione penale segnatamente più moderno e volto al pieno recupero sociale del condannato, in linea con l'orientamento del sistema europeo che richiede tuttavia di non abbassare la guardia sul sistema carceri, sul sovraffollamento, su modalità di gestione quali la sorveglianza dinamica a celle aperte che, senza l'offerta di occasioni di lavoro, diventa occasione di aggressioni, lesioni, incendi e risse e, anche, di proselitismo per il terrorismo islamico. In conclusione, il carcere rimane un luogo in cui si continua comunque a morire: penso ai suicidi di detenuti, ma anche a quelli di personale di Polizia penitenziaria, ossia quel Corpo di polizia che ogni giorno vive nel carcere e ne subisce le sue permanenti carenze, in attesa di quel giusto riconoscimento, di quella valorizzazione che abbiamo promesso con la legge di stabilità di quest'anno e di quel riordino e riallineamento che lo equiparerebbero alle altre forze di polizia. Sto parlando di quel corpo di Polizia penitenziaria che vive oggi nel carcere, tra vecchie e nuove emergenze.
2016-09-20	PD	RicchiutiLucrezia	Eppure l'Italia è uno dei Paesi con il più alto indice di percezione della corruzione in Europa e sappiamo benissimo che la grande insidia tipica delle pratiche corruttive, rappresentata dagli accordi occulti tra corrotto e corruttore in assenza di denunce, rischia di vanificare gran parte delle indagini.
2016-09-22	PD	CirinnaMonica	Per definire, dal punto di visto storico, ma anche direi giuridico e politico, che cos'è il processo penale nel nostro Paese, il mio breve ragionamento e il mio tributo di cultura non può che andare al mio grande maestro, penso uno dei più grandi maestri del diritto di questo Paese, Franco Cordero. Se leggete la prima pagina dell'edizione storica del famosissimo manuale che è stato poi pubblicato forse ormai in 50 edizioni, la definizione che ne dava era veramente bellissima. Che cos'è il giudizio penale? «Una serie di atti compiuti in una forma e in un tempo prescritti compone il processo. Quest'ultimo nome è recente, mentre procedura è parola antica e ancor di più giudizio che indubbiamente è una denominazione ricca di forza espressiva. Il processo infatti sta in medio » - ci dice Cordero - «tra il reato e la pena. L'azione del punire sarebbe cieca se il giudice non accertasse i relativi presupposti. A questo punto l'analisi svela qualche aspetto singolare: in primo luogo il processo non tanto è un giudizio quanto si compone di una moltitudine di giudizi,» - poi torneremo su questo richiamo alla moltitudine dei giudizi - «delle parti, dei testimoni, dei consulenti e del giudice, l'ultimo dei quali, in ragione dell'autorità di chi lo ha emesso, ha un'efficacia particolare, ma a considerarlo attentamente scopriamo come esso sia una regola di condotta, ossia una norma, poiché il giudice quando sentenzia comanda. Senonché il comando esce da una trama di operazioni logiche regolate dal diritto ed ecco un groviglio di atteggiamenti, rituali, logici, normativi». Penso che queste poche righe, che qualsiasi studente di diritto in questo Paese può attingere da questo meraviglioso manuale, siano una giusta guida anche per noi che abbiamo fatto un grande lavoro nel tentare una riforma corretta, conferendo poi ovviamente anche una delega al Governo, sul processo penale. Per questo torniamo a ragionare: abbiamo capito che il processo penale serve a verificare se una persona debba essere punita. Purtroppo, dai fatti recenti e da come spesso sono stati narrati dai giornali, emerge che il processo questo non è, ma in realtà noi dobbiamo essere ligi alle nostre regole e sapere che esiste, ed è citato continuamente, un antico brocardo che tutti abbiamo studiato: " nulla poena sine iudicio ". Invece, purtroppo, ci troviamo molto spesso davanti a pene e condanne già scritte dai titoli dei giornali quando alcuni procedimenti penali sono solo all'inizio, ai primi passi, ma su questo tornerò. Questa considerazione serve a capire che abbiamo fatto un grande lavoro di riforma e di approfondimento e questo Governo certamente, attraverso l'opera esimia e fantastica del ministro Orlando, è l'Esecutivo che sta facendo di più in termini di riforma del processo, in particolare del processo penale e di tutto quello che ne promana. Pensate a che senso e che significato, prima di tutto umano, ha avuto il lavoro che abbiamo svolto sull'esecuzione della sentenza penale con i tre giorni degli Stati generali dell'esecuzione penale, lavorando all'interno di un carcere e lavorando proprio su quello che è poi l'esito finale che ha il processo penale sulla vita delle persone. Anche in questa riforma vi è anche una grande attenzione alla pena, all'esecuzione della pena e alla sua funzione rieducativa. Non dobbiamo dimenticare, infatti, che noi abbiamo a che fare ancora con un ordinamento penitenziario che non garantisce fino in fondo che la pena sia rieducativa e su questo ancora abbiamo molto da lavorare. A questo punto, con questo testo abbiamo cercato di dare efficienza ad un servizio fondamentale per la vita del nostro Paese. Infatti è chiaro a tutti noi, e lo vediamo quotidianamente, che il malfunzionamento del sistema giudiziario è uno dei macigni più grandi che grava sul nostro Paese e sulla nostra crescita. È stato anche calcolato quanto tale malfunzionamento gravi sul PIL, anche perché alcune imprese straniere decidono di non investire in Italia proprio per l'eccessiva durata dei procedimenti (in caso, ovviamente, di situazioni negative). Inoltre, questa situazione grava sulla nostra immagine in Europa rispetto ai nostri partner europei. Entro brevemente nel merito: quello che ci apprestiamo a votare è un provvedimento complesso, ampio, che tocca una serie di istituti principalmente processuali, ma che è anche di diritto sostanziale. Certamente vale brevemente la pena di ricordare l'impianto del testo su cui abbiamo lavorato in Commissione. Prima di tutto abbiamo lavorato sull'estinzione del reato, sulle condotte riparatorie e su modifiche ai limiti della pena per i delitti di scambio elettorale politico‑mafioso, furto e rapina. Poi è prevista una delega al Governo per la riforma del regime di procedibilità per taluni reati, per il riordino di alcuni settori del codice penale e per la revisione della disciplina del casellario giudiziale. Abbiamo poi modifiche al codice di procedura penale in materia di disciplina dell'incapacità irreversibile dell'imputato a partecipare al processo, di riproponibilità dell'azione penale, di comunicazione del domicilio eletto, delle indagini preliminari e del procedimento di archiviazione, nonché modifiche molto importanti in materia di riti speciali, udienza preliminare, istruzione dibattimentale, struttura della sentenza di merito e semplificazione delle impugnazioni. Per quanto riguarda la semplificazione delle impugnazioni, noi giochiamo una carta importantissima: ci giochiamo, infatti, la vera capacità di incidere verso quel grande principio fissato da tutte le norme in materia di giusto processo: un giusto processo è giusto quando è breve, è giusto quando il cittadino sottoposto a processo, se condannato, vede la sua condanna emanata in tempi brevi e certi, e può espiare la pena alla quale è stato condannato con rispetto dei suoi diritti umani. Quindi l'aver interloquito - e secondo me su questo c'è anche materia per andare avanti sul secondo e sul terzo grado, cioè sull'appello e ricorso per Cassazione - dà già un segno di dove noi vogliamo arrivare. Probabilmente sarà giusto arrivare, non dico all'estinzione completa, ma ad un parziale asciugamento - molto stretto - dei motivi di ricorso in Cassazione e limitare ancor di più al vizio di legittimità tranne casi particolari, il ricorso per Cassazione. Noi su questo abbiamo certamente materia per andare avanti e per andare avanti bene. Infine, la delega al Governo tocca la riforma del processo penale e dell'ordinamento penitenziario. Ho sentito alcuni interventi di altri colleghi e proprio per questo voglio specificare che noi siamo intervenuti con efficacia su alcune previsioni. Pensate all'aumento di pena per il reato di scambio elettorale politico‑mafioso, proposto nell'articolo 3 del disegno di legge attualmente in discussione, che prevede la reclusione da sei a dodici anni, in modo coerente con il generalizzato aumento delle pene operato in questi anni per il reato di associazione mafiosa di cui all'articolo 416- bis del codice penale, specie per la previsione di cui al primo comma, alla quale è stato per molti anni espressamente agganciato. Va peraltro tenuto presente che nel 2015 la pena per il reato di associazione mafiosa è aumentata, prevedendo, con la legge n. 69 del 27 maggio 2015, la reclusione da dieci a quindici anni. Quindi questo Parlamento e questo Governo non accettano nessuna lezione in termini di repressione dei reati collegati alla mafia e ad altre criminalità. Siamo intervenuti inoltre sulla cornice sanzionatoria del delitto di furto in abitazione e scippo, elevando il minimo edittale della pena detentiva da uno a tre anni ed abbiamo inasprito il quadro sanzionatorio relativo alle condotte aggravate contemplate dal terzo comma dell'articolo 624- bis. Siamo anche intervenuti sull'articolo 625 (l'articolo seguente del codice penale), che elenca le circostanze aggravanti per le quali il reato di furto è punito con la pena della reclusione da uno a sei anni, inasprendo il quadro sanzionatorio e prevedendo la pena della reclusione da due a sei anni. Anche questa è una risposta concreta e reale al diffuso senso di insicurezza, che qualcuno ritiene di impunità, nei confronti di certi reati che ampliano l'allarme sociale. Ma è solo questa la risposta concreta: guai a fomentare, guai a sostenere, guai a giustificare in qualche modo posizioni pericolose di chi si vuole fare giustizia da solo o di chi inventa altri meccanismi al di là del giudizio e del codice penale. Quindi è giusto l'inasprimento delle pene, in un ambito più ampio di repressione dei reati che creano incertezza sociale. Andando avanti, torniamo al punto che io ritenevo molto importante, quello della semplificazione delle impugnazioni. Le impugnazioni saranno quindi semplificate, i motivi di appello andranno ad un vaglio più rigoroso e vi sarà un effetto deflattivo sui ricorsi in Cassazione. Con il nuovo articolo 599- bis del codice di procedura penale abbiamo reintrodotto l'istituto del concordato sui motivi di appello. Su questo è stato detto poco. Credo invece che sia importante ribadire che il concordato sui motivi di appello consente alle parti di accordarsi sull'accoglimento, in tutto o in parte, dei motivi di appello, con contestuale rinuncia ad altri eventuali motivi, facendo dunque salva, in ogni caso in cui il giudice decida di non accogliere la richiesta di concordato, la possibilità di ordinare la citazione a comparire nel dibattimento. Vedete quindi che mai e poi mai la nostra intenzione è stata quella di legare le mani al magistrato. Nel corso dell'esame che abbiamo svolto in Commissione giustizia abbiamo comunque introdotto alcune limitazioni significative. Ne cito una su tutte: grazie all'approvazione di emendamenti del Partito Democratico, abbiamo approvato l'esclusione dall'ambito di applicazione del concordato tra le parti per i procedimenti per cui ai delitti dell'articolo 51, commi 3- bis, 3 e 3- quater del codice di procedura penale, per i delitti sessuali, per i delitti sessuali compiuti in danno a minori di età e infine per i procedimenti contro coloro che siano stati dichiarati delinquenti abituali. Parliamo di delitti odiosi, terribili, che hanno una pericolosità sociale molto alta, perciò abbiamo ritenuto di dover sottrarre da tale ambito...
2016-09-22	M5S	CastaldiGianluca	Signor Ministro, non sono per niente soddisfatto della risposta in quanto l'accordo CETA mira a consentire alle imprese e al Governo canadese di influire sulla legislazione che potrebbe ostacolare le esportazioni canadesi verso l'Europa. Questo si potrebbe tradurre in un condizionamento delle leggi dell'Unione europea a opera di imprese e Governi stranieri prima ancora che rappresentanti europei eletti ne giungano a conoscenza. Le assicuro che si possono fermare sia il CETA che il TTIP ed è già dimostrato. In Germania hanno già cominciato a parlare di morte del TTIP, mentre il Presidente francese sta perfino chiedendo una fine formale delle trattative. Naturalmente, nella logica dell'ipocrisia, allo stesso tempo accelerano ulteriormente sull'accordo con il Canada perché tutti, lobby delle imprese dietro di loro, possano ottenere attraverso il CETA quasi tutto ciò che si aspettavano dal TTIP. Pretendiamo che si prenda una posizione chiara e decisa sui punti critici, senza cantare inni privi di senso sui benefici del commercio. E visto che ho ancora qualche secondo, mi spiace che lei ad esempio non abbia toccato l'inversione dell'onere della prova. Toccherà al cliente dimostrare la nocività eventuale di un prodotto contro una grande multinazionale, forse. Chissà come va a finire.
2016-09-27	PD	CassonFelice	Passo a una di queste tematiche tra quelle principali che ho ricordato: innanzitutto il tema delle intercettazioni telefoniche e ambientali, sulle quali si sono soffermati diversi senatori. Da parte di alcuni è stato contestato soprattutto il fatto che ci fosse un tentativo d'intervento sui poteri della magistratura, sulla possibilità per le forze di polizia, per gli investigatori, per i magistrati di vedere limitato il loro potere d'intervento; invece, in nessuna parte del testo approvato in Commissione giustizia e che presentiamo all'Assemblea del Senato esiste una l'imitazione dei poteri d'indagine della polizia giudiziaria e della magistratura. Per parte mia e anche per la mia competenza, sfido chiunque a trovare alcunché a questo proposito, perché dichiaratamente e palesemente fin dall'inizio dell'esame del disegno di legge in Commissione ci si era limitati ad affrontare e ad approfondire la questione relativamente al deposito dei verbali delle intercettazioni, al tema specifico dei brogliacci e al regime della loro pubblicità, con un'attenzione particolare agli aspetti costituzionalmente protetti. Tant'è è vero che un disegno di legge che voleva intervenire sull'intera materia, riscrivendola e regolamentandola ex novo, è stato ritenuto dal Presidente (e votato dalla Commissione) non conferente e quindi non unito al testo unificato proposto dai relatori. Dalla Camera dei deputati era giunto un testo di delega al Governo che ci sembrava di per sé troppo striminzito, che concedeva una delega eccessivamente ampia, forse ai limiti della incostituzionalità. Per questo, con un emendamento dei relatori approvato in Commissione, si è provveduto a delimitare questa delega e soprattutto a fissare criteri e direttive più concreti e precisi per l'esercizio della delega stessa. Non è un caso che nel corso della discussione generale qualcuno dei senatori intervenuti abbia lamentato l'eccessiva rigidità dei principi e, qualcun altro, abbia invece ritenuto ancora troppo ampia e indeterminata questa delega. Trattandosi in questo caso di un ambito molto delicato dei rapporti tra esigenze di sicurezza, d'indagine e di tutela della riservatezza della persona, congiuntamente alla salvaguardia del diritto di difesa, anch'esso costituzionalmente garantito, la Commissione ha proposto un testo che si ritiene equilibrato, il quale per di più non viola il sacrosanto principio della libertà di stampa. A questo proposito ricordo che un emendamento dei relatori approvato in Commissione ha imposto il rispetto delle decisioni della Corte europea dei diritti dell'uomo; decisioni che sono per tutti chiarissime, ormai univoche e che vanno a tutelare il diritto d'informazione e alla informazione quale presupposto costitutivo degli Stati democratici da contemperare con il segreto investigativo, con il diritto alla riservatezza delle persone, con la presunzione d'innocenza, senza tuttavia poterne scalfire il nucleo essenziale. A questo proposito faccio un rinvio esplicito alla lettera c) del numero 1 dell'articolo 35. Per vicinanza di materia passo a trattare la questione relativa a quelli che sono stati definiti, anche nelle norme, captatori informatici. Le norme rientrano nel Titolo IV, che è l'articolo 35 del testo che proponiamo all'Assemblea, numero 1, lettera e). Anche su questa parte del disegno di legge di delega al Governo, i pareri degli intervenuti in Senato (ma non soltanto, anche sui mass media, esperti di diritto e operatori del settore) sono stati molto contrastanti tra di loro proprio per gli interessi opposti alle volte in gioco: da un lato, infatti, c'era chi pretendeva una maggiore rigidità e determinatezza in nome di principi costituzionali che tra poco ricorderò, dall'altro, anche da parte di qualche pubblico ministero, si è visto che c'è chi preferirebbe non regolamentare proprio nulla. Penso invece che non sia stato sufficientemente considerato quello che già da anni la tecnologia consente. Come relatori - e la Commissione ha condiviso questa nostra impostazione votando un emendamento - siamo intervenuti in un settore che non è nuovo nella pratica anche giudiziaria e forense. Da anni infatti questa tecnologia consente di intervenire in settori molto delicati della vita privata di ognuno di noi. Qui, pertanto, non si tratta di creare ex novo delle norme per inventare una nuova tecnologia di controllo informatico. Come dicevo, la tecnologia esiste e viene già ampiamente utilizzata. Tuttavia, proprio per la sua estrema pervasività e, in qualche caso, invadenza, questi aspetti impongono al legislatore di intervenire e fissare dei paletti. È chiaro che i criminali informatici hanno utilizzato e continueranno a utilizzare questi strumenti, ma, proprio per questo, come nell'epoca delle intercettazioni telefoniche e, poi, di quelle ambientali, è doveroso che il legislatore intervenga e che non lasci campo libero e aperto in assoluto agli operatori e ai tecnici, perché sono in gioco valori costituzionali fondamentali. Passo alla dimostrazione di quanto sto dicendo, ossia la necessità di intervenire come legislatori. Ricordo che sono anni, ormai, che la magistratura e le forze di polizia utilizzano questi strumenti, tanto è vero che i processi sono arrivati in più occasioni fino al livello della Corte di cassazione e, in qualche caso, si è anche giunti a soluzioni giuridiche contrapposte e contrastanti tra loro. Si può fare? Non si può fare? Che cosa si può fare? Fino a che punto? Secondo quali criteri? Rispettando quali norme? Fatto è che le norme non c'erano e proprio l'intervento successivo della Corte di cassazione a sezioni unite penali ci fa capire come sono necessari interventi specifici del legislatore proprio per risolvere i contrasti giurisprudenziali di vertice che abbiamo visto verificarsi in più di un'occasione, tra l'altro creando difficoltà anche alle indagini e agli accertamenti della magistratura e della polizia giudiziaria. Noi relatori e la Commissione siamo partiti con una proposta di regolamentazione normativa modellata sulle norme delle intercettazioni ambientali e secondo lo spirito della sentenza della Corte suprema di cassazione a sezioni unite, tenendo però ben presente che l'utilizzo dei captatori informatici, proprio perché più invasivo rispetto alle stesse intercettazioni ambientali e potenzialmente più devastante, richiederebbe maggiore accortezza e prudenza giuridica e tecnica. Abbiamo centrato questo obiettivo? Abbiamo raggiunto questo equilibrio costituzionale? Certamente c'è stata una discussione su questo tema, anche da parte di alcuni senatori che hanno valutato positivamente l'emendamento presentato. Certamente ci sono altri emendamenti che andrebbero valutati. Questa è una discussione che potrebbe essere anche utile in una tale materia, che per il diritto è ancora in una fase di formazione. Ricordo alcune proposte avanzate, tra le quali quella di estendere la possibilità di utilizzare questi captatori al caso dell'associazione per delinquere semplice e ai casi di delitti più gravi della pubblica amministrazione. Certamente la discussione è aperta, però, altrettanto sicuramente, il legislatore deve dare una prima risposta normativa. Un altro punto delicato (per certi versi, a mio modo di vedere, ancora più delicato, anche se non fortemente percepito a livello di opinione pubblica generale) è relativo alle notifiche nel processo penale, che noi relatori avevamo proposto di fare per posta elettronica certificata, utilizzando gli strumenti moderni della tecnologia e dell'informatica. Francamente devo dire che mi torna personalmente incomprensibile questo stop and go in tema di notifiche penali. Ho detto che in Commissione avevamo proposto di uscire dall'era delle notifiche penali fatte quasi ancora a cavallo, con sistemi medioevali, per entrare nell'era moderna della posta elettronica certificata e dell'informatica. In Assemblea erano stati riproposti due emendamenti innovativi in materia; forse sono stati fatti propri e non so se verranno discussi, ma certamente se ne parlerà ancora, se si andrà avanti nella fase ulteriore. Ricordo soltanto che in questa materia l'Europa accusa l'Italia letteralmente di un grave ritardo digitale. Il nostro Paese in questa materia è al venticinquesimo posto in Europa, anche se va ricordato che, normativamente, nel settore della giustizia non siamo proprio agli ultimi posti. In Italia, ad esempio, sono già telematici i processi civili, grazie al lavoro svolto in maniera convinta in questo Senato, il processo amministrativo, quello tributario e solo in parte quello penale. Allora verrebbe da chiedersi perché le notifiche non sono ancora telematiche. In Assemblea al momento non ne abbiamo sentito parlare in maniera dettagliata, mentre in Commissione avevamo valutato positivamente alcuni emendamenti, anche delle opposizioni; in effetti è stata poi inserito nel testo presentato come emendamenti per l'Assemblea e non so se se ne parlerà. Non vorrei che prevalessero, in questa situazione, gli interessi di alcune botteghe del diritto. Per quanto riguarda alcuni altri temi specifici, vorrei dire due parole su un tema molto delicato, che anche oggi e nei giorni scorsi è venuto agli onori della cronaca giornalistica. Mi riferisco all'intervento che viene proposto normativamente come Commissione in materia di ordinamento penitenziario. Ci sono stati diversi interventi a questo proposito, anche contrastanti tra loro, tra cui quelli del senatore Lumia e del senatore Giarrusso. Io ho l'impressione che qualcuno, all'interno di questo Senato, ma soprattutto all'esterno, non abbia letto i testi dei lavori parlamentari in Commissione giustizia e forse abbia letto male o di corsa il testo dell'articolo 36 del disegno di legge. Quando si dà questa delega al Governo per la riforma dell'ordinamento penitenziario e per intervenire in maniera più civile e più moderna sull'insieme di questo settore, in prima battuta, al primo comma dell'articolo 36, si scrive: «Fermo restando quanto previsto dall'articolo 41- bis della legge 26 luglio 1975 (...)», come ricordato nel dettaglio dal senatore Lumia quando è intervenuto. Guardate che questo non è stato casuale, perché ne avevamo dibattuto durante i lavori in Commissione, dicendo in particolare che era opportuno ribadire questo principio, proprio per impedire fraintendimenti, e questo, nonostante le posizioni contrastanti, sta ancora avvenendo. Ricordo altre due lettere di questo articolo 36, comma 1, in particolare la lettera b), che fa riferimento alla revisione delle modalità e dei presupposti di accesso alle misure alternative, e la lettera e), che fa riferimento all'eliminazione di automatismi e di preclusioni che impediscono ovvero ritardano l'individualizzazione del trattamento rieducativo e la differenziazione dei percorsi penitenziari. In entrambi i casi si fa sempre riferimento a categorie che vengono considerate come eccezioni e che sono quelle dei delitti più gravi, perché si scrive alla lettera b) : «salvo che per i casi di eccezionale gravità e pericolosità e in particolare per le condanne per i delitti di mafia e terrorismo anche internazionale». La stessa dicitura si utilizza nella lettera e). Io credo che la lettera sia molto chiara e che il mandato che diamo al Governo - e, se serve, viene esplicitato in questo senso, anche in questo momento, come delega - vada letteralmente considerato in questi termini. C'è una situazione che va trattata diversamente, come ha confermato anche la Corte costituzionale, soprattutto per quel che riguarda i delitti di mafia e di terrorismo anche internazionale. Un altro punto che vorrei toccare è quello relativo alle REMS, cioè alle residenze che devono sostituire quelli che una volta erano gli ospedali psichiatrici giudiziari. Ricordo che su questo punto c'è stata una dura battaglia all'interno del Senato, anche nella passata legislatura. Eravamo finalmente arrivati al superamento degli ospedali psichiatrici giudiziari; tuttavia carenze di strutture e di organizzazione tendono a riportare un po' indietro la lancetta dell'orologio. C'è stata una discussione in Senato, con emendamenti diversificati e contrapposti, tanto che ad un certo punto si è arrivati alla formulazione di un emendamento condiviso non da tutti, ma votato da una maggioranza ampia in Commissione giustizia, proprio per cercare di riconoscere dei diritti fondamentali e per ribadire che si deve arrivare al superamento definitivo e totale di queste situazioni, che alle volte rischiano di giungere a livelli di inciviltà. Un emendamento viene riproposto - non so se verrà trattato o inserito e in quale maniera - ma riguarda un tema su cui certamente occorre porre molta attenzione. Passo, altrettanto rapidamente, al tema relativo all'articolo 416 -ter del codice penale. Vorrei dire a chi contesta la formulazione proposta che, proprio in Senato, all'inizio di questa legislatura abbiamo contribuito a larghissima maggioranza (quasi tutti insieme) ad ampliare la condotta criminosa, a inserire i concetti di promessa e di «altre utilità» e a innalzare la pena. È ovvio che ci sarà chi non sarà mai contento e soddisfatto, ma credo che la norma presentata, così come è stata ritoccata anche nel disegno di legge approvato dalla Camera dei deputati, abbia raggiunto una situazione di equilibrio che può essere accettata. L'ultimo punto che tratto prima di cedere la parola al collega è relativo alla prescrizione; un tema certamente molto divisivo, che mi vede in una posizione diversificata rispetto a quella della maggioranza, non avendo votato in Commissione la proposta arrivata dalla Camera dei deputati. Il fatto e la premessa sono i seguenti: ogni anno si prescrivono comunque 140.000 procedimenti. Il problema è cosa fare, come intervenire. Le soluzioni sono sostanzialmente tre e sono tutte state proposte da vari senatori, al di là della mia personale posizione. La prima è non fare nulla, come ha proposto qualcuno, nel senso di tenere la legge cosiddetta Cirielli, lasciarla così com'è e andare avanti. La proposta che arriva dalla Camera dei deputati è una sorta di compromesso di maggioranza e suddivide i tempi di prescrizione: due anni per l'appello e un anno alla Corte di cassazione; la proposta della Commissione giustizia parla di diciotto mesi e diciotto mesi, ma il senatore Buccarella l'ha definita un pannicello caldo. C'è infine una proposta che vorrebbe creare un regime diversificato. Io sono convinto che la prima risposta da dare sia un intervento forte sulle strutture e sul processo penale, perché la prescrizione è un aspetto che viene dopo. E questo deve essere il lavoro fondamentale del Senato e del Governo. A tal proposito dobbiamo dare atto al Ministro della giustizia del lavoro che sta svolgendo per cercare di portare all'interno del mondo della giustizia personale, norme e strutture che siano in grado di rispondere all'esigenza di giustizia, anche penale, del nostro Paese. Abbiamo visto, anche di recente, il tentativo di arrivare a coprire migliaia e migliaia di posti mancanti all'interno delle strutture. E credo che la risposta fondamentale sia proprio questa. Aggiungo due parole sul nuovo regime, poiché è la prima volta che se ne parla in Senato e ritengo che ne debba rimanere traccia negli atti. Si potrebbe partire innanzitutto da una cancellazione della ex legge Cirielli e pensare all'istituto della prescrizione in sé: lo Stato ha un interesse a punire quando viene a conoscenza di un delitto. E quando lo Stato, decorso un certo limite di tempo, si rende conto che non c'è più, per vari motivi, l'intenzione punitiva, può determinare il tempo di cessazione. Ricordo che nel disegno di legge in esame, per alcuni casi, si apportano modifiche al regime della prescrizione dei reati in merito all'inizio della decorrenza. Innanzitutto, si afferma che questo viene confermato per i delitti che prevedono l'imprescrittibilità: le stragi, gli omicidi aggravati e tutti i reati più gravi. In secondo luogo, si inserisce una norma che prevede, addirittura per quattordici ipotesi di reato nelle quali le parti offese sono minori, che la decorrenza della prescrizione parta dal momento del raggiungimento della maggiore età (in Germania parte da quando la vittima compie trent'anni). Ci sono poi situazioni particolari nel nostro Paese, che ho ricordato durante la fase iniziale; situazioni subdole, nascoste, di occultamento dei comportamenti, come - ad esempio - quelle di cui parlava anche ieri, in un altro ambito, il presidente della Repubblica Mattarella: i morti per amianto. Si sa, a distanza di anni e anni, anche decine di anni, che una persona è morta a causa dell'amianto. In decine, anzi in centinaia di casi, è successo che i processi siano stati dichiarati prescritti perché, quando è stato segnalato il morto d'amianto, il delitto era già prescritto. Si tratta di situazioni di ingiustizia che non sono - a mio modo di vedere - accettabili. L'ultimo punto sul quale il nuovo regime potrebbe intervenire è relativo alla cessazione dopo la sentenza di primo grado. So già che la proposta è diversa - lo sappiamo tutti - ma credo che in quest'Aula vada ricordata. Concludo dicendo che non sono proposte estemporanee e non sono certo sogni di una notte di mezza estate. Non c'è alcuna violazione dei diritti, perché all'estero (in Germania, in Francia, nei Paesi anglosassoni, in Spagna) esistono regimi della prescrizione che vanno in tal senso. Ricordo come esistano proposte normative in questo senso dello stesso Partito Democratico, fin dai tempi dell'Ulivo, e che una commissione ministeriale, che era presieduta da Pisapia, aveva concluso nella stessa maniera. Mi fermo a questo punto. Non so poi se si andrà concretamente all'esame degli emendamenti, ma credo che i temi ancora da affrontare siano molti e il collega Cucca certamente ne avrà altri da indicare.
2016-09-28	PD	FasioloLaura	Il disegno di legge, che - come ha ricordato la relatrice Di Giorgi - ha beneficiato di ben 60 audizioni in Commissione dei principali attori del sistema, ha una forte valenza educativa ed è su questo focus che vorrei centrare la mia attenzione. L'obiettivo che emerge con forza dal testo è la valorizzazione del cinema di qualità: un'opportunità per la formazione dei giovani a partire dalla scuola. Il cinema e l'audiovisivo vengono quindi intesi come occasione pedagogica, come educazione all'immagine, come rafforzamento della conoscenza storica, musicale, artistica, scientifica; il cinema come educazione all'ascolto, alla valutazione critica, allo sviluppo dell'analisi e di competenze tecnologiche multimediali, ma anche come sviluppo (sappiamo quanto ne abbiamo bisogno) di una sensibilità emozionale e partecipativa alle storie di altri, di cui oggi si ravvisa la necessità specialmente tra gli adolescenti, come stimolo all'approfondimento di settori, risveglio di nuovi interessi. Sono molteplici le finalità irrinunciabili che ben si coniugano con l'educazione e il mondo formativo. Si tratta, dunque, di contemperare la logica economica, che risponde a criteri di sostenibilità del mercato e di fatto tende a produrre appiattimento, omogeneizzazione di contenuti e prodotti, con quella culturale, formativa e sociale, che promuove invece differenziazione, approfondimento, originalità, varietà. Con l'occasione desidero ricordare che il 4 febbraio 2016 i ministri Giannini e Franceschini hanno siglato il protocollo d'intesa per la promozione del linguaggio del teatro e del cinema nella scuola e che con la legge n. 107 del 2015 (la buona scuola) sono state avviate attività congiunte fra i due Dicasteri per la promozione dell'arte, la diffusione della conoscenza del nostro patrimonio culturale e della lettura. Si tratta, dunque, di un nuovo capitolo nella collaborazione fra MIUR e MIBACT. Con la scuola ed il protocollo Ciak-Si studia!, che invita gli studenti a mettersi alla prova in qualità di sceneggiatori, registi e autori, non è solo la scuola ad andare al cinema, ma anche il cinema e il teatro a entrare nella scuola. Il protocollo prevede anche aggiornamento dei docenti sul cinema e la promozione della partecipazione a rassegne, festival, manifestazioni cinematografiche, che non cito tutte perché sono assolutamente importanti. Nell'ambito del piano triennale dell'offerta formativa (PTOF), che esplicita la progettazione curriculare, extracurricolare ed educativa, organizzato dalle scuole nell'ambito dell'autonomia, utilizzando una quota di flessibilità, potrà essere dato anche rilievo al rafforzamento della cultura cinematografica, intesa come fruizione, avvicinamento, comprensione e interpretazione di questo mondo, così come previsto dalla delega contenuta nella citata legge n. 107. È imminente l'adozione della normativa relativa alla promozione e alla diffusione della cultura umanistica e alla valorizzazione del patrimonio e della produzione culturale, musicale, teatrale e cinematografica. Dei 40 articoli del testo in esame, la mia attenzione va all'articolo 9, che definisce le attribuzioni del Ministero, tra cui lo sviluppo e l'internazionalizzazione delle opere italiane, la modernizzazione delle sale cinematografiche, la promozione di programmi di educazione all'immagine nelle scuole di ogni ordine e grado, con il potenziamento delle competenze nei linguaggi audiovisivi e delle capacità critiche, la conoscenza delle tecniche cinematografiche e audiovisuali, attraverso una formazione specifica nelle discipline del cinema e dell'audiovisivo anche nell'alta formazione. Apprezzo molto il fatto che i contributi di cui all'articolo 24 siano diretti prioritariamente ai giovani, alle opere prime e seconde, ai film d'essai, ai contenuti di qualità, nonché ai film cosiddetti difficili, realizzati con risorse finanziarie modeste. È altresì prevista la valorizzazione delle micro imprese e il sostegno alle start-up, con varie misure e iniziative promozionali, attraverso la realizzazione di festival, premi di rilevanza nazionale e internazionale. Ricordo altresì l'attività di internazionalizzazione del settore e di conservazione, restauro e fruizione del patrimonio cinematografico ed audiovisivo. Saranno comprese come destinatarie dei benefici attività connesse anche alla ricerca e alla sperimentazione, iniziative nelle cineteche e attività di diffusione svolte dalle associazioni di cultura cinematografica e dalle sale delle comunità ecclesiali e religiose, che svolgono una meritoria funzione sociale di formazione del pubblico. Di grande rilievo appare l'introduzione in Commissione di una quota vincolata (non inferiore al 3 per cento del Fondo, pari a circa 12 milioni di euro) alle scuole di ogni ordine e grado, per il potenziamento delle competenze nel cinema, nelle tecniche di produzione, nella diffusione di immagini, nell'alfabetizzazione nell'arte e altro ancora. Si tratta di decisioni strategiche, che si collegano nell'ambito della recente legge di riforma della scuola n. 107, già citata, che investe l'educazione all'immagine e la formazione dei docenti, in un'ottica che vede nel cinema un'occasione pedagogica molto importante. In Commissione è stato introdotto anche il tema della distribuzione di opere prodotte in lingua diversa da quella italiana per potenziare l'offerta del cinema nelle Regioni dove vi sono minoranze linguistiche riconosciute ai sensi della legge 15 dicembre 1999, n. 482. Infine, desidero esprimere un grande apprezzamento per la valorizzazione delle attività di conservazione, restauro e fruizione del patrimonio cinematografico e audiovisivo. Avviandomi alla conclusione, tengo a sottolineare che sarà il Ministero a definire le varie e specifiche tipologie di attività ammesse e stabilirà i criteri e le modalità di concessione dei contributi. Siamo all'avanguardia e dobbiamo essere orgogliosi dei nostri laboratori altamente specializzati nel campo del restauro cinematografico, come ad esempio la Fondazione Cineteca di Bologna e la Cineteca di Milano, che sono punti di riferimento a livello internazionale. Non voglio nemmeno dimenticare la Cineteca del Friuli a Gemona del Friuli e il corso di laurea universitario in disciplina delle arti, della musica e dello spettacolo (DAMS) a Gorizia, leader nel settore della digitalizzazione dei formati ridotti e obsoleti. I film restaurati e i film contemporanei trattati dai laboratori dei centri del nostro Paese sono proiettati presso i più importanti festival e dobbiamo esserne veramente orgogliosi. Tali centri avranno maggiori incentivi e un giusto riconoscimento, con una legge ad hoc che ci avvicina veramente all'Europa, per una visione di insieme, la valorizzazione delle eccellenze, la promozione della sperimentazione, le facilitazioni per i giovani e la salvaguardia del nostro patrimonio. Rivolgo, infine, un doveroso ringraziamento alla senatrice Di Giorgi per il lavoro straordinario e di alta qualità fatto in Commissione.
2016-09-28	M5S	BlundoRosettaEnza	Signor Presidente, colleghi, dopo i numerosi rinvii è stato strumentalmente anticipato a oggi l' iter di esame e approvazione del disegno di legge recante la disciplina del cinema, dell'audiovisivo e dello spettacolo. Tra l'altro, essendo un testo collegato alla manovra di finanza pubblica, avrebbe dovuto avere precedenza sugli altri provvedimenti già da prima. In Commissione è stata fatta la discussione e sono state svolte le audizioni sul testo della collega Di Giorgi, che desiderava garantire un percorso democratico per arrivare a un testo finale realmente condiviso con gli operatori del settore, come più volte ha dichiarato ella stessa ai soggetti auditi. Purtroppo, a capo del Partito Democratico c'è il signor Renzi e il Governo, ben poco democratico nei principi e nei metodi, ha voluto mettere il cappello anche su questo tema, catapultando - è proprio il caso di dirlo - in Commissione istruzione pubblica, beni culturali il cosiddetto disegno di legge Franceschini, al fine di limitare - come sempre più spesso avviene - le prerogative del Parlamento e garantire la realizzazione di marchette richieste, dimenticando - viceversa - la definizione di documentario e fornendo un errato inquadramento delle film commission, enti che dovrebbero essere ben estranei ai giochi e alle esigenze elettorali della classe politica e usati non già per dare assistenza alle amministrazioni locali, bensì per garantire prioritariamente supporto e assistenza alle produzioni cinematografiche e audiovisive nazionali e internazionali, in grado di intercettare varie fonti di finanziamento con benefici in termini economici, di occupazione e di visibilità del territorio e con ricadute indirette sul turismo. Fin dalle prime battute, la nostra idea di cinema - come potete immaginare - si è rivelata molto differente da quella della maggioranza e soprattutto del Governo, poggiando su obiettivi alternativi e ben definiti, che sono quelli di valorizzare le professionalità e le competenze acquisite dai lavoratori appartenenti a ciascuna fase del processo di lavorazione e distribuzione della pellicola cinematografica; restituire agli investimenti pubblici sull'industria del cinema della valenza culturale e sociale, valorizzando, attraverso la promozione di un cinema di qualità, la formazione del pubblico, a partire dai giovani nelle scuole di ogni ordine e grado; garantire trasparenza e meritocrazia nell'erogazione dei contributi statali e delle agevolazioni fiscali, con un particolare occhio di riguardo a registi e prodotti cinematografici emergenti e italiani ovvero alle start up del settore; prevedere agevolazioni fiscali per le sale cinematografiche dei Comuni medio-piccoli, nella convinzione che nelle piccole e medie realtà territoriali le stesse sale costituiscano un elemento indispensabile di aggregazione sociale per tutte le età, come opportunità di crescita culturale e supporto per la diffusione di prodotti cinematografici d' essai, che difficilmente trovano spazio nella programmazione delle multisale. Poco o niente è stato previsto a livello fiscale per le piccole sale cinematografiche, per le quali avevamo proposto almeno uno sgravio fiscale dignitoso del 25 per cento nei Comuni fino a 90.000 abitanti. Queste nostre proposte ben si legano alla valenza che a livello europeo viene riconosciuta alle opere audiovisive e in particolare cinematografiche, considerate come strategiche, perché rispecchiano la varietà culturale delle diverse tradizioni e le storie degli stessi Stati membri. Lavorando in chiave emendativa a questo provvedimento, abbiamo perciò cercato di garantire alle professionalità italiane una tutela maggiore rispetto a quella di cui hanno potuto beneficiare fino a oggi, perché si è imposta anche in questo settore la delocalizzazione come dura legge del mercato. Molti sono i produttori che negli ultimi anni, dopo aver incassato cospicue risorse pubbliche, hanno trasferito le produzioni all'estero per risparmiare sui costi, penalizzando però molti talenti e professionalità anche storiche del nostro Paese. In merito abbiamo presentato degli emendamenti, ma il Governo ha accolto solo un ordine del giorno a mia prima firma, in cui si invita a introdurre dei meccanismi di carattere normativo per prevedere la restituzione del contributo pubblico qualora le imprese cinematografiche italiane o straniere operanti sul nostro territorio non impieghino almeno il 50 per cento di tutto il personale previsto nel progetto di produzione presentato. E auspichiamo che questo venga realmente realizzato. Un settore fino ad oggi sottovalutato, nel suo ruolo di rifinitura e di garanzia di qualità del prodotto cinematografico, è quello della post-produzione. Anche su questo abbiamo cercato di intervenire, ma il Governo ha previsto, all'articolo 27, commi 1 e 2, per la digitalizzazione del patrimonio audiovisivo e cinematografico nazionale, solo un contributo a fondo perduto di 10 milioni di euro, per ciascuno degli anni 2017, 2018 e 2019. Noi del Movimento 5 Stelle consideriamo ormai superato il fondo perduto, un metodo di assegnazione aleatorio, perché di fatto è stato sempre utilizzato per compiacere clientele e amici. Abbiamo previsto, diversamente, che per le imprese italiane impegnate nella postproduzione ci siano l'accantonamento del fondo perduto e il collegamento dell'erogazione dei contributi pubblici sulla base di investimenti già effettuati su innovazione tecnologica, tenendo conto anche della grandezza della struttura e del grado di adeguamento della stessa alle norme di salute e sicurezza previste dalla legge; un corretto utilizzo di software originali; un'attenzione dimostrata per l'occupazione giovanile - aspetti legati a una seria progettualità nel breve e medio termine - e la previsione di un adeguato volume di investimenti. Esprimo soddisfazione per l'accoglimento del relativo ordine del giorno, ma speriamo che venga messo in atto. Chiederemo quindi conto di concrete realizzazioni per questi impegni. Con spirito migliorativo del testo abbiamo anche tentato di inserire l'obbligo per i produttori e distributori di dotare i film in uscita in Italia di alcuni ausili di accessibilità, come sottotitoli e audiodescrizione, per un pubblico affetto da particolari disabilità. Occorre dotare le sale cinematografiche di riceventi radio per le audiodescrizioni e occhialetti per i sottotitoli. È un progetto già attivo in Francia, in Inghilterra e nei Paesi del Nord Europa che, seppur non approvato tout court dalla Commissione, ha almeno imposto alla maggioranza di prevedere tra i principi fondanti della legge promuovere e favorire la più ampia fruizione del cinema anche per persone con disabilità. Al momento, sono solo buone intenzioni, ma questa è la strada da percorrere per far nascere una nuova cultura del rispetto e della piena integrazione. Anche in questo iter legislativo siamo stati le sentinelle dei cittadini, con capacità di ascolto, con una visione lungimirante dell'industria del cinema, in difesa delle fasce sociali meno fortunate e dei settori più sfruttati.
2016-09-28	PD	DiGiorgiRosaMaria	Aggiungo una piccola considerazione sulla questione delle definizioni di documentario: senatrice Montevecchi, lei sa che abbiamo lavorato moltissimo sulla definizione di documentario e vi abbiamo dedicato alcune sedute, perché era difficilissimo. Nemmeno in Europa è stata trovata una definizione di documentario. La formula che lei propone è molto discorsiva. Essendo tutti d'accordo sul fatto che il documentario è una forma espressiva, che viene oltretutto riportata all'interno del provvedimento e che quindi necessitava in qualche modo di una definizione, abbiamo veramente fatto molto fatica a individuarne una. La sua definizione è molto descrittiva e non adatta, secondo noi, a un testo normativo. Quindi, ho pensato di introdurre la mia definizione, facendo in questi ultimi giorni un lavoro che comunque raccoglie ciò che c'era nel vostro testo, ma espresso con una modalità che per me è di maggiore soddisfazione. Ho spiegato in questo modo l'arcano.
2016-09-29	M5S	NugnesPaola	È necessario prendere provvedimenti chiari e urgenti immediatamente, da un lato, per il caso specifico, e quindi per portare ristoro a quei territori; dall'altro, predisponendo un protocollo unico nazionale di intervento in modo che non si intervenga ogni volta caso per caso. Bisogna prevedere un fondo di rotazione nella prossima legge di stabilità, al fine di supportare anche gli interventi minori per la riparazione, il ripristino e la ricostruzione degli immobili. Bisogna adottare iniziative per concedere indennizzi alle attività produttive danneggiate. Benché l'Europa li abbia valutati come aiuti di Stato, dobbiamo trovare il modo per poter aiutare anche le aziende a riprendersi e a rientrare dal danno che hanno subito. Bisogna attivarsi per creare una zona franca urbana in quelle aree; promuovere strumenti di partecipazione alla ricostruzione, ed essere certi che chi collaborerà alla ricostruzione - le aziende che vorranno partecipare, anche per appalti privati - faccia parte di una lista controllata che abbia una collaborazione con la prefettura chiara ( white list, pure se anch'esse presentano tantissimi problemi). Occorre predisporre tutte le attività affinché gli stati di emergenza non favoriscano direttamente o indirettamente i fenomeni speculativi e corruttivi che ben conosciamo. Ci tengo a soffermarmi sulla prevenzione. Dobbiamo capire che, se l'anno prossimo o tra due anni non vogliamo trovarci in questa Assemblea - non saremo noi, ma qualcun altro - a parlare ancora di emergenza e di decretazione di urgenza, dobbiamo creare un chiaro piano di prevenzione. Dal 1980 abbiamo una carta della sismicità del nostro territorio che va sicuramente adeguata, perché ci sono delle zone non adeguatamente classificate. Secondo questa carta, però, almeno 24 milioni di persone vivono in zone ad elevato rischio sismico. Cosa facciamo? Mettiamo le accise. In quarantotto anni sono state poste cinque diverse accise sul costo della benzina, che costituiscono anche un freno all'uso dell'automobile privata. In quarantotto anni sono stati ricavati 145 miliardi dalle accise sulla benzina per le ricostruzioni, e tale somma rappresenta però ben più del doppio della spesa complessiva per la ricostruzione. Il Consiglio nazionale degli ingegneri ha, infatti, stimato in 70 miliardi il costo complessivo per la ricostruzione dal Belice al novembre 2014, considerando sette eventi calamitosi, escluso quello dell'Umbria, che è l'ottavo. Dalle accise abbiamo, invece, ricavato 145 miliardi. Nonostante i soldi e le decretazioni di urgenza, ogni volta siamo assolutamente impreparati. Arriviamo a siffatti eventi come se fosse la prima volta e ci troviamo a fare nuovi decreti di urgenza. Eppure, il quadro è chiarissimo. Abbiamo dei dati estremamente allarmanti. L'ingegnere sismico Alessandro Martelli ha valutato che l'80 per cento degli edifici in Italia non è idoneo. È stato valutato che una scuola su tre ricade in aree ad alto e medio rischio sismico, ma che solo l'8 per cento è adeguato a resistere ad una scossa sismica ad alto magnitudo. Quindi, i nostri figli frequentano tutti i giorni scuole non adeguate, correndo un alto rischio, e non provvediamo assolutamente a metterle in sicurezza. Basterebbe dare il via all'ordinanza del Presidente del Consiglio del 2003 che valutava la necessità di classificare le strutture sul nostro territorio, di dare chiare norme tecniche per le costruzioni in zone sismiche, una classificazione antisismica agli edifici e, soprattutto, quantificare le risorse necessarie all'adeguamento antisismico. Non abbiamo attuato questo piano; non abbiamo messo mano a questo importantissimo lavoro. Ci manca la base, perché dobbiamo aggiornare la carta delle sismicità di tutto il territorio e avere una mappatura certa degli edifici del patrimonio pubblico e privato, per arrivare a una classificazione antisismica degli edifici. Ci vuole il fascicolo del fabbricato, e su questo mi voglio soffermare. È fondamentale dare una valutazione, come avviene per la classe energetica, in merito alla classe antisismica edificio per edificio. Un ingegnere, di cui adesso purtroppo non ricordo il nome, ha affermato che sarebbe necessario che, vicino alla targhetta del civico delle strade, sia affissa anche la classificazione antisismica di ogni edificio, per avere chiaro il quadro del nostro patrimonio e attribuirgli anche un valore di tipo commerciale. Il fascicolo del fabbricato dovrebbe essere come una specie di pedigree dell'edificio. In Italia abbiamo già un sistema informatico territoriale e dovremmo solo implementarlo su tutto il territorio, per avere con chiarezza, attraverso una semplice consultazione sul computer, tutte le informazioni sull'edificio, per conoscere tutti gli obblighi di legge per metterlo in sicurezza per sapere quanto consuma energeticamente e qual è il rischio sismico a cui si incorre se si va in esso ad abitare. È quindi necessario che il Governo metta mano ai fondi per poter approntare questo progetto. Non possiamo più improvvisare, non possiamo più fare degli spot che hanno termine annuale o triennale. Bisogna creare un fondo nazionale per la realizzazione del fascicolo obbligatorio dell'edificio e un apposito fondo per l'adeguamento antisismico di tutto il patrimonio immobiliare e, in un opportuno lasso di tempo, rendere il fascicolo del fabbricato un documento obbligatorio, nelle transazioni immobiliari e per tutte le richieste di autorizzazioni edilizie. Infatti io devo sapere dove sto mettendo mano e quale sia la classificazione antisismica di quell'edificio prima di fare eventuali aumenti volumetrici (che adesso si potranno fare anche con una SCIA o una con CILA), il che è gravissimo, perché non si saprà dove si sta agendo. Bisogna inoltre predisporre gli opportuni strumenti legislativi volti ad inibire la cessione di immobili sprovvisti di fascicolo del fabbricato e bisogna quindi informatizzare tramite il SIT, il sistema informativo territoriale a livello nazionale, la mappa degli edifici che si trovano in zone sismiche e a rischio idrogeologico. PRESIDENTE. Concluda, senatrice Nugnes. NUGNES (M5S). Sì, Presidente. Avrei voluto finire di leggere il mio intervento ma a quanto pare non ne ho il tempo. PRESIDENTE. Se vuole può consegnare il testo dell'intervento affinché sia allegato al resoconto della seduta odierna. NUGNES (M5S). Vorrei solo aggiungere che non è il terremoto che uccide, ma l'inadeguatezza del nostro patrimonio immobiliare e del nostro territorio a livello idrogeologico. Quindi è colpa nostra se dobbiamo ancora piangere dei morti.
2016-10-04	FI	DAliAntonio	Oggi siamo in scadenza della data referendaria e, quindi, ci attendiamo, ancora una volta, una legge di stabilità ricolma di proposte accattivanti. Magari poi, nel combinato disposto delle date, qualcuno si renderà conto che le proposte accattivanti possono anche svanire dinanzi a un risultato negativo dello stesso referendum. Ci troviamo di fronte a questa sequenza di documenti che purtroppo evidenza lo stato di assoluta difficoltà della nostra economia, che però in larga parte non è dovuto a fattori esterni, come i colleghi della maggioranza più volte si sono premurati di evidenziare e che sicuramente ci sono. Per la verità, in questi ultimi anni i fattori esterni sono stati più favorevoli a una spinta dell'economia italiana: dalla diminuzione del prezzo del petrolio, al cambio con il dollaro, ai tassi internazionali, a tutta una serie di contingenze che in altri contesti e, soprattutto, con un'altra guida governativa avrebbero potuto consentire risultati positivi. Di contro, nei nostri conti pubblici, in seguito a un esame di questi documenti, riscontriamo un aumento del debito pubblico, un aumento e una non riduzione della spesa pubblica, a differenza di quanto più volte ci era stato promesso e indicato, e ci troviamo di fronte a una clamorosa diminuzione degli investimenti che questa mattina la Corte dei conti ha evidenziato nel corso della sua audizione nella seduta congiunta delle Commissioni bilancio. Questo è sicuramente uno dei dati più preoccupanti. Ci troviamo di fronte anche a una mancata diminuzione della pressione fiscale, al di là dei proclami e di alcuni indicatori e del fatto che, ogni tanto, anche gli istituti di rilevazione, dopo aver espresso dati negativi, si affrettano, evidentemente adeguatamente sollecitati, a cercare di dire qualcosa che possa essere migliorativa rispetto al passato. La verità è che, se aumenta il monte delle entrate - come aumenta, perché secondo i bollettini ogni mese c'è un incremento - e non aumenta il PIL conseguentemente, è chiaro che l'incidenza della pressione fiscale aumenta, al di là del recupero dell'evasione, che ha quote abbastanza fisiologiche che non presentano picchi di particolare rilevanza in nessun Governo. Tant'è che oggi il Governo preannuncia, sempre nell'ambito di quella captatio benevolentiae dell'elettorato che ritiene assolutamente indispensabile da perseguire in questa fase, addirittura un condono fiscale e la possibilità di una rottamazione dei ruoli. Può darsi che abbia intercettato il desiderio di una parte del nostro elettorato a essere circuito attraverso questi provvedimenti come può darsi che non sia vero. Ma la verità è che un provvedimento di questo tipo sicuramente sarebbe utile alle casse dello Stato e a un rasserenamento dei rapporti tra cittadino contribuente, Governo e Stato, dove - come dico da anni in questa sede e in tante altre - il cittadino è sottoposto a una sorta di usura di Stato dovuta all'enorme incidenza di sanzioni e di interessi sui ritardi o gli omessi pagamenti, che potrebbero essere definiti con molta più saggezza a vantaggio del contribuente e principalmente delle casse dello Stato. È tutta una serie di condizioni e questioni che conferma come gli annunci fatti attraverso i Documenti di economia e finanza siano finalizzati a scopi ben diversi dal risanare i conti dello Stato e promuovere l'aumento della produttività del Paese. L'aumento della produttività non solo è azzerato, ma direi che è addirittura crollato e in maniera evidente. Abbiamo visto i dati sugli ordinativi industriali negli ultimi mesi e tutta una serie di dati secondo i quali il PIL si mantiene a stento positivo di qualche decimo percentuale, ma è largamente inferiore all'aumento del prodotto interno lordo degli altri Stati d'Europa e della media europea, per non parlare degli Stati emergenti nel panorama economico mondiale. Siamo sempre fanalino di coda e lo siamo ancora di più, purtroppo, in questo momento. Discuteremo tra poco il Documento di economia e finanza e anche in quel caso, naturalmente, ci scontreremo su previsioni che noi riteniamo assolutamente fuori dalla realtà, come le ritengono anche gli osservatori terzi che abbiamo ascoltato: la Banca d'Italia, la Corte dei conti e l'Ufficio parlamentare di bilancio. Nonostante tutto ciò, il Governo continua a dirci che si può spendere, che si possono fare delle spese, salvo poi prendere le risorse aumentando il debito pubblico o diminuendo gli investimenti. Abbiamo assistito due anni fa ad un clamoroso scippo, perpetrato nei confronti del Mezzogiorno, di oltre 4,5 miliardi di risorse destinati ad investimenti e utilizzati per la decontribuzione delle nuove assunzioni, decontribuzione che già inizia a segnare il passo, perché quest'anno si è dovuta ridurre al 40 per cento, e che tra due anni ci regalerà una bolla occupazionale di grandissime proporzioni. Infatti, quelle decontribuzioni non sono state legate a nessun obbligo di mantenimento in servizio dei lavoratori assunti, per cui le imprese italiane, che sappiamo essere anche un po' "furbette" nell'utilizzare gli incentivi che i Governi ammanniscono, utilizzeranno per tre anni la decontribuzione e, non avendo alcun obbligo e non avendo ricavato alcun aumento della produttività, perché questo ci dicono i dati, alla scadenza delle decontribuzioni stesse provvederanno, purtroppo, a rispedire a casa i lavoratori assunti. Si è trattato, quindi, di una politica del Governo di bassissimo profilo, sia sostanziale che temporale, che, ancora una volta, condannerà il Paese a una ulteriore recessione, ove mai fossimo usciti da quella precedente.
2016-10-04	M5S	MangiliGiovanna	(ore 18,07) ( Segue MANGILI). Evitando di mettere in rilievo gli aspetti legati ai numeri, che sono già stati citati ampiamente, per noi il complesso dei dati esposti è assolutamente insoddisfacente rispetto alla condizione reale del Paese, alla condizione dei conti pubblici e, più in generale, alle sfide che ci attendono. Critichiamo la scarsa accuratezza delle previsioni di bilancio, che ha portato a sostanziali modifiche in sede di assestamento e l'eccessivo ottimismo, che ha fatto da cornice alla costruzione di bilancio per l'anno in corso. Le vostre politiche economiche, fiscali e di bilancio sono frutto di un perseguimento di obiettivi basati su sterili indici nominali quali il PIL. Questo indice, come tutti gli indici matematici, è sterile, perché non fa alcuna differenza tra merci e beni. Ed è evidente che la differenza esiste, eccome se esiste. Le merci sono «oggetti o servizi che si acquistano scambiandoli con denaro», mentre i beni sono «oggetti o servizi che rispondono a un bisogno». Ci siamo spesi per far introdurre gli indici di benessere equo e sostenibile, ovvero indici che contengono variabili reali tra cui la disoccupazione, la qualità della vita, l'inquinamento, fra gli obiettivi programmatici da perseguire, ma la maggioranza ha bocciato questa possibilità. Ci siamo battuti perché investimenti produttivi fossero fatti nel nostro Paese, ma, per l'urgenza di contenimento dei conti pubblici e il vostro rigoroso rispetto delle regole europee, sono state sacrificate politiche pubbliche vitali come gli investimenti in infrastrutture e opere pubbliche che mirano a quel benessere sociale di cui ha bisogno la collettività. Mi verrebbe da dire che, però, sulle grandi opere questo Governo ha grandi progetti! Ci siamo spesi e ci spendiamo per istituire un reddito di cittadinanza, il modello sociale europeo che l'Italia ignora. Ci appare assolutamente incomprensibile che non si ponga alcuna attenzione ai sussidi di disoccupazione europei, nonostante l'Europa ci raccomandi dal lontano 1992 di introdurre un reddito di cittadinanza (e ciò non succede neanche con la crisi). In tutti i Paesi dell'Europa questo è realtà. Non in Italia e in Grecia. D'altro canto, il Governo insiste nel sostenere che l'origine della gracilità e della debolezza della ripresa italiana è sicuramente imputabile a fattori strutturali che riguardano il nostro Paese. Sempre il Governo afferma che abbiamo un cattivo funzionamento di quelle che gli economisti chiamano le istituzioni economiche fondamentali, riferendosi al processo di formazione del capitale umano, alla giustizia, ai mercati regolati in maniera insoddisfacente e, soprattutto, all'instabilità politica, indicata come la principale colpevole dei fattori fondamentali di depressione delle nostre capacità competitive a paragone con gli altri Paesi. Dato che un Governo non dovrebbe mai e poi mai promuovere riforme costituzionali, da parte nostra invece riteniamo che la qualità delle istituzioni conti molto, più delle tanto invocate riforme. Peccato che la qualità istituzionale italiana sia lontana anni luce non solo da quella dei virtuosi Paesi del Nord Europa, ma anche dalla media dell'area euro. E infatti le economie dei Paesi in cui sono più scarsi l'efficacia dell'azione del Governo, la capacità di varare e mettere in pratica leggi per promuovere lo sviluppo economico, il rispetto del principio di legalità e il controllo sulla corruzione tendono a ristagnare e, senza istituzioni forti, vincono le lobby. Quindi, mettere mano alle riforme non basta per rilanciare la tanto agognata crescita. Prima di mettere mano alle regole sui contratti di lavoro, di liberalizzare i mercati e di modificare la Costituzione, occorre riformare l'ossatura del sistema, partendo dalla base: rispetto delle leggi e repressione dei reati, a partire dalla corruzione. In definitiva, abbiamo due diverse prospettive di vedere i problemi, con un ordine di priorità totalmente differente; ma il vero problema di fondo è la necessità di cambiare quel paradigma culturale che ci ha portato al dissesto, sociale e morale prima ancora che economico. L'economia non è una scienza esatta, ma è stata assunta come verità incontrovertibile e come motore di sviluppo unico del benessere sociale. Il fallimento di questo modello ci è davanti agli occhi con tutta la sua gravità. Un modello culturale che avrebbe dovuto assicurare un benessere diffuso ha generato tutto il contrario: una concentrazione di ricchezza senza precedenti nella storia, una drammatica povertà a tutti i livelli, un degrado morale e spirituale, un livello di individualismo e di conflittualità permanente, che ha disgregato il sistema sociale, a partire della famiglia, e lasciato i giovani senza prospettive future, sia in termini di valori che economiche. La crisi dipende da uomini e non da eventi naturali ed imprevedibili. Che responsabilità hanno questi uomini? Concludo. Gli economisti hanno costruito un modello basato sulla crescita infinita; ma è chiaro che una crescita infinita non è possibile su un pianeta finito. Quindi è naturale avvicinarsi all'idea di decrescita e cercare di trovare nuove soluzioni alla realtà che ci circonda. E la decrescita non è la crescita negativa; quest'ultima è quella che stiamo vivendo oggi e che produce disoccupazione, meno finanziamenti per la cultura, per la salute e per l'ambiente. La decrescita è uno slogan provocatorio, che serve a spiegare la necessità di rompere definitivamente con gli schemi sui quali questa società si fonda, per poter uscire dalla fede del mercato, rimettendo al centro la persona, e dalla religione dello sviluppo a tutti i costi, creando un futuro sostenibile. Anche se non riuscite a vederlo, un altro mondo è possibile.
2016-10-04	PD	LaiBachisioSilvio	Al nostro esame abbiamo due documenti: un Rendiconto che oggettivamente rispetta le previsioni e un Assestamento che, invece, sconta il rallentamento della crescita del Paese all'interno di un più ampio rallentamento della crescita europea. Dal 2014, dopo diversi anni di contrazione della crescita, l'economia italiana è tornata a crescere e, con essa, è tornata a crescere l'occupazione. Questo percorso, tuttavia, ha subito un rallentamento nell'ultimo trimestre, sulle cui cause va aperta una riflessione che ragioni sul perché il Paese cresce di meno rispetto agli altri Paesi europei e sul perché l'Europa cresce di meno rispetto alle altre economie mondiali. Certamente ci sono cause evidenti: ci sono un peggioramento del quadro internazionale; il rallentamento delle economie emergenti; una debolezza protratta dell'eurozona, che è stata anche aggredita dalla crisi legata alla scelta della Gran Bretagna; l'accresciuta volatilità dei mercati internazionali e, non da ultimo, tutte le questioni geopolitiche gravi che stanno in qualche modo colpendo tutta l'area del Mediterraneo e che si riverberano sull'Europa.
2016-10-04	PD	LaiBachisioSilvio	Nel complesso, quindi, una nota da sottolineare rispetto ai dati del Rendiconto è certamente il fatto che, nella costruzione dei dati contabili e nella formulazione delle previsioni da parte del Governo, queste si sono sicuramente mostrate nel 2015 tra le più corrette rispetto a quelle formulate nel corso degli ultimi anni. Per esempio, si prevedeva una crescita tra lo 0,7 e lo 0,9 per cento che poi è stata confermata allo 0,8 per cento, così com'è stato garantito e pienamente centrato l'obiettivo del rapporto deficit- PIL, che certo non è il più efficiente in assoluto, ma è quello che era stato previsto del 2,6 per cento. Allo stesso modo era stata prevista una stabilizzazione del rapporto debito-PIL che è stata puntualmente confermata. Vorrei sviluppare solo poche osservazioni rispetto all'Assestamento del bilancio perché saranno altri colleghi a ragionarne. Penso che qui vada sottolineato un fatto: se sull'assestamento alcuni dati non sono esattamente quelli che si prevedeva di raggiungere certamente non è per fattori endogeni, quanto per fattori che si sono sviluppati quest'anno e che hanno a che fare con il contesto europeo e internazionale che registra evidentemente un rallentamento globale dell'economia mondiale, i cui effetti, su un'economia come la nostra che è più fragile di altre anche in Europa, si stavano evidenziando già da tempo. Qui va sicuramente approfondita la riflessione sul che fare. La minaccia del terrorismo, la crisi delle migrazioni e la Brexit hanno avuto influenza sulla ripresa in Europa e quindi hanno influenzato negativamente anche la crescita nel nostro Paese. Sono fenomeni che hanno una portata importante che incide e richiede un ripensamento sul futuro dell'Unione europea, la quale deve essere rilanciata in modo differente rispetto alla strada e alla direzione di marcia che sino a questo momento è stata percorsa, anche in termini di sostegno alla crescita e all'occupazione. Troppo debole, troppo prudente e troppo timorosa è stata la strada che sino a questo momento l'Europa ha portato avanti. Lo dimostrano anche l'inefficacia e la portata minima del Piano Juncker, nonostante l'Italia sia il secondo tra i Paesi europei che stanno cercando di investire su tale piano, con 13 progetti sinora approvati e inseriti. Ciò dimostra che l'Europa non sta facendo sufficientemente per proteggere la propria crescita e la crescita dei Paesi più fragili al proprio interno. Allo stesso modo poco sta facendo l'Europa per affrontare in termini globali e generali le crisi che stanno influenzando il sistema economico. Non è banale dire, se si guarda più avanti nel tempo, ai prossimi venti anni, che il rischio che l'economia europea diventi assolutamente marginale rispetto ad altre economie emergenti è una realtà alla quale guardare con grave preoccupazione e rispetto alla quale un solo Paese, per di più fragile come il nostro, non può dare certamente la sterzata che sarebbe necessaria. Può invece contribuire a una direzione di marcia il tentativo che il Parlamento e il Governo stanno facendo con la Commissione europea, finalizzato a consolidare a quel livello un'azione di sostegno alla crescita e all'occupazione attraverso un'incentivazione delle politiche di investimenti e di riforme che cambino in modo strutturale le potenzialità e il lavoro che l'Europa sta facendo in quella direzione. Sono sufficienti? No, perché l'Europa non sta ancora andando nella direzione che serve, ma in ogni caso quella è l'unica direzione nella quale Parlamento e il Governo, con il sostegno di tutto il Parlamento nel suo insieme, devono procedere. Nonostante questa economia e questo quadro economico ancora deboli, l'indebitamento del Paese si è mantenuto sotto il limite del 3 per cento e in termini strutturali siamo ormai molto vicini al pareggio di bilancio. Non voglio citare ora tutto il resto dei temi che riguardano specificamente l'Assestamento. Vado invece ad alcuni dati conclusivi e di sintesi che ritengo siano importanti. Penso sia importante segnalare che il rallentamento della crescita nel 2016 e, come si vede già dalla Nota di aggiornamento del DEF, nel 2017, colpisce molte delle economie europee e richiede una riflessione che certamente dobbiamo fare in sede di discussione della legge di stabilità e della prossima legge di bilancio, inserendo misure a favore della crescita e rivolte al superamento delle disuguaglianze che colpiscono in maniera più evidente ed espone alla crisi i soggetti più deboli e coloro che hanno minori risorse materiali e immateriali. Ma è il sistema Paese nell'insieme che richiede un'innovazione e una capacità di investire maggiormente su se stesso e sulle proprie risorse. In questi anni si è lavorato molto nella direzione della riduzione delle imposte in maniera diffusa, per aumentare la disponibilità di risorse per le famiglie e per le persone, però dobbiamo fare in modo che questa disponibilità di risorse si tramuti, attraverso un'iniezione di fiducia, in consumi e investimenti. Non condivido alcune delle affermazioni fatte dai miei colleghi precedentemente sul mancato rigore dei conti pubblici o sulla mancata riduzione della spesa. Come ho detto in questo contributo, i conti pubblici nel 2015 si sono dimostrati pienamente confermati all'interno delle previsioni approvate dal Parlamento; se nel 2016 stiamo registrando alcuni scostamenti, questi sono legati a fattori sicuramente esterni. Così come c'è stata la riduzione della spesa primaria (siamo a livello di pareggio di bilancio strutturale), ma non si può avere la moglie ubriaca e la botte piena, pretendendo di avere più investimenti e nello stesso tempo di investire meno risorse.
2016-10-05	M5S	LezziBarbara	Aggiungo solo un dato sulla decontribuzione e sulla crescita. Il ministro Padoan ha detto che la crescita finalmente è tornata positiva, così come l'occupazione. Io guardo però il contesto. Noi siamo sempre sotto almeno di 0,8 punti percentuali rispetto al resto dell'Europa. Anche dove non c'è un Governo crescono di più.
2016-10-05	M5S	LezziBarbara	E siccome sono lì a legislazione vigente, arriva il ministro Padoan e ci dice che ci sarà un impatto positivo per il fatto che non scatteranno. Sì, è stato detto proprio così. Vi chiedo allora: perché non volete valutare la proposta del Movimento 5 Stelle di considerare l'impatto positivo che potrebbe avere il non bloccare noi stessi ma andare oltre e fare qualcosa? Potremmo andare in Europa e affermare di essere un Governo serio che non fa elargizioni politiche o elettorali (le cosiddette mancette), che fa una spending review seria, ma vuole anche rilanciare i consumi e quindi, parallelamente, ammortizzare quella povertà che è diventata soffocante; un Governo che vuole istituire il reddito di cittadinanza e magari valutare l'impatto positivo che potrebbe avere abbassare in maniera significativa le tasse alle piccole e medie imprese, anziché agevolare sempre le grandi. Lei ha parlato addirittura di quanto sarebbe più efficace agire sul cuneo fiscale. Vice Ministro, su questo non mi può allora mentire, avendo imparato a conoscere la sua serietà e la sua preparazione nel corso degli ultimi anni in Commissione bilancio: cosa avete fatto con la decontribuzione? Avete sparato fumo negli occhi per nascondere l'abolizione dell'articolo 18 del cosiddetto Statuto dei lavoratori, perché quello è il jobs act. Poi c'era la decontribuzione, che è passata da 8.000 euro a 3.250 euro e adesso andrà ancor più diminuendo. A fronte di questo avete abolito una legge strutturale che costava quasi un miliardo di euro e che adesso non ci sarà più. Avete appesantito il cuneo fiscale di un miliardo! Questa è la sacrosanta verità, perché quando non ci sarà più questa manovra spot il cuneo fiscale resterà più pesante per un miliardo. Questo bisogna dire alle imprese, perché è la verità. Non prendiamoci in giro dicendo che, in realtà, vogliamo alleggerire il cuneo fiscale, perché lo abbiamo appesantito. E non mi dite della componente lavoro dell'IRAP, perché lo sapete bene che per molte delle piccole e medie imprese, soprattutto quelle del Sud, per un serie di meccanismi fiscali, questa non era assolutamente dovuta. Voi avete fatto una spending review andando proprio sulla parte produttiva, andando proprio su quelle imprese, soprattutto le artigiane, che andavano a risolvere un problema annoso quale la disoccupazione di lunga durata. E in agosto, che è un mese in cui - come si sa - storicamente si assume di più, non siete neanche riusciti a recuperare la perdita dei 63.000 posti di lavoro di luglio. Questo bisognerebbe dire e valutare cambiando politica economica, cosa che invece non si fa assolutamente. Per quanto riguarda la spending review, noi siamo favorevoli, ma non mi potete dire che è stata fatta veramente in maniera puntuale, né mi potete dire che verrà dalla pubblica amministrazione o addirittura dalla legge di contabilità. Quando non è riuscito a fermarvi neanche l'articolo 81 della Costituzione a fare nuovo debito pubblico, voi mi dite che la legge di contabilità vi fermerà? Chiedete sforamenti su sforamenti e lo faremo anche nel prossimo aggiornamento del DEF. Che cosa dovrebbe mai bloccare la legge di contabilità, vice ministro Morando? Assolutamente nulla, perché invece state facendo la spending review sulla carne e sul sangue della povera gente. Sarebbe il caso invece di manovrare l'informazione, dicendo che state litigando su un miliardo al Fondo sanitario nazionale; dire che dall'anno prossimo avete già previsto un taglio di 4 miliardi di euro a carico delle Regioni, di cui 3,5 a carico della sanità. Lo avete messo voi nero su bianco. Nel 2018 ce ne saranno altri 5, di cui 4,5 miliardi a carico della sanità. Dite che nei vostri documenti di programmazione prevedete che la spesa pubblica deve diminuire a carico delle amministrazioni locali ma non del Governo centrale, che si mantiene le mani libere per dare i bonus, per dare 500 euro ai ragazzi e agli insegnanti, senza dar loro invece dignità e una vera e propria programmazione. Questa è la verità.
2016-10-05	M5S	LezziBarbara	Quando è arrivato Renzi la nostra disoccupazione era pari al 12,4 per cento; la media europea era al 12 per cento. C'era quindi uno scarto dello 0,4 per cento; ora quello scarto tra la nostra disoccupazione e la media europea è arrivato all'1,5 per cento. Stiamo diventando altro che la locomotiva d'Europa: il carro, la ruota di scorta dell'Europa. Noi questo non lo meritiamo!
2016-10-05	M5S	PugliaSergio	Signora Presidente, vorrei parlare di pensioni e di sistema pensionistico. L'Italia è una Nazione che, storicamente, ha un sistema pensionistico robusto, e ha un pilastro che, sempre storicamente, ci viene anche un po' invidiato da diversi Paesi: la previdenza pubblica. In realtà, è un qualcosa che viene dalla storia del Vecchio continente, l'Europa, dove i Paesi si basano molto sul sistema previdenziale. Il sistema previdenziale pubblico negli anni è stato poi attaccato. Cominciavano a circolare notizie in base alle quali l'INPS sarebbe stata in rosso e che le future generazioni non avrebbero più potuto ricevere le pensioni. Io direi che si è fatto del terrorismo. Questo terrorismo poi, negli anni, ha portato a dibattere anche circa il possibile ingresso delle banche e delle assicurazioni all'interno di questo sistema pensionistico obbligatorio, all'interno cioè di questo pilastro previdenziale. Poi si è deciso, fortunatamente per i nostri padri, che non bisognava assolutamente dare questo sistema in mano ai privati. Gli anni passano, però, e si è creato un nuovo sistema, il sistema previdenziale integrativo (non si è toccata, fortunatamente, la base), di cui lo Stato italiano ha concesso esclusivamente al privato in regime di monopolio: anzi, glielo ha proprio regalato. Questo sistema previdenziale integrativo complementare è totalmente in mano al sistema privatistico ed è volontario. Io perciò ho timore, signora Presidente, che attualmente, con le idee che stanno portando avanti questi signori che - ahimè - ci governano, si faccia entrare dalla finestra ciò che non è stato fatto entrare dalla porta: ossia che vogliano fare entrare le banche e le assicurazioni all'interno del sistema previdenziale pubblico. Con l'Ape (anticipo pensionistico) - "genialità" che vorrebbero introdurre in Italia nell'ipotesi in cui la persona che, prima, hanno obbligato con la "legge Fornero" a posticipare la pensione, voglia poi anticiparla - loro venderebbero questa pensione alle banche e alle assicurazioni. Questa è una cosa pericolosissima! Stanno facendo entrare banche e assicurazioni nel nostro sistema previdenziale pubblico. Signora Presidente, dobbiamo evitare questo scempio!
2016-10-06	PD	DallaZuannaGianpiero	Signora Presidente, nella grande caserma di Bagnoli di Sopra, in provincia da Padova, sono oggi ospitati - o sarebbe meglio dire ammassati - 850 richiedenti asilo. Giunge notizia che è in atto la ristrutturazione di un'altra palazzina, evidentemente per aumentare ancora il numero degli ospiti. Ogni volta che si ha notizia di nuovi sbarchi, i cittadini di Bagnoli di Sopra sanno che, in capo a pochi giorni, arriveranno nuovi migranti. Malgrado l'amministrazione comunale di Bagnoli di Sopra - un paese di tremila abitanti - abbia sempre cercato di collaborare al meglio con la prefettura, la situazione sta diventando insostenibile. Le pubbliche promesse del ministro Alfano di svuotare la caserma di Bagnoli di Sopra finora non hanno avuto alcun seguito. Lo stesso dicasi per la caserma di Cona, un altro piccolo Comune situato a pochi chilometri da Bagnoli di Sopra, dove vivono mille ospiti. Il caso di Bagnoli di Sopra è solo uno dei tanti esempi di abnormi concentrazioni di richiedenti asilo, che spesso restano in queste condizioni per mesi e mesi. Tali strutture andrebbero smantellate, senza se e senza ma, perché sono mortificanti per i richiedenti asilo, che in tali strutture non possono svolgere alcuna seria attività di integrazione, e perché suscitano grande inquietudine fra le popolazioni circostanti. Va invece potenziata l'accoglienza diffusa, che si sta dimostrando in grado di garantire seri percorsi di integrazione, coinvolgendo in modo più diretto i Comuni, il terzo settore, i privati cittadini. Inoltre, vanno drasticamente accorciati i lunghissimi iter burocratici per la concessione o il diniego dell'asilo: pur garantendo a ogni migrante il diritto di ricevere un giudizio equo, i tempi vanno limitati e le procedure snellite. È sbagliato, infine, un approccio assistenzialistico ai richiedenti asilo, che molti italiani in modesta condizione economica considerano come dei mantenuti, che godono di privilegi a loro negati. Per questi giovani andrebbero formulate ragionevoli proposte di lavoro, modificando a tal uopo l'attuale normativa. L'Italia, lasciata sola dall'Europa, sta facendo un lavoro fantastico, salvando la vita a migliaia di persone che cercano di attraversare il Mediterraneo: addirittura diecimila nei soli due giorni 4-5 ottobre. Non mortifichiamo questa grandiosa opera di salvataggio, gestendo male la fase successiva di valutazione e di integrazione. Dobbiamo voltare pagina, attuando politiche migratorie credibili agli occhi dei cittadini comuni, specialmente di quelli più poveri. Non lasciamo inoltre che i Comuni, specialmente quelli piccoli, siano lasciati soli a portare pesi obiettivamente insostenibili.
2016-10-06	M5S	MartonBruno	Signora Ministro, pongo la prima domanda in veste di cittadino, ancor prima che da parlamentare: si può progettare una difesa comune europea quando ancora l'Europa non ha raggiunto quell'unità e quegli obiettivi previsti dai trattati istitutivi, quando ancora non si è giunti a un'Europa sociale, a un'Europa che migliora la vita dei cittadini? Come si può dare fiducia, affidare la nostra sicurezza e cedere sovranità nazionale nel difendere i nostri confini a un'Europa ancora contaminata da interessi territoriali, in cui si usa una politica di austerity in maniera strumentale per avvantaggiare Paesi a scapito di altri (vedi Germania)? Noi siamo un Paese non nuclearista per costituzione, ci siamo impegnati con tanto di trattato di non proliferazione nucleare a non produrre, non detenere e non utilizzare armi nucleari. Come potremmo essere coerenti con questo principio, unendoci in una difesa comune con Paesi quali Francia e Germania, che producono armi nucleari? Chi ci garantisce che non saremo obbligati anche noi ad assecondare politiche di riarmo nucleare, nell'ambito di una politica comune di difesa con altri partner ? Come incide questa difesa comune sulle nostre leggi, i nostri valori e le nostre scelte di politica estera? Siamo già all'interno della NATO che, nonostante abbia perso la sua ragion d'essere, ci vincola portandoci in giro per il mondo a fare guerre. Inoltre, chi sarebbero i nostri partner ? Con la Brexit anche lo scenario cambia. Perdendo Londra, l'Unione europea perde una delle due potenze militari con un seggio nel Consiglio di sicurezza dell'ONU. Resta la Francia - è vero - con le sue velleità nazionali e con una politica estera spesso non condivisa dai nostri partner, soprattutto con noi. Come funzionerebbe il processo decisionale? Rimangano sullo sfondo tanti nodi, che andrebbero sciolti subito con un dibattito parlamentare serio e bisognerebbe farlo prima di manifestare a livello internazionale entusiasmi o atteggiamenti trionfalistici. Quando lo faremo?
2016-10-06	PD	ManasseroPatrizia	Signor Presidente, signora Ministro, la situazione della Libia è sempre più preoccupante, perché la gravità della crisi interessa un'area strategica per l'equilibrio del Mediterraneo e ha conseguenze molto pesanti sul flusso dei migranti in arrivo in Italia, un impegno che il nostro Paese porta anche pesantemente in Europa. Le operazioni militari avviate dalle forze del generale Khalifa Haftar nell'area della mezzaluna petrolifera, dove sorgono i principali impianti delle compagnie internazionali e italiane, rischiano di avere un effetto destabilizzante sul processo di stabilizzazione e di pace in Libia. Come è stato da lei puntualmente illustrato in Commissione difesa, oggi le nostre forze armate sono impegnate in Libia nella missione Ippocrate, finalizzata a realizzare un presidio ospedaliero in supporto alle forze libiche, così come da richiesta formale del premier al-Sarraj che il nostro Paese sostiene, un intervento localizzato sul territorio di Misurata. Le chiedo, quindi, un aggiornamento sullo stato di attuazione della missione e anche una conferma delle finalità della stessa. Come parlamentari del territorio cuneese, devo dirle che insieme agli onorevoli Chiara Gribaudo e Mino Taricco seguiamo con attenzione e preoccupazione anche una vicenda che interessa la vita delle nostre famiglie e comunità. Il 19 settembre, infatti, sono stati rapiti in Libia Bruno Cacace, residente a Borgo San Dalmazzo in provincia di Cuneo, e Danilo Calonego, della provincia di Belluno, dipendenti dell'azienda Conicos di Mondovì. Ben comprendendo la delicatezza della situazione, le chiedo, signor Ministro, se vi siano eventuali aggiornamenti.
2016-10-06	PD	PinottiRoberta	Condivido in pieno l'intervento e la domanda della senatrice Amati, mentre vorrei dire al senatore Tarquinio che nessuno ha mai parlato - almeno io non l'ho mai fatto, altri sì, ma non in Italia - di esercito europeo; nessuno sta pensando di smantellare le forze armate nazionali per costruire un esercito europeo. Noi stiamo parlando di una difesa europea, che è cosa diversa: vuol dire, cioè, non dismettere quello che abbiamo, ma rendere sinergico e mettere insieme quello che abbiamo, perché, come dice lei, non è detto che gli Stati Uniti saranno sempre presenti nei teatri di crisi per la sicurezza. È giusto, quindi, che l'Europa si doti di una capacità sinergica di intervenire, non in contrasto con la NATO. Del resto c'è praticamente una sovrapposizione quasi completa: non tutti, ma moltissimi Stati dell'Unione europea sono nella NATO e viceversa. Sarebbe quindi un errore immaginarlo come qualcosa in contrapposizione, perché invece è certamente complementare. Da due anni e mezzo, cioè da quando ricopro la carica di Ministro della difesa, le riunioni in tema di difesa europea si svolgono sempre anche con il Segretario generale della NATO. Ed è chiaro che un'Europa che sappia realizzare strategie condivise anche all'interno della NATO può avere un certo peso, con una propria voce e con una propria capacità, rispetto ad ogni singolo Paese.
2016-10-06	PD	PinottiRoberta	Signor Presidente, ho ascoltato con attenzione le domande; ho visto che ci sono anche pareri discordanti all'interno delle domande stesse, ma credo che qui affrontiamo un tema che, al di là delle differenze di opinione, sicuramente è centrale nel dibattito che si sta svolgendo oggi in Europa.
2016-10-06	PD	PinottiRoberta	Voi sapete che ne stiamo parlando perché stanno avvenendo fatti concreti: è stata presentata dall'Alto rappresentante dell'Unione per gli affari esteri e la politica di sicurezza una strategia globale europea sui temi della difesa e della sicurezza e certamente quest'accelerazione è anche dovuta allo shock della Brexit. Il Regno Unito è certamente un Paese molto importante per quanto riguarda la difesa e gli inglesi hanno voluto dire da subito, in un incontro bilaterale avuto con me, ma anche a Bratislava (dove era presente il Ministro inglese), che il Regno Unito ha deciso di uscire dall'Unione europea, ma non dall'Europa. Per quanto riguarda i temi della difesa, nell'incontro che ho avuto pochissimi giorni dopo la Brexit, il Ministro inglese ha inteso dire che il suo Paese intende continuare tutte le collaborazioni in atto, compresa la presenza nella missione europea EUNAVFOR Med, sulla quale vuole investire maggiormente mettendo un'altra nave. Questo per dire che sul tema in discussione si deve e si può continuare a parlare con il Regno Unito, ma certamente adesso l'Europa è chiamata a fare dei ragionamenti tali per cui alla fine di questo percorso il Regno Unito sarà comunque fuori dall'Unione europea. Per quanto riguarda la sottolineatura fatta dalla senatrice Bianconi che si è chiesta quanto la difesa europea terrà a cuore il tema della sicurezza che ci arriva dal Mediterraneo nel quale noi siamo immersi, devo dire che certamente quello è lo scenario principale in cui l'Europa dovrà muovere la propria strategia e capire i propri interventi. Di cosa concretamente si sta discutendo se non dell'esercito europeo e se non di smantellare le difese nazionali? Già oggi la Difesa agisce sempre in modo interdipendente; noi agiamo in organizzazioni come la NATO, l'ONU e l'Unione europea ed è difficilissimo che ci siano interventi che non abbiano un consesso ampio di organizzazioni; l'unico esempio in questo momento è quello relativo all'ospedale in Libia, ma perché è un intervento molto specifico richiesto esplicitamente all'Italia. Tuttavia nelle missioni noi operiamo sempre all'interno di organizzazioni internazionali. Il rafforzamento a livello europeo della capacità di reagire a livello operativo (perché non c'è dubbio che finora abbiamo visto molte lentezze) è una necessità che aumenta le possibilità di sicurezza e non incide, senatore Divina, sulla sovranità nazionale. E' chiaro che ogni Nazione deciderà, come già avviene nelle diverse missioni: noi partecipiamo a missioni della NATO e dell'Unione europea all'interno di coalizioni, ma è sempre il Paese a decidere se e a che livello partecipare, non ci sono cessioni di sovranità. La proposta che abbiamo presentato al vertice di Bratislava e che i parlamentari europei mi hanno chiesto di andare ad esporre - e che quindi andrò a presentare - è semplice, ma può essere efficace e ha trovato un ampio consenso nella discussione svoltasi a Bratislava. L'Italia propone che a livello politico-istituzionale venga definita una vera e propria strategia per la difesa europea come piano d'implementazione degli aspetti di sicurezza e difesa contenuti nella strategia globale europea. Infatti, senza una definizione chiara degli obiettivi da raggiungere diviene difficile predisporre i corretti strumenti di azione. Vi è poi un rafforzamento della dimensione della difesa; sapete infatti che non c'è neppure un luogo formale in cui si incontrano i Ministri della difesa: il forum è una sede informale. Anche all'interno del Parlamento europeo, ad occuparsi di difesa è soltanto una sottocommissione. Quindi, è chiaro che se si vuole procedere ad un rafforzamento, anche il livello politico europeo deve essere incentivato. Che cosa si può fare, invece, a livello operativo? Intanto si deve dare attuazione, rapidamente, alle decisioni già assunte nei Consigli europei del 2013 e del 2015, che finora non sono state attuate, sullo sviluppo delle missioni comuni e sulle capacità per attuarle. In secondo luogo, si deve costituire un centro permanente per pianificare e gestire, a livello strategico e unitario, tutte le operazioni delle missioni dell'Unione europea. Ad esempio, oggi, il centro della missione European union naval force Mediterranean (EUNAVFOR Med), ovvero il luogo in cui essa viene pensata e pianificata, si trova in Italia, presso il Comando operativo di vertice interforze (COI). Pensiamo dunque sia giusto che, per le missioni europee, venga sempre codificato un luogo in cui queste attività possono essere pianificate, condividendo un percorso per la formazione e l'addestramento militare comune, condividendo le forze e le capacità degli Stati membri, per giungere ad una maggiore integrazione dei nostri strumenti di azione. I Trattati europei ci consentono già, infatti, ai sensi degli articoli 42 e 46 del Trattato sull'Unione europea, delle cooperazioni strutturate permanenti. Ciò vuol dire che non occorre necessariamente che tutti i 28 Paesi dell'Unione siano d'accordo, ma se alcuni sono d'accordo e vogliono mettere insieme delle capacità, lo possono fare. Vi faccio un esempio concreto, avvenuto durante la Presidenza italiana del semestre europeo.
2016-10-06	PD	PinottiRoberta	È vero, della difesa europea non ne parliamo da oggi; in realtà, subito dopo la Seconda guerra mondiale i padri fondatori dell'Europa avevano cominciato a parlare di questo tema, e sappiamo anche perché ci sono state battute d'arresto, mai per responsabilità dell'Italia, che ha sempre avuto su questo un atteggiamento europeista. Oggi, però, questo tema riprende vigore e ci sono una nuova attenzione e anche una nuova tensione da parte di diversi Stati europei per valutare la possibilità di costruire un percorso comune.
2016-10-11	M5S	TavernaPaola	Signor Presidente, non mi aspettavo questo intervento da parte della senatrice Bianconi, anche perché legare una problematica seria come quella della denatalità al progetto del Fertility day del ministro Lorenzin, mettendo le due questioni insieme come se fossero l'una funzionale all'altra, è veramente fantascienza. Se si vuol parlare del perché le donne non fanno figli in giovane età e si parla dell'Europa, bisogna dire che in Svezia le mamme hanno quattrocentottanta giorni pagati di congedo parentale, che possono essere distribuiti nei primi otto anni di vita del bambino. Tutte le famiglie che hanno la residenza hanno un sussidio di 120 euro al mese per i bambini fino a diciotto anni. Per quanto riguarda la conciliazione di vita e lavoro, i giorni di permesso per restare a casa con i figli malati sono pagati e illimitati. In Francia, dal quarto mese di gravidanza, sono previsti 185 euro al mese, oltre a un premio di circa 900 euro alla nascita. Sono previsti l'allocazione familiare e 130 euro al mese fino al compimento del diciottesimo anno di età. La conciliazione di vita e lavoro è facilitata dalle assistenti materne. Il problema non è che la donna diventa vecchia. Al punto 3.2 del Piano nazionale per la fertilità si legge: «Il maschio e i suoi spermatozoi: due soggetti da proteggere» e al punto 3.3 si legge: «La donna e i suoi ovociti: nascono ed invecchiano insieme». Voi dovete prendere seriamente il problema della possibilità di creare una famiglia e di consentire a uomini e donne di mettere al mondo un figlio in giovane età perché hanno garanzia di poterlo mantenere, curare e farlo vivere in maniera dignitosa
2016-10-11	LN	CentinaioGianMarco	Signor Presidente, voglio anzitutto ringraziare la maggioranza e i colleghi Capigruppo di maggioranza per averci ascoltato e aver inserito le nostre due mozioni sulla scuola. Come avevo detto anche in Conferenza dei Capigruppo, la scuola sta vivendo un momento particolare, di rivoluzione - ahimè - non positiva, e molti studenti si trovano, dopo più di un mese dall'inizio dell'anno scolastico, senza insegnanti. Quindi, vediamo con grande favore la possibilità di trattare, anche in tempi brevi - e per questo vi ringrazio - un argomento così importante. Con altrettanto favore vediamo l'idea di calendarizzare, subito da giovedì, la mozione sul contrasto al fenomeno del matrimonio forzato, a prima firma della presidente Fedeli, che ci vede cofirmatari. Anche in questo caso il Senato dimostra tempestività nel prendere le decisioni. La proposta che facciamo, seguendo anche la linea della collega De Petris, è di inserire nel calendario il seguito dell'esame del disegno di legge n. 2067 di modifica del codice penale, quindi di ricominciare a trattarlo il più velocemente possibile. Vorremmo poi segnalare, ahimè (lo abbiamo fatto anche in Conferenza dei Capigruppo), la mancata presenza del Presidente del Consiglio domani in Aula per un confronto in vista del Consiglio europeo. Questo, signor Presidente - sicuramente lei l'ha già sentito prima, ma vorrei confrontarmi con i colleghi senatori - ci dispiace per alcuni motivi. Prima di tutto perché, nonostante i desideri del presidente Renzi, siamo ancora in un bicameralismo paritario, e di conseguenza riteniamo che se il presidente Renzi decide di andare alla Camera dei deputati per confrontarsi con i colleghi deputati sia giusto un passaggio anche al Senato. Siamo la stessa cosa: spiegatelo al presidente Renzi, che forse non l'ha ancora capito. Il secondo motivo per cui vogliamo stigmatizzare questa mancanza da parte del vostro Presidente del Consiglio, è il fatto che al Consiglio europeo parteciperà lui e non qualcun altro: di conseguenza, nel momento in cui sarà lui ad andare in Europa e - ahimè - a rappresentare l'Italia in Europa, vorremmo parlare con lui e non con un suo delegato o magari con un cartonato, messo lì, con la faccia del Presidente del Consiglio. Quindi, la possibilità di confrontarci e scambiare opinioni tra maggioranza, opposizione e Governo su quello che accadrà nel Consiglio europeo purtroppo verrà meno. Un altro motivo per cui, signor Presidente, non ci fidiamo delle parole del presidente Renzi deriva dal fatto che, secondo noi, egli non metterà più piede nell'Aula del Senato. L'ultima volta che l'abbiamo visto qui, è arrivato con la tazza del caffè in mano, per ascoltare il collega che parlava della ricostruzione dei territori colpiti dal terremoto. È arrivato tranquillo e beato, è stato qua neanche mezz'ora, ha bevuto il tè, il caffè o quello che c'era nella tazza, poi ha preso, ha salutato gli amici e se n'è andato. Ci viene così in mente quel momento in cui, in quest'Aula del Senato, ci disse che sarebbe stato l'ultimo Presidente del Consiglio a chiederci la fiducia. Ce lo ha detto a suo tempo: quindi secondo lui - se sarà così secondo gli italiani, è una cosa diversa - non ci sarà più un Presidente del Consiglio che chiederà la fiducia al Senato. La nostra opinione, però, è che non ci sarà più un Presidente del Consiglio seduto lì, tra i banchi del Governo in quest'Aula, se le cose continueranno ad andare in questa direzione. Quindi, non ci fidiamo: ci sarebbe piaciuto vederlo e confrontarci, anche perché ci dispiacerebbe parlare in questa sede con un Ministro o con un suo delegato, di ciò che il presidente Renzi dovrà andare a dire in Europa e poi magari, contemporaneamente, vederlo che si toglie le vesti da Presidente del Consiglio e indossa quelle di leader del Partito Democratico o dei comitati del sì e sentirlo parlare, in uno dei 220 incontri pubblici a cui parteciperà - sempre pagato dai cittadini italiani e a spese della politica - dei senatori sfaticati, che invece sono in Aula, senza che magari sappia neanche cosa stiamo facendo. È accaduto spesso: ricorderete la sua assenza dall'Aula durante la discussione sulle riforme istituzionali, quando è andato a vedersi la partita dell'Italia. Lo continuerò a ricordare: mi chiedo come faccia a spiegare le riforme agli italiani, visto che guardava la partita mentre noi ne stavamo parlando. Quindi, signor Presidente, l'auspicio è che ci sia un ripensamento (anche se so che non ci sarà, perché purtroppo sappiamo come vanno le cose). L'auspicio è che qualcuno spieghi al Presidente del Consiglio che ci sono due Camere: la Camera dei deputati e il Senato della Repubblica - ahimè, per lui - e molto probabilmente, grazie agli italiani, esse rimarranno anche oltre il suo mandato da Presidente del Consiglio
2016-10-12	FI	RomaniPaolo	Penso che il Presidente del Consiglio una scarpa in Europa possa anche batterla, visto e considerato che le scorie del comunismo militante non gli appartengono e ha prodotto un'evoluzione e una rivoluzione culturale nel suo partito. So che è amico di molti imprenditori del settore dei calzaturifici ma, se vuole, gliela possiamo prestare anche noi.
2016-10-12	FI	RomaniPaolo	Quindi, caro Presidente, batta una scarpa in Europa, per contraddire e contrastare gli scarponi tedeschi.
2016-10-12	FI	RomaniPaolo	ROMANI Paolo (FI-PdL XVII). Signora Presidente, in qualità di Capogruppo di uno dei partiti di opposizione ho accettato responsabilmente il principio dell'alternanza per quanto riguarda la presenza del Presidente del Consiglio nei due rami del Parlamento. Quindi, nel corso di questa dichiarazione di voto terrò conto sia delle cose dette dal sottosegretario Gozi, sia - anzi, soprattutto (mi perdonerà il Sottosegretario) - della relazione svolta dal Presidente del Consiglio alla Camera dei deputati. Il Presidente del Consiglio ha citato una frase, che condivido, ma non si riferisce al suo discorso: ha detto che l'Europa è una summa di riassunti. Ogni riunione europea non è altro che un riassunto dei riassunti precedenti. Penso che questa definizione ben si attagli ai ragionamenti fatti in quest'Assemblea, ma soprattutto al ragionamento che il Presidente del Consiglio ha fatto alla Camera. Renzi ha citato questa mattina il filosofo tedesco Jürgen Habermas, che penso pochi in questa Assemblea e alla Camera abbiano letto, che ha definito la risposta dell'Unione europea sulla crisi siriana - Presidente, lei l'ha letto e le fa onore - caratterizzata da un frenetico immobilismo. PRESIDENTE. Ha poca fiducia nei nostri colleghi. ROMANI Paolo (FI-PdL XVII). Mi fa piacere che lo conosca. La crisi siriana è una delle più complicate degli ultimi decenni. Non ho mai sentito un rappresentante del Governo italiano parlare con compiutezza e conoscenza della crisi siriana. Non ho mai sentito parlare dell'osservatorio siriano dei diritti umani e non ho mai sentito parlare nei termini in cui è questo osservatorio: è un signore che abita a Coventry da circa diciotto anni e lavora nel negozio di abbigliamento di sua moglie e che nulla sa di ciò che accade in Siria. Purtuttavia, è la fonte di informazione più precisa e puntuale di tutte le agenzie e i media occidentali sulla crisi siriana. Non ho mai sentito il ministro Gentiloni o il presidente del Consiglio Renzi parlare del fenomeno dei white helmet, che alcuni vorrebbero portare ad avere il premio Nobel. Se andate però su Internet a vedere le foto di questi protagonisti, noterete che molti di loro hanno armi in mano e si prodigano nella cosiddetta ribellione al Governo di Assad. Nessuno si è mai posto il problema di chi siano esattamente i ribelli siriani. Sono quelli di al-Nusra, camuffati con un'altra sigla, o sono veramente ribelli che hanno come vocazione naturale l'instaurazione di un regime democratico? E quindi, quando si parla di summa dei riassunti o di genericità della risposta dell'Unione europea, mi riferisco tranquillamente anche alla posizione del Governo italiano. Ma è sulla politica europea nel suo complesso che noto una manchevolezza e una carenza spaventose. Abbiamo assistito alla sceneggiata di Ventotene: Renzi è riuscito a portare sulla nave Garibaldi Hollande e Merkel - quest'ultima notoriamente soffre il mare e, quindi, non è venuta volentieri - e dopo abbiamo assistito a un incontro personale del presidente del Consiglio Renzi nella sede della Ferrari. Dopo di che ci siamo resi conto di quanto l'Italia sia esclusa dai posti di comando dell'Europa, perché nel frattempo la cancelliera Merkel ha chiesto agli Stati del cosiddetto Gruppo di Visegrád di fare un incontro in Austria e non in Lituania sulle politiche dell'immigrazione, e l'Italia non è stata invitata. I Paesi del Gruppo di Visegrád rifiutano la ricollocazione dei migranti. La cancelliera Merkel in questi giorni, visto che il problema ucraino sarà argomento del prossimo Consiglio europeo, ha convocato il formato Normandia, dal quale siamo notoriamente esclusi, e ha chiesto ai Paesi rappresentati in questa sede di decidere qualcosa sull'Ucraina. Ma la Germania ha anche altri problemi: non ha solo quello di rappresentare il Paese egemonico e dominante in Europa; ha un surplus commerciale del quale non si parla mai; ha delle banche come la Deutsche Bank, che ha circa 52.000 miliardi di derivati, che sono una bomba ad orologeria nel sistema economico europeo. Sottosegretario Gozi, ho anche una domanda da rivolgere. Mi dicono - lo ha detto il ministro Schäuble in una sede riservata - che sulla nave Garibaldi si è parlato di Libia, ma si poteva anche parlare di Europa. La cancelliera Merkel è arrivata - vorrei essere smentito e sono pronto a esserlo, nell'interesse del mio Paese - con un dossier di circa 400 pagine, riassunto in un «bignami» di 20 pagine di facile lettura, con il quale la Germania in quell'occasione, sulla nave Garibaldi e nelle nostre acque territoriali, aveva intenzione di parlare con il Governo italiano del futuro dell'Europa. Come cambiare l'Europa, come arrivare a quel famoso sessantennale dei Trattati di Roma del marzo dell'anno prossimo? Parlando e cominciando a parlare. Ho l'impressione - mi hanno detto - che di questo non si è parlato, che l'Italia in quella sede abbia fatto una figura muta e che il Presidente del Consiglio non abbia garantito al nostro Paese quel ruolo che in quella sede avrebbe potuto garantire. Mi piacerebbe sapere la verità, perché tutto ciò che è accaduto dopo sembra denotare la carenza di discussione, di approfondimento e di confronto che in quella sede sarebbe potuto avvenire. Sono pronto però ad essere smentito; lo dico nell'interesse del mio Paese. Per quanto riguarda l'immigrazione, mi fa piacere che il Sottosegretario abbia accettato i punti 3 e 10, con qualche piccola modifica, ma lasciando inalterato nella sostanza il senso di quanto abbiamo scritto. Sull'immigrazione, lei si è preoccupato legittimamente della ricollocazione, ma non è questa l'unica preoccupazione. Come detto prima, il Gruppo di Visegrad si rifiuta di farsi ricollocare nell'ambito della suddivisione di coloro che sono già entrati. Il presidente del Consiglio Renzi ha ricordato stamattina che la Germania ha già accettato 1.100.000 rifugiati, in questo caso, perché non sono immigrati economici. Purtuttavia, abbiamo un problema: dobbiamo bloccare l'immigrazione; e su questo punto non c'è mai una parola. C'è sempre il problema del dopo, non c'è mai il problema del prima. Noi alle volte, certi giorni, andiamo a prenderci un Comune italiano di 6.000 abitanti che viene dall'Africa per ricollocarlo in un posto che immagino sia sul nostro territorio
2016-10-12	LN	CentinaioGianMarco	L'importante però è parlare della Costituzione. Non può mancare anche una riflessione sull'Europa, visto che domani ci andrà: adesso è molto più chiaro perché continua a farci restare servi della Merkel. Lei sostiene che, se l'Italia uscisse dall'Europa, lo spread schizzerebbe in alto. Presidente assente, ci spieghi come mai, durante i suoi due anni e mezzo di Governo, sebbene lo spread sia a livelli bassissimi, il debito pubblico è in continuo aumento? Ciò avviene perché siete degli spendaccioni, perché continuate a spendere come se fossimo ad una fiera.
2016-10-12	LN	CentinaioGianMarco	Signora Presidente, come Gruppo siamo contenti che il Governo abbia mandato l'onorevole Gozi perché abbiamo assistito in Aula a un dibattito tranquillo, moderato e dai toni pacati, contrariamente a quanto è successo alla Camera dei deputati, dove il Governo ha mandato un'altra persona che - ahimè - ha deciso di togliere i panni del Presidente del Consiglio e trasformarsi in istigatore, lanciando strali e insulti a tutti coloro che si oppongono alla sua marcia trionfale verso il 4 dicembre. Ieri avevamo detto che lo avremmo voluto in Aula; ben venga invece avere lei, onorevole, piuttosto che il Presidente del Consiglio, cui io mi rivolgerò. Per me era infatti necessario averlo in Aula per potergli riferire quello che noi pensiamo. Per quanto riguarda la flessibilità, onorevole Presidente, sappiamo tutti come sta funzionando. Visto e considerato in Europa ci sono i populisti brutti e cattivi che stanno dicendo ai cittadini europei che cosa non funziona, al posto di risolvere i problemi versiamo un po' di soldi. Pertanto, 19 miliardi di euro di flessibilità nei due anni precedenti e adesso ne arrivano altri 7: debiti su debiti. L'Italia continua quindi ad indebitarsi per far fare al presidente del Consiglio Renzi bella figura in vista del referendum del 4 dicembre. Sull'immigrazione, colleghi e Presidente del Consiglio assente, non intervengo. Lo dico molto onestamente. Non interveniamo perché tutte le volte abbiamo sempre detto e fatto proposte e poi, alla fine, avete sempre fatto quello che volevate. Il risultato non lo abbiamo in queste Aule, nell'Assemblea del Senato e in quella della Camera, ma lo vediamo per le strade, negli alberghi e ovunque noi abbiamo questi disperati che arrivano nel nostro Paese. Ricordiamo solamente dei numeri e lo facciamo per lasciarli alla memoria dei posteri, dei prossimi senatori eletti che arriveranno in quest'Aula; 11 ottobre 2016, 144.518 sbarchi. Per quanto riguarda l'accoglienza siamo messi peggio, perché nel 2013 eravamo a 22.000 persone accolte - e quindi aiutate - e, oggi come oggi, siamo a 163.000. Si tratta di un business per le cooperative, colleghi, che vale più di 2 miliardi di euro solo per fornire vitto e alloggio. Quando diciamo che l'immigrazione, in questo caso molto spesso clandestina, è un business per qualcuno, lo diciamo a ragion veduta. Tra qualche giorno Renzi andrà in Europa: adesso farà la tiritera, dicendo che sull'immigrazione farà carte false, ma tra qualche giorno sentiremo il Presidente del Consiglio dire quanto l'Europa sia brutta e cattiva, visto che non lo ascolta. Quando non si è autorevoli e quando non lo è la propria parola accade questo. È inutile invitare Merkel e Hollande in vacanza a Ventotene, se poi non si fa assolutamente nulla in Europa. Per quanto riguarda tutto il resto, caro presidente del Consiglio Renzi, partiamo dal tema a lei più caro. Non mi riferisco infatti ai problemi dell'Italia, ma al referendum costituzionale. Nella storia della Repubblica non si era mai visto un Presidente del Consiglio a cui fosse venuta l'idea di personalizzare un referendum costituzionale. Non crediamo che sia così ingenuo da aver fatto un errore, come va in giro a dire adesso. Dopo il voto delle elezioni europee, con il 40 per cento dei consensi, pensava di fare quello che voleva, ma purtroppo, signori, il vento è cambiato e di conseguenza il nostro Presidente del Consiglio è costretto ad andare in giro a destra e a sinistra, sperando che gli italiani credano ancora una volta alle panzane che vengono raccontate. A nulla vale il fatto che il consulente di immagine, pagato da tutti noi, il signor Messina, nel formare i volontari che gireranno per indottrinare alle ragioni del sì, continui a dire di non legare il referendum al Presidente del Consiglio. Ciò vuole dire che il Presidente del Consiglio ha sbagliato tutto, in tante delle cose che sta portando avanti. Dice, ad esempio, che vuole risparmiare sui costi della politica: magari lo starà dicendo anche in questo momento, perché invece di essere presente nell'Aula del Senato è altrove, a fare una conferenza stampa, per ricordare agli italiani quanto sia bravo, bello, simpatico ed efficiente. Ci chiarisca allora una cosa, signor presidente Renzi: per partecipare ai 220 eventi in sessanta giorni che ha in programma, userà i soldi del Governo o quelli del Partito Democratico? Visto che in questo lasso di tempo dovrà partecipare a quattro incontri al giorno, metteremo in folle anche l'Italia, come la Camera dei deputati e il Senato, in cui meno cose facciamo e meno le cose che facciamo sono impegnative meglio è. Ci deve spiegare, visto che la politica è cattiva, è brutta e deve essere mandata a casa - la politica che, come ho detto ieri, gli dà anche da mangiare - con che soldi il ministro Boschi è andata in Argentina e in Sud America a fare propaganda elettorale per il sì al referendum. Riteniamo che ancora una volta abbia speso i soldi degli italiani: noi paghiamo e loro fanno belle cose in giro per il mondo. Vi rivolgiamo un'altra domanda, chiedendovi quali siano state le scelte economiche che avete compiuto mentre eravate impegnati a scrivere le riforme costituzionali. Vi avevamo proposto di fare il bene dell'Italia, portandola fuori da questa situazione, per fare poi le riforme costituzionali: invece no, avete preferito fare subito la riforma costituzionale. Quindi, ricordiamo al Presidente assente - sempre assente - che durante il suo Governo la più grande azienda italiana, la FCA, ha preso armi e bagagli ed è andata all'estero, trasferendo la sede: non male! Lei mi dirà, signor Presidente del Consiglio, che avete trovato una soluzione per l'INPS, inventando l'anticipo pensionistico (APE), trasformando un ente di previdenza in un agente di commercio al servizio di assicurazioni e banche.
2016-10-12	M5S	BertorottaOrnella	Signor Presidente, per l'ennesima volta in quest'Aula il Presidente del Consiglio rinuncia ad essere presente e implicitamente rinuncia al suo ruolo per portare avanti una deleteria campagna referendaria per il sì, quando il Paese è nel pieno di un'emergenza economica. L'esigenza del Premier di dover necessariamente cambiare la Costituzione è l'esempio della distanza siderale della vostra politica dai bisogni del Paese. È per questo che perderete il referendum e andrete a casa. Ritorniamo al tema di oggi: come dicevo, per l'ennesima volta in quest'Aula si parla di migranti, di trattati commerciali internazionali e di rapporti con la Russia. Per l'ennesima volta, in quest'Aula si ripropongono le stesse ricette, che hanno dimostrato di essere fallimentari e di produrre danni al Paese. È il caso della politica estera dell'Unione europea, che di fatto produce una mole impressionante di profughi, aumentando in maniera ingiustificata le tensioni con la Russia. Oggi parliamo di emergenza migranti perché nel 2011 il PD, partito che sostiene questo Governo, ha premuto per bombardare la Libia di Gheddafi, creando il caos. Oggi, signor Sottosegretario, siamo ostaggio delle milizie islamiche di Misurata, siamo costretti a supportare un Premier, al-Sarraj, che in Libia non è riconosciuto da nessuno ed è costretto a nascondersi in una base navale a Tripoli, in pieno contrasto con la risoluzione ONU, che - voglio ricordarlo - non diceva di formare un Governo a tutti i costi, di innestare un Premier fasullo in un Paese in guerra, ma aveva stabilito una road map che vedeva un accordo tra il Governo di Tobruk e quello di Tripoli, cosa che non si è mai verificata. Così, pian piano, da Premier designato, al-Sarraj è diventato semplicemente Premier e oggi la Libia è ripiombata nello stesso caos del 2014, mentre il povero ministro Gentiloni è costretto a correre a destra e a manca per supportare un Governo fantoccio calato dall'alto e sabotato da egiziani, francesi, inglesi e turchi. Questo è lo stato dell'arte. In questa situazione vorreste addestrare la Guardia costiera libica; ci vuole qualcuno che vi ricordi che della Guardia costiera libica non vi è neanche l'ombra. Piuttosto state addestrando la marina delle milizie islamiche di Misurata, su cui pendono pesanti sospetti nella gestione del traffico di esseri umani. Signor Presidente, che paradosso: finanziamo quelli che potrebbero essere i trafficanti di esseri umani che tanto vogliamo combattere. Verrebbe da ridere se in mezzo non ci fossero le vite di migliaia di persone che arrivano in Libia dall'Africa e che da quella Libia, in cui prima del 2011 si fermavano a lavorare, ora scappano a gambe levate per evitare di finire nelle mani delle milizie che voi, insieme ai vostri alleati/nemici inglesi, francesi, egiziani, turchi e sauditi, state finanziando. La stessa cosa possiamo dire sulla Siria, Paese pacifico che fino al 2011 non aveva un solo profugo e che, grazie alla vostra insopportabile retorica umanitaria, ai finanziamenti e alle armi che avete concesso con il gruppo "Amici della Siria", ora è devastata da quasi sei anni di guerra. Nel 2011 dalla Siria non usciva un profugo, oggi in giro ce ne sono quasi 4 milioni, più altri 6 dentro il Paese. Non parliamo dell'Africa, da cui arrivano centinaia di migliaia di persone grazie all'operosa azione delle nostre multinazionali, intente a finanziare regimi sanguinari e a spolpare le risorse del Continente. Quelli che voi chiamate migranti economici sono in qualche modo profughi di una guerra coloniale a bassa intensità, che depreda risorse dai tempi delle opere di civilizzazione coloniale in maniera ininterrotta. Eccoci al dunque: come possiamo affrontare il tema dei migranti senza affrontare la politica estera dell'Italia e dell'Unione europea? Partiamo dunque dalla politica estera e, per essere meno vaghi, partiamo dalle sanzioni alla Russia. Il Movimento 5 Stelle non ha mai sostenuto le sanzioni alla Russia perché vediamo questo Paese come un alleato in almeno due campi. Sul campo economico, l'Italia aveva un significativo export verso la Russia. Con le sanzioni abbiamo perso, secondo le stime, circa 1,5 miliardi; un autogol clamoroso, che tra l'altro non ci ha portato alcun beneficio in termini geopolitici. Abbiamo isolato infatti i russi per accogliere un Governo nazifascista ucraino che perseguita i propri cittadini di origine russofona e apporta zero euro alle nostre casse. L'altro aspetto che riguarda i rapporti con la Russia è legato alla lotta al terrorismo. Infine i russi, in un anno, hanno fatto più di quanto abbia fatto la "coalizione dei volenterosi" in cinque. L'ISIS, creatura oscena, finanziata dai sauditi, armata e addestrata da mezzo mondo occidentale, ha perso 586 villaggi e città e 12.360 chilometri quadrati di territorio. Oggi il sogno di un califfato islamico non è più realizzabile grazie ai russi, non certo ai raid della coalizione. Noi del Movimento 5 Stelle chiediamo allora di togliere le sanzioni alla Russia e di formare una coalizione internazionale contro il terrorismo che comprenda anche i russi. Che fa il Partito Democratico, ci sta o no? Nello stesso tempo, chiediamo al Governo di agire sull'immigrazione irregolare in due direzioni: per quanto riguarda la Libia di ascoltare i sindaci libici, che mi creda, signor Presidente, in quel Paese martoriato sono gli unici a essere passati dalle elezioni. Ancora, signor Presidente, per quanto riguarda l'accoglienza dei migranti chiediamo di spingere l'Europa a cambiare rotta: che senso ha mantenere una flotta militare, quando l'emergenza è soccorre i migranti? Abbiamo visto foto di migranti stipati a poppa delle navi militari, stretti gli uni con gli altri. Le navi militari sono fatte per combattere, e non per salvare i migranti. Per questo chiediamo al Governo di spingere l'Europa affinché la missione navale militare sia trasformata in missione civile. Ci vogliono traghetti non navi militari per soccorrere i migranti. Su questo punto il Movimento 5 Stelle è disposto a discutere forme e modalità, a patto che le finalità siano il risparmio, il soccorso in mare efficace e una diversa politica di redistribuzione degli arrivi. Il terzo punto è l'accoglienza. Avete creato un sistema confuso e inumano sia per i migranti che per i cittadini italiani, che da un giorno all'altro si vedono calare dall'altro strutture di accoglienza che costano un occhio della testa e creano ricchezza solo ai pochi che le gestiscono. Noi proponiamo di pagare delle somme in compensazione ai Comuni che accolgono i migranti, in ragione dei disagi sociali che la popolazione e il Comune che accoglie subiscono. Se un Comune accoglie i migranti, oltre alle spese di gestione, deve ricevere dei soldi da spendere in servizi sociali per i propri cittadini, deve essere esonerato dal rispetto del Patto di stabilità per quelle somme e deve poter portare dei benefici per il territorio. Allo stesso modo i servizi di assistenza ai migranti, l'alloggio, il cibo e quanto necessario devono essere forniti dalle piccole e medie imprese del territorio, non da cooperative che solo lucrano sui migranti. Vedrete come i Comuni e i cittadini saranno felici di accogliere i migranti a queste condizioni. Voi invece, con questo sistema, foraggiate il razzismo e la corruzione. Questi soldi li deve corrispondere l'Unione europea e non il Governo italiano e voi avete il dovere di andare in Europa e battere i pugni sul tavolo, senza pantomime alla Renzi, per capirci.
2016-10-12	M5S	GaettiLuigi	Altro punto della discussione saranno i trattati internazionali TTIP e CETA. Il Trattato transatlantico non è una normativa nata da un processo democratico, bensì un accordo contrattuale scritto da funzionari non eletti e non rappresentativi. Il Governo Renzi, invece, continua a sostenere con forza l'approvazione del Trattato transatlantico, dichiarandosi favorevole addirittura ad una procedura EU only ed esautorando gli Stati nazionali. Questo procedimento è ammissibile per i trattati economici, ma non per il TTIP, che è invece un trattato di tipo misto. In realtà, proprio l'Italia ha posizioni incompatibili con le clausole negoziate dagli americani, dovendo difendere 42 eccellenze del made in Italy dall'assalto dei prodotti americani. Se il TTIP oggi è in stato comatoso e passerà a miglior vita, lo si deve solo alla volontà di milioni di cittadini europei, che hanno manifestato lungamente e fortemente, costringendo i governanti europei a prenderne atto. Anche il terzo punto all'ordine del giorno, ovvero le relazioni con la Russia, il cui embargo - come abbiamo sentito - ci è costato 1,5 miliardi di euro di mancato export, non fa che sottolineare come il Presidente del Consiglio sia considerato in ambito europeo. Gli altri decidono, badando principalmente ai loro interessi, e noi subiamo; tanto l'unica cosa che il Presidente del Consiglio è in grado di organizzare è una minicrociera a Ventotene. Credo che il comportamento che l'Europa ha nei suoi, e conseguentemente anche nei nostri, confronti sia dovuto al fatto che il Presidente del Consiglio non è più credibile e racconta palle in quantità industriali; e per un professionista non c'è cosa peggiore che non essere credibili. Che lui sia un professionista della politica non ci sono dubbi: è passato da una carica pubblica all'altra senza discontinuità temporale. Il miglior Berlusconi l'avrebbe chiamato "fanigottone". La credibilità e l'autorevolezza del Presidente del Consiglio sono minate dalla sua propensione a raccontar palle, da quelle sulle banche ai numeri del jobs act, alla RAI, fino a scaricare le responsabilità sui Governi precedenti, per non parlare poi di quelle sul referendum. Ma l'apoteosi massima è quella sull'Italicum, la miglior legge che tutto il mondo ci copierà e che ora invece pensa di ritoccare. Mi fermo qui, ma ci sarebbe ancora il Ponte sullo Stretto di Messina e via di questo passo. Ci sono però numeri che sono macigni: 107.000 italiani hanno lasciato l'Italia nel 2015 (non uno zero virgola), cui si devono aggiungere i 101.000 del 2014. Questi giovani sono il nostro futuro, coloro che hanno forze e idee, che invece andranno ad arricchire gli altri Stati. Vogliamo parlare poi delle brochure per incentivare gli investitori esteri a venire in Italia, in cui si diceva che un ingegnere costa mediamente 10.000 euro all'anno in meno rispetto al resto d'Europa e che la crescita del costo del lavoro nel triennio 2012-2014 è stata la più bassa dell'eurozona? In questo ambito credo che solo Erode abbia fatto peggio di lui. Erode ha ammazzato una generazione, lui l'ha costretta a emigrare. Dottor Renzi, se lei ritiene che le mie parole siano esagerate, la invito a leggere non il blog, ma alcune testate giornalistiche internazionali indipendenti, quelle poche che lei e i suoi amici della J.P. Morgan non avete ancora comprato. Comunque, da qualunque parte lo si guardi, lo schiaffo che le ha dato qualche giorno fa Moscovici, commissario europeo agli affari economici, è portentoso e sonoro e dovrebbe indurla a una serena riflessione. Moscovici ha detto che in Italia «c'è una minaccia populista» e ha aggiunto: «È per questo che sosteniamo gli sforzi di Renzi affinché sia un partner forte all'interno dell'Unione europea». Sì, avete capito bene: se il Movimento 5 Stelle non fosse una forza politica coerente e credibile, non acquistabile, che fa paura all'Europa perché sta dalla parte del cittadino, non avrebbero concesso quella flessibilità che chiede Renzi, necessaria per comprare i voti referendari. Dottor Renzi, si ricordi che la flessibilità che verrà concessa non è dovuta alla sua bravura, ma al fatto che c'è il Movimento 5 Stelle.
2016-10-12	M5S	GaettiLuigi	Signor Presidente, siamo a conoscenza - così pare - del fatto che la settimana prossima il nostro Presidente del Consiglio andrà a Bruxelles, a parlare principalmente di immigrazione, un tema molto complesso, che è già stato affrontato in numerosi appuntamenti senza che siano mai usciti fatti concreti. Ma volete sapere quanto conta il nostro Primo Ministro in Europa? Abbiamo fatto i calcoli. Grazie al voto del Parlamento europeo, l'Italia è riuscita a strappare un minimo di solidarietà agli altri Stati membri: il ricollocamento di 39.600 migranti, su un pacchetto complessivo di 160.000, da redistribuire proporzionalmente in tutti i 28 Paesi membri. Invece, al 30 settembre, hanno lasciato l'Italia 1.258 richiedenti asilo, appena il 3,1 per cento del totale.
2016-10-12	M5S	GaettiLuigi	Signora Presidente, apprezzo con una certa soddisfazione il fatto che la nostra mozione non sia stata accolta favorevolmente dal Governo, forse perché abbiamo parlato in maniera molto chiara e precisa. Mi riferisco soprattutto all'argomento del commercio estero, che riguarda il CETA e il TTIP, due trattati che hanno costituito oggetto di grande lavoro per noi (ricordo che c'è anche un affare assegnato che andrebbe concluso). Ciò è dimostrato dai cittadini che in Europa hanno preso parte a tantissime e grandissime manifestazioni. Credo che l'Europa dovrebbe farsi carico di quello che desiderano i cittadini, che forse sono più lungimiranti dei loro governanti. Vorrei sottolineare un altro elemento. Ritengo che certe frasi vadano lette per intero. Il Commissario europeo per gli affari economici e monetari dice che in Italia c'è una minaccia populista ed è per questo che concederanno un aumento della flessibilità. Non si dice che l'aumento della flessibilità viene concesso perché il dottor Renzi ha governato in maniera esemplare e sta risollevando l'Italia. Il presidente Renzi, anzi, sta affossando l'Italia. Quindi, ben venga la chiarezza. E noi, nella nostra mozione, siamo stati particolarmente chiari.
2016-10-12	PD	PuppatoLaura	Signor Presidente, sul tavolo del Consiglio europeo ci sono anche delle novità che meritano l'attenzione di quest'Aula. Mi pare infatti che sia eccessiva la rilassatezza, se non la rassegnazione, con la quale si vivono novità rilevanti come quella di prevedere un migration act finalmente capace di diventare atto doveroso all'interno dell'Unione europea. Mi permetto, però, di dire che molto di più si accingono a fare il sottosegretario Sandro Gozi e, prossimamente, nel Consiglio europeo, Matteo Renzi. Sta passando, infatti, sotto silenzio come l'Unione europea e l'emergenza profughi si affrontino anche attraverso atti rilevanti quali ritenere, nei fatti, le frontiere di ogni Stato che si affaccia sul mare una unica frontiera europea. Quindi, quei mari, quei luoghi lacustri, nei quali si muovono appunto molti dei migranti, ma anche molto altro, sono rilevanti e vanno considerati in un contesto unitario, affrontato congiuntamente da tutti gli Stati europei all'interno dell'Unione europea. La Polizia unica di frontiera, un'unica Guardia costiera, è un avvenimento di straordinario valore, cui dare merito nella determinazione che questo Governo sta avendo. Il 6 ottobre, infatti, è stato ratificato, e nelle prossime settimane verrà realizzato, questo progetto, che non è solo la certificazione di un'unica frontiera, ma anche di politiche comuni contro gli abusi, i traffici illeciti di rifiuti, i traffici illeciti di armi e di uomini, nel pieno rispetto dei dettami di civiltà che l'Europa, nel suo complesso, deve far prevalere, rispetto a interessi spiccioli o anche nazionali. Bene anche il forte potenziamento degli aiuti all'Africa, aiuti destinati a istruzione, ricostruzione e lavoro, in modo da mantenere nelle loro terre coloro i quali oggi fuggono da morte e disperazione. Quindi, questo Consiglio europeo è un fatto di grande rilevanza politica, che preannuncia l'avvio di un tempo in cui politiche comuni verso l'Africa e dalle nostre frontiere verso questi mari possano far presumere anche un'Europa unita e più forte. PRESIDENTE. È iscritto a parlare il senatore Gaetti. Ne ha facoltà.
2016-10-12	PD	SangalliGianCarlo	Devo dire che trovo il senatore Airola sempre molto simpatico nelle sue reazioni e lo ascolto volentieri perché ho una simpatia reale nei suoi confronti. PRESIDENTE. Non si può, però, interrompere un senatore quando parla e ha la facoltà di parlare. SANGALLI (PD). Dal punto di vista generale, quella che stiamo affrontando con questo Consiglio europeo è una situazione di difficoltà dell'Europa che si concentra su tre temi che il Continente adesso deve affrontare e che stamattina sono stati bene illustrati dal Sottosegretario e anche dal Presidente del Consiglio dei ministri alla Camera. Mi riferisco, in primo luogo, al tema delle migrazioni, che non lo abbiamo inventato noi; non lo abbiamo cercato per parlare d'altro o per parlare del referendum. Quello delle migrazioni è un grande tema che riguarda tutto il mondo occidentale e avanzato rispetto al fatto che c'è una forte destabilizzazione e che le politiche di stabilizzazione faticano ad affermarsi e, contemporaneamente, c'è una forte divaricazione tra condizioni economiche molto forti in un mondo che cresce economicamente e condizioni economiche molto deboli in un mondo che diventa economicamente sempre più povero. Le migrazioni sono importanti per noi ed è importante che l'Europa dia impulso ai rapporti con l'Africa e allo sviluppo di un suo partenariato di ampio respiro con Paesi africani basato sui compact, che consenta la gestione strutturale dei flussi migratori e non si limiti solo ad accrescere i rimpatri, pena la perdita di ogni credibilità di queste politiche. Nella proposta che andiamo a discutere nel Consiglio europeo si parla di Guardia costiera e di frontiera europea. È un passo avanti della nostra politica di tutela dalla migrazione pericolosa, della nostra politica di gestione dei flussi migratori. AIROLA (M5S). Il CARA di Mineo? Se lo ricordi. Alfano e Castiglione stanno con voi! CARDINALI (PD). Stai zitto! PRESIDENTE. Non interrompa. Chieda la parola e interverrà quando sarà il suo turno. AIROLA (M5S). Che regole dobbiamo rispettare? PRESIDENTE. Senatore Airola, non consento più alcuna interruzione. SANGALLI (PD). Mettere in campo la Guardia costiera e di frontiera europea è un atto concreto. Mi dispiace tanto perché le storie che si vanno raccontando mettono in secondo piano la grande nobiltà del nostro Paese e dei Paesi mediterranei come la Grecia. Mi riferisco al fatto che abbiamo messo al primo posto del nostro intervento, prima di tutto, il salvataggio di vite umane, il salvataggio della parte più debole del mondo che cerca di venire da noi.
2016-10-12	PD	SangalliGianCarlo	Dobbiamo andare avanti anche sul commercio internazionale, così come nelle relazioni è stato ribadito. Sul commercio internazionale - ad esempio - vogliamo che si tuteli l'Europa dal mercato cinese, che si dica che la Cina deve rispettare, nello scambio, le regole del WTO, le regole del mercato degli scambi. Dobbiamo sapere che il WTO è in una fase di crisi notevole e che questa crisi è un problema soprattutto per Paesi come il nostro, che devono essere tutelati da strutture sovranazionali.
2016-10-12	PD	SangalliGianCarlo	Dovremmo portare l'Europa ad avere un atteggiamento fermo con la Russia e, contemporaneamente, un atteggiamento che la induca a rispettare il Trattato di Minsk e a rivedere la sua posizione rispetto all'Ucraina e ad altri Paesi e cercando di riportarla nel novero delle potenze occidentali.
2016-10-12	PD	SangalliGianCarlo	I temi che sono in discussione al Consiglio europeo, caro Sottosegretario, sono importanti. Non so come sia andato il dibattito alla Camera e non so se, invece di questi temi, si sia parlato d'altro, anche se spero si sia parlato proprio di essi. Tuttavia, in quest'Aula del Senato si è prevalentemente parlato di questi temi e, per quanto riguarda il Partito Democratico, il nostro Governo va al Consiglio europeo con l'appoggio della sua maggioranza e con la determinazione (senza usare le scarpe, ma usando l'intelligenza, come è più opportuno fare) di far sì che l'Europa torni ad essere quella che i suoi valori fondamentali avevano deciso dovesse essere.
2016-10-12	PD	SangalliGianCarlo	La seconda questione è la crescita economica. Questa Europa è in crisi perché le politiche che sta facendo non sono rivolte alla crescita, non sono rivolte alla implementazione dell'occupazione, né degli investimenti e dell'industria ed è esattamente quanto Juncker ha sostenuto insieme al Governo italiano.
2016-10-12	PD	SangalliGianCarlo	Richiamare il rispetto degli impegni assunti dagli Stati membri sulle ricollocazioni, ribadire la necessità di un'azione europea sui rimpatri e prevedere un richiamo alla riforma del sistema di Dublino, così come andremo a fare al vertice europeo, sono punti che mettono in campo una responsabilità, nostra ma anche collettiva dell'Europa. Si può parlare d'altro, quando non si conosce l'argomento di cui si parla, ma su questi argomenti non si può scherzare facendo della propaganda interna e ad uso interno.
2016-10-12	PD	SangalliGianCarlo	Signor Presidente, ringrazio il Sottosegretario della sua illustrazione, che ho trovato molto puntuale e interessante, sull'ordine del giorno. Come poi ha visto, l'ordine del giorno è apparentemente un altro e, dunque, si può davvero dire qualunque cosa e dare largo spazio alla fantasia. Credo che, se c'è un punto su cui il nostro Paese ha dimostrato, negli ultimi quindici anni, una sostanziale coerenza, è la politica estera. Sulla politica estera abbiamo tenuto una linea di coerenza. Lo dico al senatore Romani, che ha fatto un intervento molto dotto e, per certi aspetti, anche molto intrigante, soprattutto nei risvolti segreti delle sue rivelazioni. La nostra politica estera è stata multilaterale, sempre atlantica e ha sempre guardato agli Stati Uniti d'America, sia quando sbagliavano, sia quando la facevano giusta. Eravamo con gli Stati Uniti d'America quando invasero per la prima volta l'Iraq e quando lo hanno invaso per la seconda volta. Eravamo con loro quando hanno attaccato l'Afghanistan e in una sequenza di altre circostanze, che si sono dimostrate certamente non lungimiranti. Qualche volta si sa che si sta dalla parte che è più consona ai nostri interessi, ai nostri valori, al nostro modo di vedere le cose, alla nostra idea di democrazia e anche di confronto politico. Ebbene, l'Europa adesso si trova in una fase di crisi profonda. Si tratta di una crisi non - come si dice spesso - di natura prevalentemente economica, ma temo che sia una crisi profonda di quei valori che il senatore Cociancich ha ricordato come valori fondativi dell'Europa, che sono valori di solidarietà, di democrazia, di Stato sociale e di integrazione, ovvero quei valori positivi che hanno fatto del grande Continente europeo, per status economico e democratico, un possibile paradigma mondiale. Questa Europa è però in crisi: è una crisi di egoismi, di paure e di dipendenza anche psicologica, che manifesta costantemente davanti alla globalizzazione dei mercati, al nuovo, all'apertura e alle tecnologie. C'è un invecchiamento delle coscienze più che delle popolazioni, c'è un invecchiamento della cultura europea più di quanto dimostri l'invecchiamento demografico. C'è l'invecchiamento di una cultura che è rimasta arroccata a un periodo in cui si cercava di stare con una potenza o con l'altra, e anche questo dibattito lo dimostra. Siccome mancano le potenze contrapposte, allora, se stiamo all'opposizione, dobbiamo stare con la potenza che sta contro la potenza con la quale sta la maggioranza. È un gioco delle parti che andava bene ai tempi della guerra fredda, e che adesso ci porterebbe soltanto male. AIROLA (M5S). Usciamo dalla NATO! SANGALLI (PD). Adesso usciamo dalla NATO: anche questo è un refrain che abbiamo sentito per molto tempo, in un' altra fase della nostra storia. PRESIDENTE. Per favore, non facciamo dialoghi.
2016-10-12	LN	ComaroliSilvanaAndreina	Signor Presidente, non entrerò nel merito della questione dell'Ufficio parlamentare di bilancio, che non ha validato il quadro programmatico sul PIL e sul nostro sviluppo. Voglio però evidenziare che oggi stiamo approvando la Nota d'aggiornamento al DEF, che è la "scatola" in base alla quale verrà poi confezionata la legge di bilancio. Ricordiamo che, come ha detto il relatore, questa "scatola" è basata sul 2 per cento di deficit e quindi sarà sicuramente più piccola rispetto a quella che verrà presa in considerazione sabato dalla Presidenza del Consiglio dei ministri. Che cosa riguarda, dunque, questa "scatola"? Spesso si sente dire che essa riguarda le entrate. Sentiamo parlare di spending review, di voluntary disclosure, di flessibilità. Tradotto, però, di cosa stiamo parlando? La spending review è una specie di - consentitemi il temine - macelleria sociale, perché taglia soldi ai Comuni, alle ex Province (o aree vaste, come si chiamano), alle Regioni, ai cittadini che, come ha ricordato un senatore del PD, rinunciano alle spese sanitarie. Queste cose sono importantissime, in più aggiungiamo che le tabelle recano 7 miliardi di ulteriori coperture, che ancora non si sa a cosa corrispondono. La voluntary disclosure è una specie di condono e la «flessibilità» è una bella parola, ma è deficit : sono soldi nostri che l'Europa ci autorizza a spendere; soldi nostri che - lo ricordo - si tramuteranno in future tasse. La flessibilità vuol dire fare più debito, e ricordo che a novembre 2011, con l'ultimo Governo di Centrodestra, il debito pubblico era di 1.913 miliardi di euro, mentre a luglio 2016 ammontava a 2.252 miliardi: una differenza di 340 miliardi di euro di debito. Per cosa? E ricordiamoci che di questi 340 miliardi 145 miliardi di debito li ha fatti il signor Renzi. Questi debiti, che si tramuteranno in future tasse, sono stati utilizzati; si potrebbe avere la speranza che almeno siano stati utilizzati per misure che servono allo sviluppo del nostro Paese, invece abbiamo appena visto che le spese per investimento sono diminuite e che tali somme sono state utilizzate per misure spot con finalità elettoralistiche. È inutile in questa sede fare il resoconto di come sono state utilizzate, ma fare debito per cose che non servono è quanto di più drammatico ci possa essere, se pensiamo ai nostri cittadini che non riescono ad arrivare a fine mese. Inoltre, vengono tolte le clausole di salvaguardia e l'IVA non scatterà. Renzi ha detto di esser stato lui ad aver evitato che scattasse questa ulteriore tassa, ma ricordiamoci che è stata sospesa ancora per un anno: nel 2018 avremo di nuovo questa spada di Damocle. Inoltre, la clausola di salvaguardia dell'aumento dell'IVA, che scatta, l'ha disposta ancora una volta il signor Renzi. È come un gioco: si mette qualcosa e poi si toglie, per far vedere come si è bravi. E come verranno spesi questi soldi? Anche in questo caso, come abbiamo detto, molto verrà utilizzato per spot elettorali, ma anche qui siamo di fronte al gioco delle tre carte. Ieri abbiamo sentito il Ministro dire che verranno utilizzati per creare sviluppo e, in particolare, egli ha accennato a questo superammortamento per le imprese. Ma, signor Presidente, le imprese non hanno commesse di lavoro, non hanno soldi per comprare i macchinari, quindi cosa se ne fanno del superammortamento, se non riescono a comprarsi i macchinari? Abbiamo sentito parlare delle pensioni. Si è detto: potrete andare in pensione prima. Sì, grazie, ma per farlo devo accendere un mutuo con la banca. Abbiamo sentito parlare delle infrastrutture scolastiche. Bello, meno male, dal momento che sentiamo che diverse scuole crollano. Ma da quanto tempo si sta dicendo di aver completato la procedura per rinnovare le scuole? E nonostante tutto le scuole continuano a crollare! Cosa ci salverà? Il ponte sullo stretto di Messina? Anche a questo riguardo bisogna capire, perché Renzi dice che lo fa, mentre Delrio dice che si vedrà.
2016-10-12	LN	TosatoPaolo	Il Governo ha bisogno di affrontare la fase referendaria con ottimismo e dei dati falsi pur di raggiungere un obiettivo che gli sta a cuore, ovvero superare indenne la prova del 4 dicembre proponendo al Parlamento e agli italiani una visione assolutamente ingiustificata e rosea della realtà del nostro Paese. Anche il ministro Padoan prevede una crescita sicuramente al di sopra delle realistiche possibilità del nostro Paese con una manovra per il 2017 espansiva ma legata a determinate scelte del Governo, tra cui richiedere all'Europa, come ha fatto negli ultimi due anni, una flessibilità ulteriore per poter indebitare ancor di più il nostro Paese e fare spesa pubblica, non però alla ricerca della ripresa economica che tutti noi auspichiamo ma alla ricerca del consenso. Questi sono lo stile del Presidente del Consiglio e l'impronta di questo Governo.
2016-10-12	LN	TosatoPaolo	Si registra anche una difficoltà delle esportazioni a livello internazionale negli scambi commerciali. Voi siete responsabili di questa situazione. Il vostro Governo ha scelto di porre delle sanzioni alla Russia (e di sposare la linea dell'Europa e degli Stati Uniti) che hanno creato un danno evidente alla nostra economia. È stata una vostra scelta che non ha prodotto risultati concreti rispetto alla crisi internazionale tra Russia e Ucraina, se non quello di escludere dalle nostre possibilità e dal nostro raggio di esportazioni un Paese che stava arricchendo molte delle nostre attività economiche.
2016-10-12	M5S	LezziBarbara	(ore 19,37) ( Segue LEZZI). Questo perché la nuova flessibilità non serve a fare gli investimenti; essa proverrà da un'Unione europea altamente politicizzata che, per fermare il Movimento 5 Stelle, Beppe Grillo e gli altri movimenti nel resto d'Europa, darà al Premier la possibilità di continuare a cercare consenso elettorale per la terza volta: lo si è fatto per le elezioni europee, per le amministrative e lo si farà per il referendum costituzionale.
2016-10-12	M5S	MontevecchiMichela	Signor Presidente, fin dalla premessa nel DEF il Governo pone l'accento sulle ricadute positive, secondo lo stesso Governo, nel medio termine della riforma cosiddetta della buona scuola. La scuola rappresenta di fatto la più grande azienda del Paese: abbiamo 8.384 istituzioni scolastiche, più di 41.000 sedi, più di 700.000 docenti, cui deve essere aggiunto il personale amministrativo, dirigente e ATA. Tuttavia, l'abbondanza di risorse promesse e sbandierate dal Governo e dalla maggioranza viene di fatto smentita dai documenti che analizzano la spesa dello Stato. Leggendo i dati contenuti nella relazione della Corte dei conti sul rendiconto generale dello Stato per l'esercizio finanziario 2015, si evince che le risorse per il comparto non sono aumentate, anzi, al netto delle spese per le assunzioni, i fondi a disposizione restano praticamente identici a quelli relativi all'anno finanziario 2013. Gli 800 milioni di euro stanziati non sono sufficienti; infatti, non sarebbero neppure sufficienti a coprire il salario minimo per adeguare le buste paga all'inflazione. Abbiamo quindi una classe di insegnanti che rimane la meno pagata d'Europa.
2016-10-12	PD	BiancoAmedeo	Signor Presidente, mi limiterò ad alcune velocissime considerazioni, senza citare numeri, sulla scia di quanto hanno già fatto il relatore e altri colleghi intervenuti in precedenza. Tali considerazioni assumono del tutto il quadro rappresentato dalla Nota di aggiornamento al DEF e quindi, sostanzialmente, un peggioramento delle prospettive di crescita della nostra economia. Naturalmente sono diversificate e contrapposte le interpretazioni sul fenomeno e le valutazioni sulle misure messe in atto, ma a mio giudizio il Governo fa assolutamente bene a rafforzare le scelte per la crescita e lo sviluppo, sebbene in un contesto di sostanziale rispetto della traiettoria di equilibrio della finanza pubblica e nel rispetto tendenziale degli obiettivi di medio termine in Europa.
2016-10-12	PD	GuerrieriPaleottiPaolo	A livello macroeconomico c'è un rallentamento e come succede ormai da molti anni questo produce sull'Italia un impatto negativo più forte che in altri Paesi partner europei, come già l'arresto della crescita nel secondo trimestre ha segnalato, a causa di debolezze strutturali esistenti che conosciamo molto bene e che dobbiamo continuare ad aggredire con riforme che sono state solo in parte avviate e che necessitano ancora di numerosi interventi. Poi ci sono i paletti dell'Europa. Noi ci siamo impegnati, per godere della flessibilità lo scorso anno e per quest'anno, ad un deficit di bilancio nel 2017 pari all'1,8 per cento rispetto al 2,4 che è previsto per il 2016. Ma il quadro macroeconomico è cambiato: quindi, alla luce di questo rallentamento, rispettare oggi quell'impegno significherebbe una manovra prociclica fortemente restrittiva che penalizzerebbe fortemente la già modesta crescita in atto e la frenerebbe intorno allo 0,5-0,6 per cento. Questo è esattamente il contrario di ciò che un buon manuale di macroeconomia ci suggerirebbe di fare, perché quello che serve in realtà in questa fase sono interventi anticiclici. Credo che la politica di bilancio contenuta nella Nota di aggiornamento proponga esattamente un intervento di questo genere che porta il deficit dall'1,6 per cento, a politiche invariate, al 2 per cento. Quindi, in qualche modo sfrutta uno spazio fiscale disponibile che è stretto, come ho detto, sia a livello domestico, dato il rallentamento in atto, sia a livello europeo, viste le regole certamente criticabili, ma che tutt'ora esistono. Nel valutare l'impatto di questa manovra, sono state avanzate dall'Ufficio parlamentare di bilancio delle obiezioni. Si è detto che, a fronte del 2 per cento di deficit, era troppo ottimistico prevedere l'1 per cento di crescita. In realtà l'Ufficio parlamentare di bilancio ci ha fatto rilevare che per raggiungere quel tasso di crescita sarebbe necessario un maggiore disavanzo: intorno al 2,2 per cento o addirittura al 2,4 per cento. Come sappiamo, questo è stato fatto sulla base di una stima media di consensus tra vari modelli di previsioni utilizzati. Credo dunque che sia importante ribadire che non è sulla necessità e sulla natura anticiclica della manovra di politica economica prospettata in questa Nota che c'è disaccordo con l'Ufficio parlamentare di bilancio. Peraltro, nessuna delle forze politiche intervenute si è pronunciata contro una manovra di questo genere. La valutazione dell'impatto viene stimata nello 0,4 per cento complessivo, e qui c'è piena coincidenza tra ciò che è scritto nella Nota e ciò che l'Ufficio parlamentare di bilancio ha valutato. La differenza è nel profilo temporale di questo 0,4 per cento: più concentrato nel primo e nel secondo anno per il Governo, più spalmato nei quattro anni per l'Ufficio parlamentare di bilancio. Si può dire che questa sia una differenza più di forma che di sostanza e nasce ovviamente dalla eterogeneità dei metodi e dei modelli utilizzati per le analisi e le stime, che non deve sorprendere perché è riconducibile a quell'eclettismo e a quel pluralismo che oggi contraddistingue la scienza economica, teorica e applicata. Questo va detto non per minimamente sottostimare il ruolo che svolge oggi l'Ufficio parlamentare di bilancio (e noi riteniamo ed abbiamo sempre ritenuto fondamentale questo ruolo e questa autonomia), ma perché bisogna anche assegnare un corretto significato alla lettura e all'utilizzo delle analisi e delle previsioni che l'Ufficio parlamentare di bilancio formula. A tale riguardo è importante anche sottolineare, per tornare alla Nota di aggiornamento, che le misure d'intervento in essa contenute sono giudicate da alcuni troppo deboli, non in grado di stimolare effettivamente l'economia. Qui bisogna intendersi. Ovviamente si può sempre dire che si può fare di più e meglio, però mi sembra che da parte di alcuni venga avanzata la proposta di violare apertamente e unilateralmente le regole dell'Europa: fare di più andando contro e quindi unilateralmente cercando di ritagliarsi degli spazi. Questo "fare di più" avrebbe qualche margine in più a livello macroeconomico, ma consideriamo lo scenario che si sta profilando per l'anno prossimo: ricordiamoci che nel marzo del prossimo anno scade, almeno ufficialmente, la politica monetaria non convenzionale della BCE, e non è affatto scontato che questa politica possa continuare nelle modalità e nella quantità fino ad oggi realizzata. Mi chiedo allora se per l'Italia sia avveduto, in uno scenario di questo genere, con la situazione a livello macroeconomico che ho prima descritto, ritagliarsi uno spazio magari maggiore di intervento, ma pagandolo in termini di incertezza e soprattutto con il rischio che verrebbe dal fatto di dover pagare sicuramente dei tassi di interesse assai più elevati. Concludo ritenendo che sia importante ribadire che la manovra disegnata nella Nota di aggiornamento cerca di utilizzare a fini anticiclici degli spazi potenziali disponibili, ma ribadendo, all'interno di un contesto europeo e di un'area dell'euro, certe regole che abbiamo criticato e continuiamo a criticare, e che vorremmo cercare di cambiare. Ma queste regole in realtà sono fondamentali per evitare che domani siano i mercati, nella miopia che molte volte manifestano, a farsi carico di un'iniziativa e manovra di speculazione nei confronti dei titoli del nostro debito pubblico. La discussione è quindi interessante, però andrebbe precisata per quanto riguarda il significato di certe proposte alternative.
2016-10-12	PD	MoscardelliClaudio	Non è solo il commercio mondiale tra i fattori endogeni che penalizzano le nostre aspettative di crescita: anche la pericolosa spirale deflazionistica che sempre di più va ad adombrare l'economia nel suo complesso. Nonostante i massicci interventi monetari da parte delle principali banche centrali mondiali, Federal Reserve e BCE in primis, non si è riusciti a contrastare il fenomeno che, oltre ad agire sulle aspettative degli operatori economici con ricadute sul fronte della domanda, agisce negativamente sul fronte del rapporto reale tra deficit e PIL e tra debito pubblico e PIL. La caduta dei prezzi a livello mondiale non dipende, come da più parti sottolineato, dal calo del prezzo del petrolio, ma da fattori strutturali di più ampia portata. È di queste ore l'intervento del direttore del Fondo monetario internazionale, il quale ha affermato che la crescita media prevista a livello mondiale è troppo bassa e l'andamento negativo del commercio mondiale sarà ulteriore elemento di appesantimento. Il tema del rilancio degli investimenti a partire dai Paesi con un surplus commerciale e fiscale è necessario ed indispensabile per aiutare la crescita e gli investimenti pubblici e privati. In particolare, per l'Europa e l'area euro questi elementi sono urgenti. La bassa crescita acuisce gli squilibri e le ingiustizie della globalizzazione che solo con una crescita sostenuta consentono margini di riequilibrio. Di fronte a questo quadro congiunturale caratterizzato da potenti fattori endogeni le politiche messe in campo dal Governo in questi anni sono state un forte fattore di attenuazione dei loro effetti negativi garantendo una crescita del PIL anche senza il concorso di quei fattori che storicamente hanno salvato la nostra economia, come una incontrollata spesa pubblica e il commercio estero. Ritengo pertanto credibili le previsioni del MEF e del nostro Ministro dell'economia. Di fronte a questo quadro, voglio portare alla vostra attenzione quattro fattori che ritengo fondamentali: dopo trentaquattro mesi di crescita consecutiva, il mercato dell'auto ha improvvisamente frenato a luglio, segnando un -1,8 per cento, con ricadute sulle previsioni di crescita del nostro PIL. Ma secondo i dati diffusi a fine settembre, ad agosto tale mercato ha segnato un incremento pari al 9,5 per cento, recuperando ampiamente il dato negativo di luglio, un dato che si manterrà positivo anche a fronte della previsione di un nuovo calo a settembre. Questo dato è estremamente importante, perché per tutto il 2015 sono state le quattro ruote il settore che ha spinto verso l'alto i dati della manifattura italiano consentendo al nostro PIL di uscire dalla recessione.
2016-10-12	PD	SantiniGiorgio	Signor Presidente, signor Vice Ministro, onorevoli colleghi, il Gruppo del Partito Democratico voterà con convinzione l'approvazione delle proprie proposte di risoluzione sulla Nota di aggiornamento al DEF. Lo farà convintamente per rafforzare in questo Paese la crescita della nostra economia che - come tutti sappiamo, anche se ciò è stato ignorato nel dibattito da parte di molti colleghi - ha risentito in questo difficile 2016 di un rallentamento a livello internazionale molto vistoso. Lo approviamo per sostenere con forza la previsione di crescita dell'uno per cento, che al tempo stesso rappresenta un obiettivo ambizioso e un parametro credibile, attraverso una forte e convinta azione di sostegno a questa crescita. Su questo punto, su cui molti interventi si sono soffermati, vorrei aggiungere che questo obiettivo, sul quale abbiamo discusso lungamente nelle Commissioni bilancio congiunte di Camera e Senato con il ministro dell'economia, Padoan, è stato prezioso il lavoro dell'Ufficio parlamentare di bilancio, che ha permesso, con le sue obiezioni, di approfondire molto seriamente con il Ministro le politiche, le modalità e le motivazioni di questo obiettivo di crescita. Quindi possiamo dire che adesso, dopo queste riflessioni, questo obiettivo rappresenta sicuramente un obiettivo cui tendere, ma anche un obiettivo che è sostanziato da importanti e significative politiche che lo accompagneranno, che sono previste nella Nota di aggiornamento al DEF e che saranno ancora più fortemente esplicitate nella politica di bilancio. A questo proposito non mi voglio sottrarre al fatto che nelle due risoluzioni che presentiamo autorizziamo il Governo a chiedere fino allo 0,4 per cento di aumento del deficit, rispetto allo 0,2 che è stato programmato nella Nota di aggiornamento al DEF; e mi spiace molto che su questo abbia un po' superficialmente ironizzato il senatore Azzollini. Non si tratta, infatti, come dice il senatore, di politica liquida: purtroppo i migranti e il terremoto non sono due vicende liquide, ma sono due vicende molto concrete che il nostro Paese deve affrontare tutti i giorni e per le quali correttamente chiediamo e battagliamo in Europa per avere la possibilità di fare interventi
2016-10-13	M5S	DonnoDaniela	Signora Presidente, secondo il recente dossier «Indifesa» di Terre des hommes, sulla condizione globale delle bambine e delle ragazze, ogni anno circa 15 milioni di ragazze si sposano prima di aver compiuto diciotto anni. Tali dati sono destinati ad aumentare fino ad arrivare a 950 milioni entro il 2030 e nel 2050 a 1,2 miliardo di baby spose. I Paesi in cui i matrimoni precoci sono maggiormente diffusi risultano essere: la Somalia, il Niger, la Repubblica Centrafricana, il Mali, il Sud Sudan, la Guinea e il Malawi. Si tratta di territori particolarmente fragili, segnati da povertà estrema, guerre ed emergenze umanitarie. Sul punto, il Bangladesh è uno dei Paesi ove è più elevata l'incidenza dei matrimoni precoci: il 52 per cento delle adolescenti si unisce in matrimonio prima dei diciotto anni, il 18 per cento prima dei quindici anni e il 2 per cento ha meno di undici anni. È di tutta evidenza che le ripetute violazioni dei diritti umani nei conflitti armati colpiscono maggiormente i civili, in particolare le donne, sottoposte a stupri diffusi o sistematici, violenze sessuali, sfruttamento, tratte, coercizioni alla prostituzione, in un persistente quadro di aggravamento della violenza di genere, durante e dopo i conflitti. Ulteriori fattori che elevano l'incidenza dei matrimoni precoci risultano essere le calamità naturali, quali terremoti, alluvioni e cicloni. Tra il 2010 e il 2011, Human rights watch, l'organizzazione non governativa internazionale che si occupa della difesa dei diritti umani, ha confermato numerosi episodi di rapimenti da parte dei miliziani islamisti ai danni di bambini e bambine. Le bambine, nello specifico, non solo venivano costrette a lavori domestici forzati, ma venivano anche obbligate a subire abusi sessuali e a sposare i miliziani, in palese contrasto con i principi fondamentali del diritto internazionale umanitario, in particolare la quarta Convenzione di Ginevra del 1949, relativa alla protezione dei civili in tempo di guerra, e i suoi protocolli addizionali I e II del 1977. I dati dell'Islamic justice department di Amman, in Giordania, rilevano come i matrimoni precoci rappresentino il 35 per cento del totale registrato tra i profughi siriani nel 2015. Il fenomeno, tuttavia, ha una maggiore estensione, in virtù del fatto che molte unioni non vengono registrate. La compravendita e la tratta di esseri umani, con particolare attenzione alle ragazze e alle giovani donne, rappresentano una delle più redditizie fonti per le casse del gruppo terrorista Stato Islamico. Secondo quanto riferito dall'UNAMI (United Nations assistance mission in Iraq), l'ISIS avrebbe aperto un ufficio a Mosul, istituendo un vero e proprio mercato dove le donne e le ragazze vengono esposte con cartellini dei prezzi, in modo che gli acquirenti possano scegliere e negoziare la vendita. Circostanze del tutto analoghe sono state segnalate anche a Ramadi, a Falluja, così come ad Aleppo, Raqqa e Hasakah. Città simbolo, queste, di un mercato in crescita che si avvale in maniera strumentale delle nuove tecnologie. Le giovani ragazze e bambine, infatti, verrebbero vendute anche attraverso canali di messaggistica quali WhatsApp e Telegram. Sul punto, nell'ambito di un'inchiesta al riguardo dell'agenzia Associated Press dello scorso luglio, veniva diffuso il testo del seguente orribile messaggio: «Vergine, bella, dodici anni. Il suo prezzo ha raggiunto i 12.500 dollari». I flussi migratori hanno consentito l'affioramento di ulteriori evidenze. All'uopo, nel corso del 2015 il dipartimento norvegese per l'immigrazione ha identificato dieci ragazze con meno di sedici anni, l'età minima per avere rapporti sessuali consenzienti e contrarre matrimonio nel Paese scandinavo, date in sposa a uomini più anziani di loro. Nel febbraio 2016, il Ministro dell'immigrazione danese, a seguito dell'emersione di taluni casi, ha reso nota la volontà di bloccare l'accoglienza delle baby spose negli appositi centri. Diventare moglie in età precoce comporta pesanti ripercussioni sotto il profilo della salute nonché per l'armonico sviluppo psicofisico e sociale. Le bambine che vivono tale anticipata realtà, infatti, abbandonano prematuramente la scuola e sono costrette a gravidanze che il fisico non è in grado di affrontare e che le espone a gravi ed irreparabili conseguenze. Inoltre, la differenza d'età - spesso marcata - con il partner rende impossibile per le piccole spose di poter concordare l'uso di metodi contraccettivi, esponendole al rischio sia di contrarre malattie sessualmente trasmissibili, sia di gravidanze indesiderate, spesso molto rischiose. Sotto il profilo della natalità, ogni anno circa 16 milioni di ragazze aventi un'età compresa tra i quindici e i diciannove anni diventano madri, mentre è pari a circa un milione il numero di bambine con meno di quindici anni aventi la stessa sorte. Sono invece 3 milioni le ragazze aventi meno di vent'anni che hanno abortito in Paesi dove tale pratica è illegale o insicura. Sul punto, le complicazioni durante la gravidanza e il parto rappresentano, dopo i suicidi, la seconda causa di morte, con circa 70.000 ragazze che perdono la vita ogni anno. Inoltre, i bambini che nascono da madri adolescenti hanno il 50 per cento di probabilità in più di morire nei primi giorni dopo il parto, rispetto ai figli di donne tra i venti e i trentacinque anni. Si consideri che, ai sensi dell'articolo 37 della Convenzione del Consiglio d'Europa sulla prevenzione e la lotta contro la violenza nei confronti delle donne e la violenza domestica, la cosiddetta Convenzione di Istanbul dell'11 maggio 2011, «Le Parti adottano le misure legislative o di altro tipo necessarie per penalizzare l'atto intenzionale di costringere un adulto o un bambino a contrarre matrimonio». Inoltre, «Le Parti adottano le misure legislative o di altro tipo necessarie per penalizzare il fatto di attirare intenzionalmente con l'inganno un adulto o un bambino sul territorio di una Parte o di uno Stato diverso da quello in cui risiede, allo scopo di costringerlo a contrarre matrimonio». Si consideri anche che esiste una sempre più corposa giurisprudenza della Corte europea dei diritti dell'uomo, che enuclea rilevanti precetti per contrastare la violenza nei confronti delle donne. Sotto il profilo della legislazione nazionale, non vi sono espressi e specifici riferimenti normativi relativi al matrimonio forzato, così come puntuali statistiche al riguardo. Si consideri inoltre che, in data 22 ottobre 2014, in Commissione affari esteri alla Camera veniva approvata la risoluzione 7-00338, presentata dal Movimento 5 Stelle, a prima firma Maria Edera Spadoni, sul rispetto dei diritti dell'infanzia e delle donne in Iraq in riferimento alla questione delle spose bambine. In tale sede, il Governo si impegnava a «mantenere alta l'attenzione sul progetto di legge adottato dal precedente Governo iracheno ed ereditato dall'attuale Parlamento, anche in vista di possibili futuri passi che si dovessero rendere necessari per impedire la sua eventuale adozione, nel rispetto degli accordi internazionali sottoscritti e ratificati a difesa della dignità umana e dei diritti dell'infanzia e delle donne». Inoltre, in data 29 giugno 2016, presso il Consiglio d'Europa veniva presentata una mozione sul matrimonio forzato volta ad individuare misure necessarie alla sua prevenzione nonché all'identificazione di idonee metodologie, definizioni e criteri applicabili alla raccolta dei dati delle vittime di matrimoni forzati, in un'ottica di protezione delle vittime. In data 27 maggio 2014, la Svezia ha adottato un'apposita normativa volta a contrastare il fenomeno dei matrimoni forzati, prevedendo una fattispecie di reato ad hoc e sancendo la punibilità per chiunque induca o costringa un minore a sposarsi utilizzandone lo stato di vulnerabilità. Pertanto, azioni come la pressione esercitata da genitori o parenti possono portare ad una pena detentiva fino ad un massimo di quattro anni. Per queste ragioni, chiediamo che il Governo si impegni sui seguenti sei punti. Anzitutto, chiediamo che il Governo si impegni ad attivarsi, mediante l'utilizzo di ogni utile mezzo, presso le competenti sedi nazionali e internazionali, affinché siano compiuti tangibili passi volti al contrasto del fenomeno delle spose bambine, della violenza di genere contro le donne e dei rapporti di forza storicamente diseguali tra i generi, soprattutto in via preventiva, mediante l'adozione di politiche efficaci e di concrete misure da attuarsi nei territori maggiormente a rischio, dando seguito ai precetti contenuti nella Convenzione di Istanbul e nella Convenzione delle Nazioni Unite sui diritti del fanciullo. In secondo luogo, chiediamo che il Governo si impegni ad assumere ogni necessaria azione affinché si proceda in tempi brevi ad una compiuta raccolta, da parte degli organismi istituzionali, degli enti e delle organizzazioni competenti, dei dati inerenti al fenomeno delle spose bambine, nonché al successivo monitoraggio, studio e controllo per ostacolare fattivamente tale ripetuta violazione dei diritti umani. In terzo luogo, chiediamo che il Governo si impegni a incentivare, anche attraverso il coinvolgimento attivo delle organizzazioni internazionali governative e non governative riconosciute, un efficace piano di educazione ai diritti per le fasce di età maggiormente esposte, per il rafforzamento della coscienza civica a partire dall'età scolare, dell'autonomia e dell'autodeterminazione delle donne anche in tema di salute sessuale e riproduttiva, per il raggiungimento della parità di genere. PRESIDENTE. La invito a concludere, senatrice Donno. DONNO (M5S). Signora Presidente, sto per terminare, le chiedo qualche minuto ancora. In quarto luogo, chiediamo che il Governo si impegni ad adoperarsi affinché, a partire dal contesto nazionale ove si riscontra un vuoto precettistico, ogni Paese attualmente inoperoso implementi in maniera puntuale e cogente il proprio quadro normativo, mediante la previsione di specifiche fattispecie delittuose, sufficientemente sanzionatorie, sul matrimonio forzato. In quinto luogo, chiediamo che il Governo si impegni a garantire e promuovere, anche negli idonei ambiti extraterritoriali, un'apposita protezione e la garanzia dell'anonimato a tutte le ragazze e le bambine che intendano denunciare reati e minacce, anche mediante un precipuo impegno di ricezione e opportuna trasmissione da parte degli appartenenti alla professione medica. Infine, ma non per ultimo - ed è un punto molto importante - chiediamo che il Governo si impegni a sostenere, anche nel contesto del dialogo e del confronto tra le nazioni in tema sanitario e di tutela dei diritti, nel caso di pericolo di vita della madre minorenne esposta a violenze e coercizioni e del feto, alla presenza di condizioni igieniche adeguate, il riconoscimento della pratica dell'interruzione di gravidanza, nonché un idoneo successivo percorso di assistenza psicosociale.
2016-10-13	PD	FedeliValeria	Dobbiamo sentire davvero, e non solo a parole e non solo nelle giornate di celebrazione, il destino di ogni bambina e di ogni bambino d'Italia, in Europa e nel mondo, di ogni bambino che c'è e che nasce, e dobbiamo restituire a tutte le bambine la possibilità di essere padrone del loro destino. Ne va del loro futuro, ma anche della dignità, della responsabilità e della convivenza civile di ognuna e di ognuno di noi.
2016-10-13	PD	ValdinosiMara	Questa mozione - a mio avviso - è però anche molto importante perché sollecita una presa di coscienza in tutto il nostro Paese su questo fenomeno; un fenomeno che riguarda prevalentemente i Paesi del Continente africano ed asiatico, ma che con l'aumento delle immigrazioni rischia di crescere anche in Europa e nel nostro Paese. Non abbiamo dati perché le indagini per quanto concerne le comunità di stranieri extracomunitari che in Unione europea negano i diritti delle bambine sono discontinue, ma è un fenomeno che richiede la nostra massima attenzione, così come quello delle infibulazioni genitali femminili. In queste settimane, in Commissione infanzia e adolescenza, è in corso un'indagine conoscitiva sulla tutela della salute psicofisica dei minori nell'ambito della quale presteremo la dovuta attenzione a questi temi.
2016-10-18	LN	CrosioJonny	Signor Presidente, parlare di trasporto pubblico locale nel nostro Paese non è facile, perché partiamo dal dato oggettivo per cui siamo il fanalino di coda in Europa.
2016-10-18	M5S	CioffiAndrea	Signor Presidente, parlare della mobilità di Roma è sempre particolarmente interessante, perché va ricordato che questa città ha la più alta percentuale di automobili per numero di abitanti in Europa, esistendo 710 automobili per ogni 1.000 abitanti. Il numero dei veicoli circolanti a Roma è di circa 930 ogni 1.000 abitanti. Quindi, per ogni abitante c'è praticamente un veicolo che circola. Questo è lo stato di fatto.
2016-10-18	LN	DivinaSergio	Signora Presidente, da parte mia provo un certo imbarazzo a dover dire che condivido una serie di riflessioni fatte dal collega Petrocelli, e il fatto che la posizione della Lega si sovrapponga a quella del Movimento 5 Stelle è veramente un po' imbarazzante, ma sono state dette delle verità assolute. Intanto ratifichiamo un Protocollo che ha sempre bisogno del Governo degli Stati Uniti per essere bollinato, rispedito e notificato. Abbiamo cioè capito che la NATO è un po' una propaggine degli Stati Uniti che ha la capacità e la possibilità di governare la geopolitica anche del Vecchio continente. In secondo luogo, per la prima volta nella storia entra nella NATO uno Stato appartenente all'ex Jugoslavia, dove la NATO - non userò gli stessi termini - addirittura ha fatto un macello, ha bombardato e ha permesso la democratizzazione di tutta l'area balcanica, salvo poi il fatto che siamo lì da una decina d'anni a tamponare le questioni kosovare, quelle del Montenegro in Bosnia. Abbiamo cioè una serie di antenne di garanzia perché non si è ancora arrivati a una neutralità e stabilità dell'area. Noi però non ci sentiamo di bloccare le aspirazioni dei montenegrini: se vogliono entrare in questa grande comunità, ci sembra scorretto dire che non hanno requisiti o titoli per poterlo fare. Ancor prima dei rapporti economici che ci sono, che ci saranno e che si implementeranno tra Italia e Montenegro, prima ancora degli scambi e del denaro, guardiamo a cosa rappresenta oggi il Montenegro all'interno della NATO, cosa significa pestare i calli alla Federazione russa dal momento che non lo ha conosciuto e se in questo momento storico debba prevalere l'interesse economico a quello della tranquillità di tutta l'area. Come ha detto il collega del Movimento 5 Stelle, più che il fatto che il Montenegro entri nella NATO, noi dovremmo chiederci se all'Italia convenga ancora rimanervi. A seguito delle grandi pressioni americane nella NATO tutta l'Europa si è piegata a emanare una serie di sanzioni che per la prima volta nella storia non sono servite a punire il sanzionato, ma a penalizzare i sanzionanti. Veramente di questo non riusciamo ancora oggi a capacitarci. La distensione del Mediterraneo innanzitutto è un problema italiano. Tutta la questione immigrazione, derivata dalla destabilizzazione del Nord Africa, la sta pagando, qualcuno direbbe l'Europa, ma noi possiamo dire l'Italia. Si continua a seguire una politica che - percepiamo - va a ricercare, più che una guerra fredda, veramente una tensione oltre il limite tra Stati Uniti d'America e Federazione russa, con la quale abbiamo sempre avuto e manterremo sempre buoni rapporti; un partner economico strategico per la pacificazione di tutto il Continente. Dobbiamo chiederci se i principi della NATO siano ancora validi. Se i principi della NATO erano quelli di potenziare una serie di Paesi da una possibile aggressione, allora vediamo che questi Paesi, spinti dalla testa della NATO, dagli Stati Uniti d'America, cercano un'aggressione nei confronti della Russia, e il Segretario Generale che viene a Roma - che non è Oslo - a predicare ad una platea come fossimo tutti anti-russi ha sbagliato completamente registro. L'Italia deve chiedersi se in questo contesto valga la pena fare un'ulteriore provocazione con l'annessione del Montenegro, alla quale come Lega Nord non siamo contrari, se non fosse che la tempistica, ovvero oggi, è il momento peggiore per fare questo tipo di passo. La seconda riflessione che dobbiamo fare è se l'Italia ha ancora interesse a rimanere in una NATO che sembra volerci trascinare sempre più in un baratro, dove tutti gli interessi economici che prevalgono sono Oltreoceano e tutti i danni vengono pagati dalla parte che sta a Est dell'Atlantico.
2016-10-18	M5S	BertorottaOrnella	Signora Presidente, con riferimento all'Accordo in esame vorrei far notare ai colleghi del Partito Democratico, sempre pronti a parlare di populismo, di salvaguardia dell'Europa, di libera circolazione e di tanti altri bei principi, la contraddizione palese che l'Accordo crea sotto le mentite spoglie della dicitura di accordo di «cooperazione di polizia». Scusate colleghi, ma non avevamo abolito queste frontiere dell'Unione europea? La ratifica dell'Accordo avallerebbe un atteggiamento palesemente antieuropeista, in un momento politico in cui l'Austria vive una profonda fase di instabilità politica che potrebbe favorire posizioni xenofobe contrarie all'interesse italiano. L'Italia e l'Austria sottoscriverebbero questo accordo quando, in realtà, al confine tra i due Stati si sono registrate gravi violazioni del diritto ai danni dei migranti, dei richiedenti asilo e, indirettamente, dei cittadini italiani già da diversi mesi. Si tratta di violazioni di cui l'Austria è pienamente responsabile e, a nostro avviso, il Governo italiano non ha fatto pesare in maniera adeguata questi errori alla controparte. Nonostante l'Accordo presenti elementi di cooperazione comunemente rintracciabili in altri accordi di questa tipologia, non ci sono in questo momento quelle condizioni politiche che ci porterebbero senza esitazione a votare sì a un accordo di questo tipo. La nostra posizione è giustificata anche dalle dichiarazioni del cancelliere austriaco Kern che, nella puntata di «Agorà» andata in onda su RAI 3 lunedì 10 ottobre 2016, ha sostenuto che il Brennero rimane aperto altrimenti si creerebbe un effetto domino, aggiungendo che l'Unione europea deve fare di più, ma anche che l'Italia sta facendo quanto necessario a garantire la sicurezza. Un passo indietro che dobbiamo valorizzare, soprattutto dopo le polemiche che sono seguite alla costruzione di un muro al confine con il nostro Paese nei mesi scorsi. Credo che il miglior modo per supportare le posizioni espresse dal Cancelliere sia, dunque, quello di non ratificare l'Accordo in esame, almeno per il momento. Per questi motivi, il Movimento 5 Stelle voterà no alla ratifica del Trattato in esame. Sul tema della gestione dei flussi migratori abbiamo già portato in quest'Aula le nostre proposte con la presentazione di una risoluzione e di una mozione di politica estera presentata nel mese di agosto. In conclusione, annuncio il voto contrario del Movimento 5 Stelle.
2016-10-18	PD	ChitiVannino	Il Montenegro ce lo chiede perché lega a questa scelta la sua autonomia di Paese e non l'inimicizia verso gli altri. Ve lo immaginate il Montenegro che fa paura alla Federazione russa? Il Montenegro lo chiede per la sua autonomia, per il suo percorso in Europa e per rafforzare la sua democrazia. Questi sono i motivi.
2016-10-18	PD	ChitiVannino	Non si può perché, su ciò, in Europa si sono costruite la distensione e la sicurezza dalla Dichiarazione di Helsinki in poi. Ripeto, non si può. Rispetto alla Georgia, non si può dare uno statuto a sé all'Ossezia e all'Abkhazia e occuparle.
2016-10-18	PD	ChitiVannino	Passo, infine, all'ultima considerazione. Riprendo un'impostazione data dal senatore Pegorer, che condivido. Questa scelta non significa non volere rapporti costruttivi con la Federazione russa. Noi vogliamo rapporti costruttivi con la Federazione russa e non vogliamo che in Europa e nel mondo si torni alla guerra fredda. Questo si può fare se ci sono chiarezza e costruttività reciproche. Ha ragione il presidente Casini: è chiaro che si deve essere uniti contro il terrorismo e si deve coinvolgere tutti, ma al tempo stesso è altrettanto chiaro che in Europa non si possono cambiare i confini degli Stati con atti unilaterali.
2016-10-18	PD	SangalliGianCarlo	Signora Presidente, nel dichiarare il voto favorevole del nostro Gruppo, vorrei sottolineare che, se questo Accordo ha un difetto, è che avrebbe dovuto essere ratificato subito. Nel frattempo, infatti, la situazione relativa ai migranti è diventata più tesa e i rapporti tra noi e le autorità austriache si sono dovuti intensificare. Tali rapporti, che si sono intensificati, all'interno del disegno di legge di ratifica ed esecuzione dell'Accordo fanno riferimento alla decisione del Consiglio d'Europa e alle Convenzioni delle Nazioni Unite sul traffico illecito di stupefacenti, contro la criminalità organizzata transnazionale e anche sul controllo delle immigrazioni forzate. Si tratta quindi di un Accordo che entra positivamente in una dinamica problematica, ma che in qualche modo contribuisce a tenere in piedi il dialogo e ad affrontare una problematica così complessa come quella che in questo momento noi (e in seconda battuta l'Austria) stiamo vivendo sulla situazione migratoria.
2016-10-19	LN	CalderoliRoberto	Perché dico che questo testo deve essere fermato attraverso la questione pregiudiziale? Perché tutto quello che noi stiamo facendo in questo periodo è teso e finalizzato solo allo svolgimento e all'esito favorevole del referendum. Il Senato non fa nulla di divisivo, come ho già detto. Si approva una legge di stabilità perché è obbligatoria, distribuendo prebende a tutti pur di raccogliere consenso, già sapendo che arriverà la lettera di richiamo dell'Europa, il cui effetto si produrrà a babbo morto, cioè dopo il voto del 4 dicembre. Ma per potervi arrivare è necessario che il referendum si possa svolgere, ovvero che vi sia stato il passaggio in Cassazione, dal Presidente della Repubblica e l'esame da parte dei ricorrenti presso la giustizia amministrativa. Casualmente, l'articolo 5 e l'articolo 10 contengono i posticipi dei pensionamenti dei vertici apicali della Cassazione e del Consiglio di Stato. E allora io qualche dubbio sulla coincidenza di questi passaggi francamente ce l'ho. Chi ha dichiarato, come ricordava prima il collega, l'ammissibilità dei quesiti referendari in Cassazione? Proprio quelli che usufruirebbero del posticipo del pensionamento! A chi oggi è rivolta la domanda se il quesito sia o no ammissibile? Alla giustizia amministrativa, cioè al Tar, e dopo, eventualmente, al Consiglio di Stato. Tale quesito era, ed è, completamente inammissibile. Non tanto perché fuorvia la volontà dell'elettore, ma perché, per tabulas, il Senato, come era e come sarà, è un organo costituzionale obbligatorio. Quindi, la legge elettorale che andrà a eleggerlo è una legge costituzionalmente obbligatoria. Per tabulas, come ormai sanno anche gli asini, con la norma transitoria al primo comma dell'articolo 39, noi non siamo in grado di eleggere alcun Senato. Qualche genio, infatti, ha scritto che il consigliere regionale voterà per una lista di consiglieri e di sindaci. Ma si dice anche che la lista che prenderà più voti, cioè il vincente, ha il diritto di optare nella scelta tra consigliere e sindaco. Peccato ci si sia dimenticati del fatto che dieci Regioni hanno solo due senatori e che in alcune (e abbiamo già fatto le simulazioni) tutti e due gli esponenti andranno alla maggioranza. Se la maggioranza che ha vinto opta per il sindaco, in quella Regione si avranno due consiglieri e non si avrà il sindaco. Quindi, settantacinque consiglieri e venti sindaci: cioè il contrario di quanto è scritto all'articolo 2. Poi ci si dimentica che non è specificato neanche il numero dei senatori, che non è riportato nell'articolo 39. Non c'è il numero minimo e massimo dei candidati. Non è scritto se la stessa lista è di consiglieri o di sindaci o se debbano essere due. Ma sono ancor più perplesso rispetto al fatto che qualcuno proponga di fare in fretta una legge a regime. Peggio mi sento, perché, in base all'articolo 2, non è scrivibile una legge elettorale per l'elezione del Senato. Non si può infatti scrivere che bisogna eleggerlo con il sistema proporzionale e, quindi, con l'attribuzione dei seggi in funzione dei voti espressi (cioè la proporzionalità) e della composizione del Consiglio. La proporzionalità è una cosa, la composizione del Consiglio è un'altra in quanto viene da un sistema maggioritario perché, tranne una Regione, tutte le altre hanno una legge elettorale maggioritaria. Non si può scrivere una legge che dice a destra e a sinistra e poi anche sopra. Abbiamo avuto la genialità di scrivere che, in base al censimento della popolazione, in dieci Regioni ci saranno solo due senatori. Qualcuno mi vuole spiegare come fa a essere proporzionale l'attribuzione di quei due seggi ai senatori? Se ci sono due liste e ciascuna prende il 50 per cento, si assegna un senatore ad una e un altro all'altra. Se si attribuiscono due seggi alla maggioranza, vi è una compressione della rappresentatività delle opposizioni. Se si dà un seggio ad una e uno all'altra, è compressa la rappresentatività e la proporzionalità della maggioranza.
2016-10-20	FI	GiroFrancescoMaria	Cosa voglio denunciare in quest'Aula? Attenzione, noi oggi approviamo - e non ho alcuna difficoltà a dirlo - un provvedimento anche con il voto di Forza Italia, una leggina (le famose "leggine dell'ultima ora", come ha detto anche il senatore Liuzzi), per finanziare con un milione di euro il Festival Verdi di Parma e Busseto e il Romaeuropa Festival: due iniziative importanti, che conosco anche direttamente per averle frequentate e per essere stato tra il pubblico, che è sempre più entusiasta e crescente nel tempo; si tratta di iniziative di qualità assoluta, anche a livello internazionale. Ma, amici miei, abbiamo il Fondo unico per lo spettacolo (FUS) che destina quasi 500 milioni di euro l'anno per la cultura e le attività culturali e la metà di questo fondo viene destinato alle fondazioni lirico-sinfoniche. Abbiamo l'orgoglio di avere approvato, nel lontano 2010, la legge Bondi, tra tantissime polemiche; è stato, infatti, l'unico provvedimento approvato con una seduta notturna: nei cinque anni della legislatura, l'unica seduta notturna è stata dedicata alla riforma Bondi delle fondazioni lirico-sinfoniche, in cui si chiedeva semplicemente loro di mettere in ordine i conti; altrimenti credo che lo Stato avesse il diritto e la responsabilità di frenare le erogazioni crescenti loro destinate. Bisogna che lo Stato possa destinare le proprie risorse a fondazioni che se lo meritano e che dimostrano di poter rientrare dal debito: era questo il principio animatore. Si è intervenuti, quindi, sul nuovo contratto di lavoro, sulla ristrutturazione del debito, sulla qualità della produzione artistica, con un dialogo serrato, ma vero, con le forze sindacali, che non possono essere, loro, padrone degli enti lirici, ma devono essere al servizio della cultura. Gli enti lirici, infatti, ricevono - lo ricordo - oltre 200 milioni di euro degli italiani, che vanno a pesare sulla fiscalità generale. I denari non nascono dall'oggi al domani: sono frutto dell'imposizione fiscale e credo che il cittadino abbia tutto il diritto di vedere gestite nel modo migliore le proprie risorse, anche dalle fondazioni lirico-sinfoniche. Noi tendiamo a fare tanta poesia nelle Aule parlamentari; io amo e leggo la poesia, ma bisogna anche essere concreti e realistici. Poniamoci la domanda: le fondazioni lirico-sinfoniche, che ci vengono invidiate da tutto il mondo, sono gestite in modo autorevole? La riforma Bray e, ancora prima, la riforma Bondi hanno raggiunto lo scopo oppure dobbiamo continuamente intervenire con leggi, leggine e finanziamenti? Uno infatti potrebbe anche domandarsi: come mai il Festival Verdi non era stato finanziato? E come mai poi la copertura viene comunque a ricadere sul FUS? Come viene gestito questo Fondo unico per lo spettacolo? Vogliamo, vivaddio, aprire un'inchiesta conoscitiva su come è stato gestito in questi venti-trent'anni il Fondo unico per lo spettacolo e per il teatro, per le fondazioni lirico-sinfoniche oppure, ambiguamente e furbescamente, cominciamo con alcuni provvedimenti, come la legge sul cinema, a sganciare i vari settori della cultura dal Fondo unico? Meglio sganciarsi, quindi eliminare il FUS cinema e creare un fondo nuovo nazionale per la produzione cinematografica e per l'audiovisivo, di 400 milioni. Quindi abbiamo il "FUS 2 cinema", che noi abbiamo anche approvato; ma è necessaria trasparenza sui fondi che vengono utilizzati.
2016-10-20	FI	GiroFrancescoMaria	Quindi, per rispondere alla senatrice Mussini, non sarà una marchetta, forse è un marchettone. Però, attenzione, qui stiamo parlando di centinaia di milioni di euro, in una situazione in cui l'Europa ancora ci deve dare il bollino verde per la legge di stabilità. Forse ce lo darà, perché «c'abbiamo il referendum !» «C'abbiamo il referendum !», e ha ragione il senatore Liuzzi, dicendo che fra un referendum e l'altro infiliamo queste leggi di spesa, mance e mancette per tutti, e poi non diciamo nulla. Facciamo allora le persone serie: le Commissioni di merito si facciano carico anche di vigilare. O sono soltanto le solite Commissioni passacarte, visto che ormai approviamo tutto quello che il Governo ci detta? Cerchiamo di avviare un confronto serio anche con le forze sindacali e con tutte le associazioni di categoria, per trovare il sistema migliore per fare meglio le cose, visto che i soldi ci sono o ci sarebbero e visto che sono soldi pubblici. La legge Veltroni (sempre Veltroni: fondo di garanzia per il cinema, 1.000 miliardi delle vecchie lire buttate dalla finestra per film mai fatti, mai visti, mai prodotti, mai realizzati, e tutti questi registi, grandi, medi e piccoli, hanno tutti casa in centro storico) sugli enti lirici e sinfonici del 1996 ha creato 14 enti lirici; si tratta di fondazioni di diritto privato che di privato non hanno nulla, ma hanno tutto di pubblico (soprattutto i soldi). Ecco, vogliamo fare chiarezza su questi passaggi o vogliamo continuare con decreti, decretini e decretucci, che noi convertiamo subito, in fretta e furia, perché non possiamo dire di no alla cultura nazionale e alla nostra identità, visto che c'è sempre il centenario di turno? So che i miei sono discorsi quasi paradossali, perché poi dovrò annunciare io stesso, fra qualche ora, il voto favorevole. Il voto però sarà favorevole a condizione che si faccia chiarezza una volta per tutte sui conti delle fondazioni, perché abbiamo la legge sullo spettacolo dal vivo, che abbiamo stralciato (perché il Governo pretendeva pure una delega) e che dovrà tornare in Parlamento. Il Parlamento allora faccia il suo dovere. Quindi, in un sussulto di dignità, cerchiamo di seguire questi passaggi, visto che la cultura, il patrimonio culturale, i beni culturali, storici, artistici, monumentali e paesaggistici sono la risorsa fondamentale e visto che un euro investito nella cultura produce 7 euro; cerchiamo di essere conseguenti e di fare il nostro dovere fino in fondo.
2016-10-20	M5S	MontevecchiMichela	Signor Presidente, siamo molto soddisfatti che si stia concludendo la prima lettura di questo disegno di legge importante, che riconosce un finanziamento strutturale a due Festival, il Verdi di Busseto e il Romaeuropa, di indubbio pregio culturale e, per quanto riguarda il Verdi, di indiscutibile valenza per la valorizzazione e la promozione della nostra cultura nel mondo attraverso lo stimolo ad avvicinarsi alla nostra bella lingua italiana. Sono inoltre personalmente contenta per due ragioni: in primo luogo, perché ho avuto il piacere di assistere personalmente a delle rappresentazioni nell'ambito del Festival Verdi e ho potuto constatare la loro qualità, oltre che aver potuto bearmi della bellezza del piccolo teatro che le ospita, un gioiello di incomparabile valore; in secondo luogo, ho avuto la fortuna di nascere in una famiglia che ha regalato alla lirica una delle sue voci e interpreti più apprezzate negli anni Trenta e Quaranta, e che mi ha trasmesso sin dalla tenera età interesse e amore per il bel canto, Pia Tassinari. È un buon provvedimento, questo? Sì. Poteva essere migliorato? A nostro avviso sì, ad esempio accogliendo l'emendamento, a prima firma della senatrice Blundo, che chiedeva di introdurre nella lista dei beneficiari del contributo anche il Festival Donizetti Opera di Bergamo e il Bellini Festival di Catania, nell'ottica di fare rete per meglio concertare strategie tese a valorizzare e promuovere il nostro significativo patrimonio musicale; nonché di aumentare le risorse destinate a quest'operazione. Fare rete è così importante e così difficoltoso in Italia in tanti ambiti della vita della nostra collettività. Parliamo di risorse: risorse esigue - a nostro avviso - che sono state assottigliate e che continuano a non essere aggiuntive; risorse che vanno ad attingere al Fondo unico per lo spettacolo, che è stato oggetto di una recente riforma, molto contestata a causa di uno scellerato algoritmo che ha sancito la chiusura e messo in pericolo la vita di tante realtà culturali; una riforma che è oggetto anche di un pronunciamento da parte del tribunale amministrativo regionale (se non erro, la sentenza è attesa per il 23 ottobre). E il FUS sta aspettando un provvedimento ad hoc da parte del Governo e del ministro Franceschini che lo rappresenta, a seguito dello stralcio dell'articolo 34 del provvedimento che disciplina il cinema e l'audiovisivo. Colgo l'occasione per osservare che il provvedimento in merito al Festival Romaeuropa e al Festival Verdi non esaurisce quanto il Governo è chiamato a fare per sanare la situazione di crisi in cui ancora versano il teatro e la danza in Italia, che ancora attendono che si traducano in concreto gli slogan sbandierati a più riprese. E colgo anche l'occasione per ribadire che siamo in attesa del decreto ad hoc che Franceschini ci ha promesso. Infine, colgo l'occasione per richiamare l'attenzione dell'Assemblea sulla grave situazione in cui ancora versano le nostre fondazioni lirico-sinfoniche, nonostante la legge Bray avesse previsto un percorso di risanamento. Mi riferisco, in particolare, a quanto sta accadendo alla Fondazione Arena di Verona. I giornali locali stanno ampiamente trattando la questione, ma poco se ne sa e si legge sui giornali nazionali di quanto sta accadendo a seguito del piano di risanamento, che vede la compromissione di molti posti di lavoro. Richiamo, quindi, l'attenzione del Governo e del sottosegretario Borletti Dell'Acqua, particolarmente sensibile a questi temi, affinché si metta mano in modo serio alla situazione dell'Arena di Verona e non si permettano ingerenze politiche, come è avvenuto recentemente (e non solo recentemente, ma anche prima della Giunta Tosi). Da ultimo vorrei replicare alla senatrice Lanzillotta, che dice che il Movimento 5 Stelle non è presente sui temi della cultura. Mi spiace che la senatrice Lanzillotta, così interessata alle sorti di questo provvedimento, non sia ora presente in Aula per votarlo. I suoi colleghi le ricorderanno che, se nel decreto valore cultura è stato inserito un emendamento che prevede la verifica degli interessi anatocistici corrisposti dalle fondazioni in relazioni bancarie intercorse tra le stesse e gli istituti di credito per gli affidamenti, se questa verifica, sacrosanta e necessaria in sede di rinegoziazione del proprio debito, è stata introdotta, è stato grazie a un emendamento proposto dal Movimento 5 Stelle in sede d'esame del relativo disegno di legge di conversione.
2016-10-20	PD	LanzillottaLinda	Ma che dici! LANZILLOTTA (PD). Dico quello che sto dicendo e ti prego di non interrompermi. PRESIDENTE. Senatrice Montevecchi, consenta alla senatrice Lanzillotta di esprimere la sua opinione, com'è normale e legittimo in quest'Aula. MONTEVECCHI (M5S). Non può dire queste cose! PRESIDENTE. Prego, senatrice Lanzillotta. LANZILLOTTA (PD). Dico questo perché mi sono sentita veramente a disagio nell'ascoltare considerazioni che identificano il provvedimento in esame come uno strumento di lotta politica. Per quanto riguarda invece la questione del rapporto tra i singoli provvedimenti legislativi e la legge di stabilità, vorrei sottolineare che quest'ultima non è il luogo idoneo per disporre singoli stanziamenti a favore di singole iniziative. La legge di stabilità non è un albero di Natale, in quanto essa deve predisporre delle risorse che poi, nel corso dell'anno, sarà il Parlamento, con specifiche iniziative legislative - che sono nella disponibilità della Commissione istruzione pubblica, beni culturali - a utilizzare e assegnare. Quindi, il fatto che non siano stati recepiti alcuni emendamenti presentati alla legge di stabilità, ancorché meritevoli di attenzione nel loro contenuto, non toglie alcunché all'interesse per quelle iniziative che la maggioranza ha avuto in ogni caso, perché - ripeto - non è la legge di stabilità lo strumento per disporre microfinanziamenti a favore di singole istituzioni. Infine, desidero soffermarmi brevemente sul valore del finanziamento al Festival Romaeuropa, che - mi sembra - entra per la prima volta nell'ambito della legislazione a supporto alle iniziative culturali. Voglio soffermarmi su questo tema perché negli anni il Festival Romaeuropa è diventato, per la città di Roma, un punto di riferimento per la cultura contemporanea e di aggregazione delle culture europee. Infatti, come ha detto il presidente Marcucci, la manifestazione è sostenuta da un numero molto ampio di ambasciate europee che, attraverso il Festival Romaeuropa, veicolano le esperienze culturali contemporanee dei loro Paesi, facendone un luogo di conoscenza reciproca delle culture europee. La rassegna è anche diventata un luogo di aggregazione per i giovani, che trovano l'espressione della loro contemporaneità in un Festival dedicato, nelle sue varie manifestazioni (dal teatro, alla musica, al balletto) esattamente a questo e alla contaminazione tra cultura e nuove tecnologie, che rappresenta il futuro delle espressioni culturali. Ritengo, pertanto, che questa iniziativa sia stata promossa da persone di cultura che hanno avuto la visione di come l'identità europea si debba fondare anzitutto sulla sua cultura, perché quella è l'origine della nostra unità e il terreno in cui l'unità dell'Europa si può rilanciare e rafforzare. Per questo motivo, credo che il provvedimento in esame meriti la massima attenzione e il massimo sostegno del Parlamento.
2016-10-20	PD	LanzillottaLinda	Vorrei sottolineare un aspetto, in quanto ho ascoltato delle considerazioni alquanto paradossali. Il provvedimento in esame conferma la linea e l'indirizzo politico del Governo e della maggioranza di mettere al centro delle politiche pubbliche la cultura come veicolo di crescita civile, d'identità e di inclusione, ma anche di ponte con altre culture. Il disegno di legge conferma l'oggettività di questa politica, visto che - io non me ne ero neppure resa conto e me lo ha evidenziato la senatrice Mussini nel suo intervento - i due interventi in oggetto riguardano istituzioni localizzate in Comuni amministrati da sindaci appartenenti al Movimento 5 Stelle. Ciò conferma l'assoluta imparzialità della scelta della maggioranza, nel senso che, ovunque si manifesti un'istituzione degna di considerazione, questa viene finanziata a livello nazionale. Quindi, devo dire che la strumentalizzazione in termini di scontro all'interno del Movimento 5 Stelle è qualcosa di veramente penoso, perché non si può piegare la cultura allo scontro tra Pizzarotti e altri o ritenere che il finanziamento al Festival Romaeuropa sia un riconoscimento al sindaco Raggi. Tengo a precisare che, con riferimento a questa iniziativa, il Movimento 5 Stelle non ha avuto alcun ruolo di promozione. Evidentemente, è disattento alle esigenze della cultura a Roma, così come lo è a quelle del resto del territorio, non essendo evidentemente priorità di questo movimento la politica in favore della cultura.
2016-10-20	PD	MarcucciAndrea	Il 2013 è stato l'anno del secondo centenario della nascita di Giuseppe Verdi; egli è infatti nato a Le Roncole (oggi Roncole Verdi) frazione di Busseto, in provincia di Parma, il 10 ottobre 1813. Con la legge 12 novembre 2012, n. 206, il Parlamento ha voluto celebrare la figura del Maestro dichiarando il 2013 «anno verdiano», riconoscendo i luoghi nei quali sono conservate importanti memorie della sua vita e della sua opera di interesse particolarmente importante ai sensi e per gli effetti dell'articolo 10, comma 3, lettera d), del codice dei beni culturali e del paesaggio, di cui al decreto legislativo 22 gennaio 2004, n. 42, e stanziando un contributo straordinario di 6,5 milioni di euro per interventi di promozione, ricerca, salvaguardia e diffusione della conoscenza della vita, dell'opera e dei luoghi legati alla figura di Giuseppe Verdi. Le celebrazioni per il bicentenario hanno richiamato a Parma, nei luoghi verdiani, in Italia e nel mondo una crescente attenzione alla figura del Maestro di Busseto; attenzione che desideriamo mantenere viva una volta terminate le celebrazioni, proprio perché il Maestro di Busseto e le sue opere rappresentano un valore fondamentale per l'identità nazionale. A questo fine, la presente proposta di legge intende riconoscere alla Fondazione Teatro Regio di Parma, per la realizzazione del Festival Verdi, un contributo annuale di importo pari a quello che la legge 20 dicembre 2012, n. 238, ha riconosciuto ad altri festival musicali ed operistici italiani di assoluto prestigio internazionale. Il Festival Verdi nasce nella seconda metà degli anni Ottanta ed ha avuto luogo fino al 1993, per poi essere reintrodotto nel 2001 in occasione delle Celebrazioni nazionali del centenario verdiano. Il Festival è promosso e organizzato dalla Fondazione Teatro Regio di Parma, capace di estendere l'attività produttiva anche al teatro Verdi di Busseto, con una consolidata visibilità in grado di esercitare un forte richiamo internazionale. Il Festival si svolge con cadenza annuale nel periodo ottobre-novembre e comprende rappresentazioni liriche, concerti sinfonici, lirico-corali e cameristici, iniziative congressuali, attività di ricerca e formazione che coinvolgono numerose altre istituzioni pubbliche e private, tra le quali l'Istituto nazionale di studi verdiani. Con il presente disegno di legge si intende quindi proporre l'erogazione di un contributo finanziario annuo, a decorrere dal 2017, di un milione di euro a favore della Fondazione Teatro Regio per l'organizzazione del Festival Verdi di Parma e Busseto affinché lo stesso possa svilupparsi in modo comparabile ad altri festival musicali di rilievo nazionale ed internazionale. Altrettanto nell'articolo 1 della presente legge, viene stanziato a favore della Fondazione Romaeuropa Arte e Cultura per la realizzazione del Romaeuropa Festival. La Fondazione Romaeuropa è una delle istituzioni di maggior prestigio, in Italia e in Europa, per la promozione e la diffusione dell'arte, del teatro, della danza e della musica contemporanea. Da trentuno anni il Romaeuropa Festival rappresenta il punto di riferimento per la musica, la creazione artistica contemporanea e lo spettacolo dal vivo nella Capitale d'Italia. Il Festival Romaeuropa è nato nel 1986 all'Accademia di Francia - Villa Medici per iniziativa di Giovanni Pieraccini e Monique Veaute. Nel 2015 e 2016 ha ricevuto l'Alto Patronato del Presidente della Repubblica Italiana. È sostenuto dalle Ambasciate di Francia e Spagna, dal Goethe-Institut e dal British Council che sono presenti, assieme a Roma Capitale e Regione Lazio, nel consiglio di amministrazione della Fondazione Romaeuropa Arte e Cultura, che organizza il Festival. Il Festival Romaeuropa collabora inoltre con molte attività e ambasciate europee a Roma ed è inserito nel programma di Europa creativa, la delegazione del Québec in Italia e riceve il patrocinio delle ambasciate del Belgio, degli Stati Uniti e della Grecia. Il Festival Romaeuropa si svolge ogni anno in autunno con una programmazione di circa settantacinque giorni in 20 spazi della Capitale, in teatri pubblici e privati, spazi storici (come ad esempio il Palatino e le Terme di Diocleziano), musei di arte contemporanea e spazi indipendenti. Presenta una programmazione artistica internazionale di grandi maestri e sostiene il rinnovamento e le giovani generazioni italiane. Il Festival Romaeuropa collabora e produce con i maggiori festival europei, quali ad esempio Avignone, ed è membro nelle reti europee Theatron, Aerowaves, The Little Project. Nel corso degli anni Romaeuropa ha ospitato i maggiori rappresentati della musica del nostro tempo, il teatro musicale di avanguardia, la sperimentazione sonora, le nuove musiche elettroniche e le tradizioni musicali in un rapporto di incontro e dialogo con tutte le arti tra cui la danza, il teatro e le arti visive. Presenta in media oltre 40 progetti di musica e spettacolo, per circa 120 rappresentazioni, con oltre 40.000 presenze. Il Festival dedica ogni anno ampio spazio alla formazione dei giovani e del pubblico con 12 programmi e percorsi gratuiti, incontri ed approfondimenti prima e dopo gli spettacoli, ha una forte presenza sul web attraverso i propri canali social, ha un archivio storico riconosciuto dal Mibact di oltre 3.500 titoli ed è attento al rapporto tra creatività e nuove tecnologie attraverso la propria sezione Digitalife. Collabora stabilmente con l'Accademia Nazionale di Santa Cecilia, la Soprintendenza Nazionale Speciale per il Colosseo e l'Area centrale archeologica, il Teatro di Roma e l'Opera di Roma, il Macro e il Maxxi, i teatri privati della città di Roma e i centri di cultura indipendente. Crocevia di scambi culturali con il mondo intero, la mission del Festival consiste nell'intercettare le energie del contemporaneo per trasformarle in arte e cultura, in esperienze artistiche innovative capaci di esprimere la tensione verso il futuro e di spostare sempre più avanti la frontiera dell'indagine artistica; ma anche in nuovi modelli di sviluppo e di gestione d'impresa in ambito culturale. Fedele alla propria missione, Romaeuropa ha perseguito e raggiunto negli ultimi anni l'obiettivo di avvicinare un pubblico vasto e composito alla creazione artistica contemporanea mondiale, oltre che a promuovere la conoscenza dei grandi maestri e dei giovani talenti nel campo delle arti sceniche.
2016-10-20	PD	MarcucciAndrea	In questo contesto si è inserita in 7ᵃ Commissione la discussione del disegno di legge Pagliari, raccogliendo l'unanime volontà della Commissione di contribuire al sostegno di due importanti Festival nazionali, il Festival Verdi e il Festival Romaeuropa, non soltanto per la loro valenza artistica, estetica e culturale, ma anche per quella morale, civile e sociale del Paese e dell'Europa intera.
2016-10-20	PD	MarcucciAndrea	Signora Presidente, onorevoli senatrici e senatori, lasciatemi ricordare le parole pronunciate dal presidente del Consiglio Matteo Renzi all'indomani della strage al Théâtre Bataclan di Parigi: «Reagiamo al terrorismo con più teatri e più cultura», un messaggio politico forte e inequivocabile, largamente condiviso dall'opinione pubblica e dalle forze politiche. La cultura, la musica, la danza, il teatro stimolano la libertà di espressione contro l'oscurantismo degli integralismi, rafforzano il senso di appartenenza ad una comunità, favoriscono la coesione sociale, l'integrazione e la condivisione di valori identitari. Per questo in quei giorni drammatici il Governo decise di stanziare un miliardo in sicurezza ed uno in cultura, perché l'Europa, scossa dall'orrore, potesse reagire non erigendo muri, ma costruendo ponti, forti della nostra chiara identità culturale e dei nostri valori di libertà.
2016-10-20	M5S	MontevecchiMichela	Signora Presidente, l'Italia è al ventisettesimo posto per investimenti in ricerca e trentacinquesima per numero di ricercatori; fra il 2008 e il 2014 la spesa pubblica in ricerca è scesa da 4 a 2,8 miliardi di euro, la spesa per l'università da 8,6 a 7,8 miliardi di euro. Le matricole universitarie sono calate del 20 per cento e i docenti del 17 per cento. Nulla si può ancora certificare sia per il sistema di finanziamento delle università sia per la valutazione di qualità della ricerca (VQR), che si sta dimostrando discutibile, per forma e sostanza, e distante dai reali criteri meritocratici. Considerato che il Trattato di Lisbona del 2000 e il trattato di Barcellona del 2002 fissano la soglia minima di finanziamento per ricerca e sviluppo al 3 per cento del PIL per il 2010, ma ciò chiaramente non è avvenuto (il Governo ha preso questo impegno non solo con l'Europa ma anche e soprattutto con i cittadini italiani) e che negli ultimi anni si sta assistendo alla distruzione sistematica della ricerca e dell'università pubblica, si chiede al Ministro interrogato quali siano le reali misure volte al finanziamento della ricerca preannunciate subito dopo il Consiglio dei ministri.
2016-10-25	LN	ArrigoniPaolo	Signora Presidente, onorevoli colleghi, rappresentante del Governo, con i 12.000 sbarchi degli ultimi tre giorni abbiamo toccato ieri il numero di 153.450 arrivi solo nel 2016. Non solo c'è un aumento del 10 per cento rispetto allo stesso periodo dello scorso anno (peraltro, con gli arrivi di oggi supereremo il totale del 2015 e mancano ancora oltre due mesi per giungere alla fine dell'anno), ma viene anche superato il 2014, anno record, chiuso con 170.000 arrivi. Sottolineo che da quando c'è Renzi al Governo gli sbarchi in Italia sono quasi mezzo milione. Questo non dovrebbe succedere in un Paese serio che attua una politica di gestione degli immigrati basata su legalità e deterrenza. Succede invece nel nostro Paese che fa esattamente il contrario: non contrasta adeguatamente gli scafisti, legalizza la clandestinità e poi pratica l'assurda politica delle frontiere aperte e della riduzione dei controlli terrestri. Sottolineo un dato: dei circa 11.000 pachistani che nel 2016 hanno chiesto asilo, nessuno è entrato via mare ed è contabilizzato in quel numero dei 153.000; questo vuol dire che l'Europa paga a Erdogan fior di miliardi solo per fermare i siriani, ma non altre nazionalità. Inoltre è assurdo che questi pachistani entrino dalla Slovenia e dall'Austria, dove noi non pretendiamo l'applicazione della regola del Paese di primo approdo. Abbiamo un sistema di accoglienza al collasso, con oltre l'80 per cento dei presenti collocati in strutture temporanee, abitazioni private e alberghi. Siamo arrivati ieri a 166.921 migranti accolti. Questo perché c'è una lentezza nella valutazione delle domande d'asilo, perché sono poche le commissioni di valutazione, perché sono pochi gli operatori all'interno delle commissioni e di quei pochi che ci sono, pochi lavorano a tempo pieno; perché c'è una giustizia ordinaria che capovolge gli esiti di prima istanza e che persino riconosce la condizione di migrante economico, meritevole di protezione internazionale, sovvertendo i principi internazionali dell'asilo. È quella stessa parte di magistratura politicizzata che indaga persino i nostri marinai della guardia costiera per non essere riusciti ad evitare il naufragio dei barconi. È un disastro perché accogliamo migranti che vengono dell'Africa subsahariana, dall'Africa centrale, cioè migranti economici, che sono clandestini. Stiamo parlando di nigeriani, di personalità del Gambia, del Mali, del Senegal, della Costa d'Avorio, dove le statistiche del Ministero dell'interno dicono che una percentuale inferiore al 5 per cento ottiene lo status di rifugiato. È un disastro perché certamente c'è un business dell'accoglienza. Lo scorso anno Padoan parlava di 3,3 miliardi di soldi spesi per l'accoglienza; quest'anno siamo ad oltre 4 miliardi. È una gestione disastrosa; non c'è un veloce esame della richiesta di asilo e non esistono rimpatri. Il sistema dei ricollocamento è un fallimento ed, anzi, noi abbiamo i cosiddetti pull factor, abbiamo cioè tanti fattori di attrazione. Il sistema di accoglienza, come ho detto prima, è al collasso; quasi 4 su 5 dei migranti e richiedenti asilo sono nelle strutture temporanee. Volete chiudere i Centri di identificazione ed espulsione (CIE), invece di aumentarli e sono poche le adesioni dei Comuni alla rete del Sistema di protezione per richiedenti asilo e rifugiati (SPRAR). Ora i prefetti arrivano persino a requisire gli alberghi, come accaduto in Provincia di Verona e ieri, con un ostello a Goro, in provincia di Ferrara. Il prossimo passo sarà la requisizione delle seconde case. Vorrei soffermarmi da ultimo sull'iscrizione all'anagrafe comunale e sul rilascio della carte d'identità, sul quale aspetto abbiamo imperniato la nostra mozione. Da qualche mese a questa parte, da quando il Governo ha emanato il decreto legislativo n. 142 del 2015, approvato dalla maggioranza in Commissione affari costituzionali, un richiedente asilo può essere iscritto all'anagrafe comunale e può richiedere anche la carte d'identità, con numerose incombenze a carico dei Comuni, soprattutto quando si verificano fenomeni di irreperibilità. PRESIDENTE. Concluda, senatore. ARRIGONI (LN-Aut). Incombenze, tempi e denaro per i Comuni che devono affrontare in merito a questo aspetto. È per tale motivo che noi abbiamo presentato questa mozione che impegna il Governo a modificare rapidamente questo decreto legislativo, che presenta buchi e criticità, come ha ammesso anche, stranamente, il prefetto Morcone la scorsa settimana in occasione dell'audizione del Comitato Schengen. Ho terminato, Presidente. Ritengo comunque che avere solo cinque minuti per l'illustrazione di una mozione e solo cinque minuti per una dichiarazione di voto sia una vera e propria pagliacciata, tenuto conto che stiamo affrontando un problema molto serio che pesa enormemente in termini economici e sociali sul nostro Paese. Questo lo denuncio.
2016-10-25	PD	BubbicoFilippo	L'attuazione di tale piano richiede la solidità e l'interconnessione tra i due pilastri di questa nuova politica: la ricollocazione dei migranti che hanno diritto a rimanere in Europa e il rimpatrio di coloro che non ne hanno titolo. Il punto di collegamento tra questi due fondamenti è rappresentato dagli hotspot, alla cui creazione l'Italia ha aderito con impegno e determinazione, giungendo addirittura a proporre la creazione di hotspot galleggianti o di hotspot nei Paesi da cui si originano i flussi. La Commissione europea ha espresso forte apprezzamento per gli sforzi compiuti dall'Italia nell'attivazione di queste strutture, per la straordinaria attività di prima accoglienza che è stata garantita e per il rispetto delle disposizioni europee sul fotosegnalamento, in adempimento dell'obbligo di alimentare il sistema Eurodac. Nell'ambito delle azioni imposte dal piano europeo, il Governo italiano ha realizzato un deciso potenziamento delle procedure di esame delle domande di protezione internazionale, finalizzato anche al loro trattamento più rapido. Non va dimenticato che l'Italia ha formulato proprie valutazioni sulla proposta di riforma del sistema di Dublino. E la nostra proposta è stata segnalata alla Commissione europea in maniera ufficiale, manifestando in tal modo le nostre fondate riserve sul mantenimento della responsabilità in capo allo Stato membro di primo ingresso e sottolineando al contempo la necessità di dare più spazio al principio di solidarietà. A fronte dei rigurgiti nazionalistici che hanno portato sovente all'inconcludenza dei tavoli europei, l'Italia ha assunto posizioni nette ed espresso posizioni costruttive. Come è stato ricordato nei diversi interventi e da ultimo dalla presidente Finocchiaro, anche in ragione del fecondo contributo che quella Commissione ha offerto approfondendo le caratteristiche fondamentali del problema, le tre direttrici vanno gestite perché si possa investire in Africa, si possano risolvere le crisi come quella siriana e le situazioni politiche complesse come quella libica e si possa condividere la gestione dei flussi migratori a livello europeo, evitando di scaricare il peso sui singoli Paesi membri, soprattutto su quelli che sono frontiera esterna dell'Unione. Tale politica - come è noto - è stata compendiata nel migration compact, che è la proposta italiana diffusa in ambito europeo che ha alimentato un positivo dibattito e segnato alcuni primi risultati, pur tra molte difficoltà. Un passo in avanti in Europa è stato fatto con l'approvazione, recentemente avvenuta, del primo progetto per l'Africa che riprende esplicitamente il migration compact. C'è bisogno, però, di un impegno e di una determinazione maggiori se vogliamo salvare l'Africa dall'emigrazione e dall'ulteriore impoverimento e l'Europa dalla paura. Dal canto suo, l'Italia prosegue con successo nella sua attività negoziale per rafforzare la cooperazione con i Paesi dell'area subsahariana. L'Italia può essere il motore di una strategia europea sulle migrazioni, forte di un impegno riconosciuto nei salvataggi in mare, nell'accoglienza di tante persone in difficoltà e nella costruzione di un modello d'integrazione tra culture. In linea con tale impegno, la governance nazionale della gestione del fenomeno migratorio si sostanzia anche di un impegno costante nella lotta alle organizzazioni criminali dedite allo sfruttamento dei migranti e alla valorizzazione di tutte le esperienze positive realizzate dalla società civile. Noi esprimiamo un giudizio estremamente positivo per progetti che si stanno realizzando in maniera sostanziale e che vedono direttamente impegnati soggetti della espressione diretta della società civile. Mi riferisco ai corridoi umanitari e alla loro straordinaria valenza di buona pratica e anche di capacità di attivazione di energie nuove e di visioni innovative nell'affrontare questo tema. Il rafforzamento della partnership con il mondo delle autonomie locali, introdotta con l'accordo tra Stato, Regioni ed enti locali nel luglio 2014, per la distribuzione sostenibile dei migranti è alla base della scelta del Governo di abbandonare gradualmente approcci di natura emergenziale per favorire la costruzione di una vera e propria infrastruttura nazionale dell'accoglienza in piena sintonia con l'ANCI, e quindi con tutti i Comuni, agendo perché il coinvolgimento degli 8.000 Comuni italiani risulti pieno e consapevole.
2016-10-25	PD	BubbicoFilippo	La visione italiana di una dimensione europea nella gestione del fenomeno migratorio è stata poi fatta propria dalla cosiddetta agenda Juncker, adottata a seguito di un consiglio straordinario dei Capi di Stato e di Governo europei, chiesto e ottenuto proprio dal Governo italiano. La comunicazione della Commissione europea, che va sotto il nome di agenda Juncker, è un documento di grande respiro, sebbene - come è a tutti noto - su alcuni dei suoi punti gravino ancora i condizionamenti e i freni imposti dalle logiche nazionali. È indubbio, comunque, che si tratti di un netto passo in avanti e, soprattutto, di una presa d'atto del cambiamento profondo della realtà migratoria, avvenuto in virtù non di fatti contingenti e di elementi transitori e reversibili, ma dell'azione di fattori di fondo, strutturali, storici e sociali, che chiamano in gioco le scaturigini stesse del fenomeno e che interpellano l'Occidente e l'Europa in una maniera che non era mai stata tanto radicale e drammatica.
2016-10-25	PD	BubbicoFilippo	Signora Presidente, desidero preliminarmente ringraziare tutti i Gruppi che hanno formulato e proposto mozioni su questa materia per il contributo che hanno offerto. Le proposte politiche avanzate, tese a governare un processo così complesso, talvolta drammatico e così attuale, potranno arricchire ulteriormente l'azione del Governo e far crescere una nuova cultura capace di alimentare nuove visioni politiche che l'Europa deve saper pronunciare. E dico questo anche quando il contributo offerto si traduce in proposte di impegno rispetto alle quali pronuncerò una posizione contraria da parte del Governo.
2016-10-25	PD	FinocchiaroAnna	Cresce altresì la consapevolezza che, a fronte della crescita demografica, l'impoverimento in termini di popolazione dell'Europa necessiterà nei prossimi decenni di avere, a fronte anche dell'invecchiamento della popolazione, la possibilità di usufruire del lavoro di soggetti provenienti da altre parti del mondo. Più complessivamente, come si dice in tante mozioni, si pone la questione di un nuovo equilibrio.
2016-10-25	PD	FinocchiaroAnna	Gli impegni secchi - a nostro avviso - tra le moltissime questioni da affrontare (molte delle quali sono state raccolte nelle mozioni degli altri Gruppi) colgono le misure che il Governo deve assumere in questo momento particolarmente difficile per l'Europa sui temi della migrazione. C'è innanzitutto il superamento dell'Accordo di Dublino, di cui parlavano altri colleghi, che è preliminare alla possibilità di una gestione equilibrata dei flussi migratori e, allo stesso tempo, di un'equilibrata assicurazione della qualità dei diritti di coloro che giungono nel nostro Paese dall'Africa e dal Medio Oriente. Quindi, il nuovo sistema comune di asilo va letto con la necessità di premettere il processo di revisione del Regolamento di Dublino sulla base dei principi di responsabilità condivisa e solidarietà dei trattati.
2016-10-25	PD	FinocchiaroAnna	I successivi due punti guardano a quella che è stata una positiva e interessantissima introduzione di tema da parte del Governo italiano, con la lettera informale avente a oggetto il cosiddetto migration compact. Si tratta di questioni essenziali, che richiedono una particolare attenzione nella loro attuazione. È vero che la Commissione si sta attivando nella confezione delle fiche che riguardano i Paesi di provenienza dei flussi migratori, ai quali potrebbero essere riservati accordi di partenariato e forme di finanziamento da parte dei Paesi europei. Tuttavia, credo non sia inutile - anzi, è assolutamente necessario - sottolineare, in questo momento, che ogni accordo di partenariato economico e ogni forma di finanziamento non possono prescindere dall'accertamento di alcune precondizioni. PRESIDENTE. Senatrice Finocchiaro, la invito a concludere. FINOCCHIARO (PD). Ho quasi finito, signora Presidente. La prima è l'impatto di questi accordi e forme di finanziamento sul debito pubblico di quei Paesi. La seconda è rappresentata dalle conseguenze delle pretese debitore successive dell'Europa nei loro confronti in ordine alla riduzione della quantità e qualità del vivere, in specie delle fasce particolarmente disagiate dei Paesi a cui gli aiuti sono in un primo momento rivolti. Un secondo aspetto è rappresentato dalla qualità di democrazia e garanzia dei diritti che viene offerta dai Paesi a cui i contributi e le forme di finanziamento vengono destinati, con particolare attenzione a fenomeni particolarmente gravi e diffusi quali la corruzione che, purtroppo, connotano i Governi di alcuni di essi. Aggiungo, infine, altre pochissime considerazioni. Credo non vi possa essere alcuna politica di aiuto nei confronti dei Paesi da cui il flusso migratorio proviene che veda un rapporto esclusivo con i Governi e non coinvolga le forze, anche critiche, della società civile. Credo che questo elemento sia essenziale per la buona riuscita di questo sforzo nel lungo periodo. Infine, aggiungo gli altri punti, che mi limito a citare. La mozione in esame conviene con quelle presentate da altri colleghi sulla necessità di sviluppare una nuova politica europea sulla migrazione legale, riesaminando la direttiva sull'ingresso e sul soggiorno per ragioni di lavoro e sulla necessità di intensificare la lotta alla migrazione irregolare e alla tratta di esseri umani. Vorrei qui sottolineare che il permanere nel nostro ordinamento della norma sulla penalizzazione dell'ingresso irregolare nel territorio dello Stato continua a ostacolare gravemente i processi di contrasto al traffico di esseri umani. In questo caso, infatti, i soggetti testimoni del fatto, cioè coloro che si trovavano sul barcone, che è lo strumento per realizzare il traffico di esseri umani, devono essere sentiti come coimputati di reati connessi, con tutto ciò che ne consegue in termini di appesantimento sotto i profili procedurale e dell'acquisizione di una prova genuina. Un'altra questione cui il Governo deve destinare particolare attenzione è quella dei minori non accompagnati. Allo stesso tempo, occorre un piano di integrazione europea che tenga insieme la necessità di elaborare un sistema di regole destinate alla piena sicurezza dei cittadini con l'assicurazione della pacifica convivenza civile e dell'osservanza delle leggi.
2016-10-25	PD	FinocchiaroAnna	Noi abbiamo ritenuto di strutturare gli impegni del nostro atto nei confronti del Governo in maniera sufficientemente sintetica e orientata a quella che oggi sembra la questione principale, e cioè innanzitutto una questione europea. Non c'è dubbio che il fenomeno della migrazione, che ha impattato così violentemente sui sistemi nazionali, ha impattato con uguale forza, moltiplicata dalle condizioni politiche dei singoli Paesi europei, con una capacità disgregatrice sulla quale si è soffermato il collega Mazzoni. Per chi è attento alle questioni che riguardano - ad esempio - l'attuazione dell'agenda europea, il dato che francamente si apprezza di più è, da una parte, uno sforzo legislativo e regolatorio dell'Unione europea, che si concreta in una quantità di atti di regolazione, anche di microsettori. Tuttavia, a fronte dell'imponente flusso di nuova regolazione, nei comportamenti dei singoli Stati tutto questo appare come un agire su un piano formale che non riesce a cogliere la natura e la qualità non solo del fenomeno, ma anche della risposta. La reazione dei muri e dei reticolati, di cui parlava il senatore Mazzoni, oltre a risultare del tutto inutile, è l'emblema più inquietante di un'Europa che fallisce esattamente su quel piano dell'unità dei valori e dei fini sul quale è stata pensata e costruita.
2016-10-25	M5S	SerraManuela	Signora Presidente, lo scorso 3 ottobre si è celebrata la prima giornata nazionale in memoria delle vittime dell'immigrazione. Il 3 ottobre 2013 nel canale di Sicilia si consumò il più grave naufragio di migranti, costato la vita a 386 persone. Ma cosa è cambiato da quel giorno? Poco o nulla, da quello che possiamo vedere e da quello che abbiamo letto anche oggi. Ma soprattutto, quelle persone da cosa fuggono? Fuggono dal Sudan di al-Bashir: due milioni tra morti e rifugiati; dal Congo di Kabila: sei milioni di morti; dallo Zimbawe di Mugabe, dal Sudafrica, dalla Guinea equatoriale. Fuggono, fuggono da posti che, comunque, noi europei sfruttiamo. Cosa sta facendo l'Europa? Nulla. L'Europa continua con le promesse del cosiddetto Dublino III. La voglia di un superamento dei vecchi accordi c'è ma, nella realtà, nulla si continua a fare. La nostra mozione ha ricevuto un parere positivo, ma alcuni suoi punti non sono stati accolti dal Governo, soprattutto il punto sullo SPRAR. L'implemento e la diffusione del sistema SPRAR dovrebbero essere il modo migliore per permettere, sia ai Comuni che alle persone, di capire chi sono e da dove vengono i migranti e, in particolar modo, l'accoglienza dei minori stranieri. Continuano a sparire e morire bambini. E sono bambini non di altri, ma bambini di questo mondo. Noi abbiamo una responsabilità reale su come gestire il sistema di accoglienza. È inutile chiacchierare in questa sede, se poi il sistema europeo continua a far finta che questi esseri viventi non hanno senso di esistere.
2016-10-26	M5S	PagliniSara	L'insicurezza galoppa e continua a crescere senza freni il ricorso ai voucher che, come noto, permettono di mascherare rapporti di lavoro di diversa natura; il loro boom conta un utilizzo rispetto all'anno scorso di un più 80 per cento, al punto che viene il sospetto che tale mezzo non risolva il problema del lavoro nero, ma sostituisca drammaticamente i contratti stabili. Poi magari facciamo presente che le nuove assunzioni a tutele crescenti vedono un crollo vertiginoso dell'88 per cento. Politiche? Un successone. Il saldo sui contratti stabili dei primi otto mesi del 2016 è inferiore anche a quello dello stesso periodo del 2014, anno della fase acuta della crisi economica internazionale: da lì in poi in Europa ricominciano i numeri positivi, in Italia no. Insomma si stava meglio quando si stava peggio. Alla luce di questi dati non idilliaci, per i cittadini, risultati, permettetemi di intuire che sempre più disperati stanno cercando di inventarsi attività in proprio e in autonomia. Sempre più italiani cercano rifugio all'estero. Siamo sull'ordine di oltre 100.000 persone all'anno che se ne vanno da questo Paese. E se vanno ovviamente le intelligenze e le giovani risorse. Insomma, la ricetta lavoro di Renzi e Poletti è disastrosa e noi del Movimento 5 Stelle lo avevamo denunciato da subito. Oggi ci ritroviamo in questa Aula a discutere su un disegno di legge che è stato definito anche come il jobs act del lavoro autonomo. Se le premesse sono quelle dette sopra non c'è da stare allegri. Già il primo jobs act è stato una débâcle; con questo secondo disegno di legge cosa si propone di raggiungere il Governo? Intanto diciamo che questo provvedimento vuole regolamentare in un unico disegno di legge i rapporti di lavoro di due tipologie lavorative completamente diverse: il lavoro autonomo e il lavoro agile, una tipologia di lavoro subordinato. Quindi sarebbe stato meglio intervenire al limite con due distinti disegni di legge, ma ormai ci avete ormai abituati a provvedimenti multitasking. Dobbiamo comunque per onestà dire che sul lavoro autonomo abbiamo riscontrato che ci saranno più garanzie nei confronti del committente. Questo lo diciamo perché quando c'è una cosa buona non ci tiriamo mai indietro. Anche noi siamo intervenuti nell'ottica di aumentare i diritti e le tutele per il lavoratore. Il disegno di legge si pone poi l'obiettivo dì intervenire sui lavoratori impiegati con modalità definita di lavoro agile o smart working; ancora una volta si pensa di mascherare con formule inglesi possibili trappole che possono ulteriormente precarizzare il lavoratore. Si tratta di una tipologia di lavoro specifica, che non si applica solo al cosiddetto telelavoro, ma anche a chi lavora in azienda, introducendo un'ulteriore flessibilità al lavoro parziale. PRESIDENTE. La invito a concludere, senatrice. PAGLINI (M5S). Mi dispiace, pensavo di avere più tempo a disposizione. C'è tutta una questione di merito che volevo affrontare. PRESIDENTE. Al suo Gruppo sono assegnati cinque minuti a lei e cinque al senatore Puglia. Resto nel rispetto delle decisioni dei Gruppi. Comunque, concluda. PAGLINI (M5S). Chiedo allora di poter consegnare agli atti il testo integrale del mio intervento. PRESIDENTE. La Presidenza l'autorizza in tal senso. PAGLINI (M5S). Passo dunque alla conclusione e la ringrazio. Il punto centrale per il Movimento 5 Stelle deve restare la non discriminazione rispetto agli altri lavoratori, sia dal punto di vista dei diritti, sia dal punto di vista retributivo. E ancora. Il possibile utilizzo di strumenti tecnologici per lo svolgimento dell'attività lavorativa, se non ben regolato, rischia di dare strumenti a chi potrà magari utilizzarli in modo truffaldino. Se, come certificato dall'INPS, attraverso i voucher e le nuove tipologie di contratto, avete ulteriormente precarizzato la vita a milioni di cittadini, oggi cercate di riparare con le briciole al disastro attraverso qualche piccola gentile concessione che troviamo in questo disegno di legge ma che non aiuterà il Paese a ripartire. Che dire, signora Presidente? Chiuderei il mio intervento con una frase di un mio conterraneo, il toscano Gino Bartali, che in una particolare situazione esordì dicendo: «L'è tutto sbagliato, l'è tutto da rifare!».
2016-10-27	M5S	NugnesPaola	L'Accordo, appunto - come tutti noi sappiamo - fissa un obiettivo a lungo termine in materia di riscaldamento globale volto a limitare l'aumento delle temperature al di sotto dei 2 gradi, perché tale limite è stato dichiarato insufficiente. È necessario, quindi, limitare tale aumento a non più di un grado e mezzo in più rispetto ai livelli preindustriali. Questo, chiaramente, è un impegno gravosissimo. Eppure, noi riusciamo a dirci soddisfatti se nel 2014 e 2015, per la prima volta da molti anni, la crescita delle emissioni a livello mondiale - badiamo bene: a livello mondiale - si è fermata anche in presenza di una crescita a livello globale. Questo, però, è un dato che viene registrato soltanto osservando i dati positivi dei Paesi in via di sviluppo, e cioè quanto sta avvenendo in Cina di positivo. Sembra che questo stop - quindi non una decrescita - possa anche dirsi strutturale e ciò è visto di buon grado, come un dato positivo. Il dato impressionante, invece, è quello relativo alla curva di crescita che, dagli anni Novanta, è stata esponenziale e non si è mai arrestata, tranne negli anni 2008 e 2009 che sono stati i più cupi per l'economia, per poi riprendere con recupero. È questa la situazione in cui ci troviamo. Siamo passati dal 1990 ad oggi da 38 gigatonnellate di CO₂ equivalente a 54 gigatonnellate di CO₂ equivalente. Questo è il trend, questo è il nostro cammino. A livello mondiale è vero che nel 2015 si è arrivati a un livello di investimenti mai raggiunto prima sulle FER (fonti di energia rinnovabile). Abbiamo raggiunto a livello mondiale 286 miliardi di dollari di investimento, ma è stato solo grazie ai Paesi in via di sviluppo che hanno superato di gran lunga i cosiddetti Paesi industrializzati. Si torna, con questi dati, ai livelli poco più alti del 2011. Bisogna, però, analizzare i dati, e vedere che dal 2011 i Paesi in via di sviluppo hanno registrato un investimento costante e, quindi, una curva di crescita negli investimenti, mentre i Paesi occidentali globalizzati hanno registrato un dato veramente allarmante di un decremento crescente negli investimenti, che nel 2015 ci riporta ai livelli del 2008. Questo siamo noi. Nel 2013 l'Europa ha perso definitivamente la leadership mondiale di investimenti nelle tecnologie green che aveva nel 2011. Abbiamo un calo d'investimenti nelle rinnovabili del 15 per cento, contro un più 23 per cento della Cina e degli Stati Uniti e un più 38 per cento dell'India. L'Unione non è attualmente sulla strada per poter conseguire il target del pacchetto 2030. Inoltre, i target in rinnovabili e di efficienza del pacchetto 2030 non sono sufficienti a conseguire il target di meno 40 per cento di gas serra che si è data Parigi. Questa fonte proviene dalla Fondazione di sviluppo sostenibile. E quel meno 40 non è valutato neanche sufficiente perché, per raggiungere gli obiettivi di Parigi, ossia contenere il surriscaldamento a un grado e mezzo, sembra si debbano ridurre le emissioni del 50-55 per cento. E noi non siamo neanche tendenzialmente verso il meno 40. Si registra, invece, un incremento di CO₂ in controtendenza con gli altri anni. E le proiezioni al 2020 e al 2030 prevedono ulteriori preoccupanti incrementi. Noi tenderemo, cioè, verso il 2020 e il 2030 ad aumentare le emissioni di CO₂ e non a diminuirle. Questo è il trend. Il target europeo sulle emissioni di gas serra al 2030 non è compatibile con il nuovo obiettivo di «verso 1,5 gradi», secondo la stessa fonte citata prima. Nella risoluzione del 6 ottobre scorso (questa è un'altra fonte: il Parlamento europeo) si invitano gli Stati membri a rivedere al rialzo i propri impegni di decarbonizzazione, per rispondere alla sfida di Parigi. È anche il Parlamento europeo, quindi, che riconosce che non stiamo andando nella giusta direzione. La nuova road map, secondo la Fondazione, dovrebbe prevedere per l'Europa nel 2030 una riduzione del 50-55 per cento di emissioni rispetto al 1990, contro il 40 per cento che ci eravamo prefissato. Quindi, dobbiamo assolutamente accelerare le azioni. In Italia, è necessario attivare reali politiche di decarbonizzazione, perché il nostro Paese è in controtendenza anche con l'Europa, che è a sua volta in controtendenza. Infatti, nel 2015 abbiamo registrato il più alto livello di emissioni di CO₂. Questo dato, che ci è stato presentato in Commissione, nel corso di audizioni con degli studi, è dovuto anche alle scellerate scelte legislative che hanno causato grande danno alle fonti energetiche rinnovabili e grande favore al vecchio fossile. Abbiamo registrato un aumento di emissioni di gas serra nel nostro Paese, signor Ministro, del 2,5 per cento. Questo è il risultato delle azioni: le parole restano parole e i risultati delle azioni si calcolano. Ci sono delle tabelle, ci sono delle statistiche, ci sono degli studi che ci parlano e con chiarezza ci mostrano il risultato delle nostre azioni. Tra il 2005 e il 2012 l'Italia ha raddoppiato il contributo di FER al consumo di energia, portandolo dall'8 per cento al 16 per cento e andando così meglio della media europea di Spagna, Francia e anche Germania. Poi però le rinnovabili hanno avuto cali precipitosi (e ve lo avevamo detto, quando ci siamo trovati a trattare il decreto destinazione Italia, che ciò sarebbe successo). Si è passati da una produzione aggiuntiva delle rinnovabili di 1.000 ktep degli anni 2011-2012 a soli 122 ktep aggiuntivi del 2015. Il rapporto dei numeri parla chiaro: non sono chiacchiere, non è sofismo e non è retorica. I numeri ci dicono dove stiamo andando. Occorre una nuova strategia energetica nazionale (SEN), se mai quella attuale può legittimamente chiamarsi così; occorre una nuova SEN 2030, con target capaci di avvicinarci all'impegno di Parigi: ridurre le emissioni, ridurre i consumi finali e aumentare il consumo finale lordo di rinnovabili elettriche. Secondo l'IPCC, il carbon budget residuo al 2100, nello scenario a 2 gradi, è pari a non più di 1.100 Gt; a oggi sono state emesse oltre 2.000 Gt. Secondo l'IEA (International energy agency), per rispettare il carbon budget a 2 gradi, un terzo delle riserve di petrolio, metà delle riserve di gas e l'80 per cento delle riserve di carbone dovrebbero rimanere interrate. Ma il carbon budget, rivisto nello scenario a 1,5 gradi, è circa la metà di quello a 2 gradi, e quindi, da calcoli, dovrebbe restare sotto terra, signor Ministro, il 66 per cento del petrolio, il 75 per cento di gas e il 90 per cento di carbone. Questi sono i fatti. Ci appare quindi opportuna questa ratifica, anche se tardiva, ma ci sembra già urgente un progetto di revisione dei target europei e nazionali delle emissioni di gas a effetto serra. Noi dobbiamo davvero (e doverosamente) puntare a questi obiettivi non più differibili. Quindi mi auguro che l'appuntamento di Marrakech sia un'occasione fattiva, anche se dalle note del Parlamento europeo sembra emergere che queste cose altrove siano più chiare che qui da noi.
2016-10-27	PD	FedeliValeria	Il destino comune che ci attende porta con sé la responsabilità di agire per tutelare il pianeta, cioè la nostra vita. Una responsabilità che è emersa chiara dalle parole dei leader riuniti a Parigi lo scorso anno per COP21, dove ho avuto l'onore di essere capo delegazione per il Parlamento italiano. Nell'aprire la Conferenza di Parigi, che ha portato a sottoscrivere l'accordo che oggi siamo chiamati a ratificare in via definitiva, il segretario generale Ban Ki-Moon ha ricordato che è l'ultima possibilità per salvare il clima, un'occasione unica che potrebbe non tornare. E il presidente Obama ha aggiunto che siamo la prima generazione a subire l'impatto dei cambiamenti climatici e l'ultima a poter fare qualcosa. Questa consapevolezza e questa responsabilità - questa presa d'atto, per restare alle parole di Sachs - sono finalmente largamente diffuse, tanto da aver coinvolto a Parigi 193 Paesi, responsabili del 96 per cento delle emissioni. L'Italia è arrivata a Parigi tra i pochi Paesi ad aver rispettato gli impegni di Kyoto: dal 1990 abbiamo ridotto le nostre emissioni del 23 per cento e produciamo da fonti rinnovabili un terzo dell'energia consumata. Importante è stato inoltre il contributo della Presidenza italiana dell'UE alla costruzione dell'avanzata posizione europea, come importante è stato il nostro ruolo nello sciogliere i punti di conflitto nella trattativa fatta a Parigi, per cui ringraziamo il Ministro ancora oggi. Con la ratifica dell'accordo confermiamo il nostro impegno a lavorare per tenere l'innalzamento della temperatura sotto i due gradi, possibilmente fermandoci a 1,5 gradi. La ratifica, inoltre, ci permette di continuare a partecipare con protagonismo ai prossimi appuntamenti, a partire da COP22 che inizierà a Marrakech, come diceva il relatore, dal 7 novembre. Un protagonismo che deve essere nostro, certamente, ma ancor di più europeo. Veniva detto giustamente che l'Unione europea ha ratificato il 4 ottobre l'accordo di Parigi, ma già a marzo 2015 aveva condiviso un impegno a ridurre le emissioni di gas a effetto serra del 40 per cento rispetto al 1990. Dopo l'approvazione dell'Accordo da parte dell'Europa abbiamo anche raggiunto quel traguardo del 55 per cento dei Paesi firmatari che hanno ratificato che serviva per renderlo effettivo. Insomma, dal prossimo 5 novembre avremo in vigore un accordo storico, capace di unire tanti Paesi - dalle grandi potenze, a Stati piccolissimi - intorno a obiettivi vincolanti per tutti, ma - giustamente - con modalità di realizzazione degli impegni calati sulle caratteristiche di ciascun contesto nazionale e con un sistema condiviso di governance internazionale. Approvando il disegno di legge oggi in discussione e completando la ratifica dopo il voto della Camera dei deputati, diamo seguito anche noi agli impegni presi, stanziando le risorse necessarie per i progetti pilota, per informare ed educare e per contribuire al Green climate fund (il Fondo verde per il clima), per il quale lo stanziamento è di 50 milioni l'anno per il triennio 2016-2018. La ratifica - bisogna sempre sottolineare ciò - rende vincolanti gli obiettivi e gli impegni dell'Accordo di Parigi. Votando in tal senso, dimostriamo di saperci assumere una responsabilità verso il futuro e le prossime generazioni. D'altra parte, un accordo che fosse stato calato dall'alto e avesse imposto a ciascun Paese le cose da fare avrebbe rischiato di essere un atto nobile, ma poco aderente alle necessità e alle scelte politiche di ciascun Governo. Lasciare a ciascun firmatario l'onere di autoimporsi vincoli stringenti è invece una scelta che mi pare ci aiuti a far crescere davvero la consapevolezza delle istituzioni e delle società e far essere l'Accordo davvero una scelta di ogni Paese. Le questioni climatiche - è bene che anche su questo si arrivi a una larga consapevolezza - rischiano non solo di danneggiare l'ambiente, ma anche di acuire disuguaglianze e produrre cambiamenti il cui impatto si annuncia davvero travolgente. Negli ultimi duecento anni (l'era definita Antropocene, nella quale per la prima volta l'uomo ha un impatto determinante sulla natura) l'impronta umana sulla terra è cresciuta enormemente, con la popolazione sestuplicata, passata da 1 a 6,6 miliardi, e con l'attività economica cresciuta di otto volte soltanto dal 1950 a oggi. Si è trattato di una grande transizione demografica e industriale, sostenuta principalmente dall'utilizzo di fonti di energia fossili, con un livello di inquinamento che ha alterato in maniera sostanziale gli equilibri del pianeta. Gli scenari per il 2100, senza interventi urgenti, decisi e concreti sono inquietanti: un aumento compreso tra i tre e i sei gradi delle temperature medie, l'innalzamento di due metri del livello del mare, 200 milioni di possibili rifugiati climatici e un aumento del 50 per cento del fabbisogno energetico mondiale. La questione riguarda davvero tutti - i Paesi sviluppati, così come quelli in via di sviluppo - ed è evidente come le questioni ambientali siano strettamente connesse a quelle sociali ed economiche. Non possiamo più considerare l'ambiente in cui viviamo come qualcosa di particolare ed estraneo a noi, ma dobbiamo sempre più integrarlo in tutte le politiche: si tratta dello spazio in cui viviamo e nulla può prescindere da questo. La lotta ai cambiamenti climatici riguarda, dunque, anche la lotta alle ingiustizie, alla diseguaglianza e alla povertà, così come le sfide di politica economica e industriale, per aprire una stagione di crescita che rilanci gli obiettivi di uno sviluppo sostenibile, così come è stato fatto all'ONU nel settembre 2015, incoraggiando anche le imprese e sostenendole a puntare su fonti energetiche sostenibili, innovazione, nuove tecnologie, creatività e ricerca. Questi sono tutti fattori presenti nel DNA dell'Italia, che dobbiamo saper riscoprire, valorizzare e modernizzare, ma - soprattutto - sostenere e incentivare. In questo senso, dobbiamo anche superare la storica contrapposizione tra obblighi ambientali e diritto allo sviluppo, trovando nuove forme di collaborazione tra Paesi e nel Paese, anche con quel meccanismo di differenziazione di oneri e obblighi e di scambio di conoscenze previsto dallo stesso Accordo di Parigi. Come sostiene l'ONU con l'Agenda 2030, lo sviluppo sostenibile riguarda tutti i Paesi e impegna tutti i Governi. L'obiettivo n. 13 dei 17 approvati nel settembre 2015 riguarda proprio il cambiamento climatico e la sfida a limitare l'aumento della temperatura e del suo impatto. Questo non è però un tema a sé, bensì integrato con le sfide preliminari contro la fame e la povertà, per ottenere l'uguaglianza di genere, l'istruzione di qualità, l'uso di energie pulite, la salute, l'innovazione e il lavoro. Lo sviluppo sostenibile, inteso in questo nuovo modo, è la cornice dentro il quale collocare ogni nostra scelta e ogni nostro agire per il futuro. È fondamentale che non sia soltanto - diciamo così - un espediente retorico. Ecco perché il provvedimento che oggi siamo chiamati a votare è davvero così importante. Non possiamo però nasconderci: quello di oggi, colleghi, è soltanto un primo passo e anche dopo la ratifica definitiva dell'Accordo in esame dovremo continuare costantemente, seriamente e concretamente il nostro impegno. Serve guidare il mondo davvero verso una nuova fase. Serve che la politica si dimostri capace di leggere, interpretare e governare i cambiamenti, che ormai caratterizzano stabilmente la nostra società e i processi di trasformazione ambientale, demografica e industriale, che sono in atto e che non si fermeranno. Lo ripeto: lo dobbiamo almeno alle prossime generazioni, se non anche a noi stessi, che oggi siamo in vita. Serve una rivoluzione green, articolata in ogni settore, per cambiare in profondità gli stili di vita, rendere consapevoli le cittadine e i cittadini di quanto importante sia questa sfida e attivare tutte le istituzioni, ciascuna per le proprie specifiche responsabilità. Infine, questa scelta deve diventare politica mainstream del legislatore, guidando ogni scelta e ogni politica, come elementi di un complessivo e sostenibile impegno con il futuro di tutti. Per le donne e gli uomini il possibile precede il reale ed è questa capacità che oggi dobbiamo riscoprire, abbandonando il determinismo e riprendendo in mano il cambiamento, orientandolo al benessere e alla sostenibilità. È una sfida complessa ed epocale, rispetto alla quale, ratificando l'Accordo in esame, dimostriamo di essere pronti. Dal momento del voto in avanti, però, dovremo dimostrare anche di esserne concretamente all'altezza.
2016-10-27	PD	PuppatoLaura	Stamattina abbiamo fatto molto tardi per il dilungarsi di diversi interventi sulla materia e vorrei ripristinare nel giro di pochi minuti un po' di verità rispetto ad alcuni dati forniti, che sono suscettibili di qualche modifica. Per quanto attiene alle rinnovabili, va innanzitutto detto che nel nostro Paese, secondo dati del giugno 2016, la quota di produzione da fonti rinnovabili ha superato quella da fonti fossili. Ciò è quanto riportato dal settimo rapporto di Fondazione Symbola e Unioncamere. Inoltre, vantiamo comunque il record mondiale tra i Paesi industrializzati per la quota di fotovoltaico con l'8 per cento nel mix nazionale. Va detto anche che, quando si afferma che siamo in ritardo rispetto alla ratifica, lo possiamo dire in relazione al fatto che avremmo voluto che la rappresentanza politica mondiale recuperasse le iniziative europee ben prima di quanto ha fatto nell'ambito della ratifica sottoscritta proprio dai due Paesi che inizialmente avevano avuto qualche difficoltà ad accettare una forte riduzione delle emissioni in atmosfera. Anche in conseguenza degli indiscutibili dati dell'Intergovernmental panel on climate change (IPCC), Cina e Stati Uniti d'America hanno dovuto prendere atto che era urgentissimo procedere. Pertanto, rispetto a questa necessità di partire insieme con le politiche di efficientamento e di riduzione delle emissioni in atmosfera possiamo tranquillamente dire che siamo stati in ritardo come Paesi europei soprattutto rispetto al resto del mondo. Per correttezza dobbiamo anche dire che siamo in anticipo rispetto al termine che si era data la COP21, avendo siglato il 22 aprile di questo anno presso l'ONU l'Accordo internazionale tra 170 Paesi. Sei mesi dopo, esattamente il 5 ottobre di questo anno, abbiamo sostanzialmente già ratificato l'Accordo: una quantità di Paesi superiore al 50 per cento (86 su 170) e una quantità di emissioni superiore al 55 per cento - oggi siamo ben oltre il 62 per cento - ha già ratificato questo accordo e messo in moto quella macchina che dovrà vederci a Marrakech, tra pochi giorni, stendere definitivamente i piano di azione per i prossimi anni. L'Europa è stata - voglio dirlo - un esempio positivo, un elemento di sfida sul tema delle emissioni in atmosfera. Ciò ha permesso agli Stati Uniti d'America, con Obama, di partire, già dal 2009 con la COP15 di Copenaghen, accelerando sull'importanza di condividere questa nuova linea strategica funzionale alla salvaguardia del pianeta, ma anche alla qualità del benessere dei cittadini che in questo pianeta abitano, nella riduzione delle emissioni in atmosfera. L'Europa, infatti, ha dimostrato che si può scendere del 19 per cento nelle emissioni dal 1990 a oggi, e che si è incrementato del 46 per cento il prodotto interno lordo. Ancora una volta - lasciatemelo dire - l'Italia è un esempio. Siamo il primo Paese europeo - non il secondo né il terzo - per riduzione delle emissioni in atmosfera dal punto di vista industriale. La nostra quota non è -19 ma -28,2 per cento rispetto al 1990 sulle emissioni industriali. C'è un dato che credo debba essere consegnato perché di particolare rilievo: abbiamo 14,3 tonnellate di petrolio equivalente per ogni milione di euro prodotto; siamo, dunque, ben al di sotto di Spagna, Germania e Francia, con 312 tonnellate per milioni di euro prodotto. Siamo sotto qualunque altro Paese europeo, escluso il Regno Unito, la cui produzione non è però manifatturiera, per cui abbiamo una riduzione di quasi 200 tonnellate rispetto alla Germania. Abbiamo, quindi, obiettivamente una quantità di investimento in tecnologie pulite abbondantemente superiore a tutti gli altri Paesi europei. Concludo con le 107 tonnellate di anidride carbonica, la famigerata CO₂ equivalente per milione di euro prodotto. Anche in questo caso siamo primi in Europa con 50 tonnellate in meno della Germania, escludendo la Francia che, com'è noto, con il nucleare parte da un vantaggio competitivo limitato alle emissioni in atmosfera. Dico un'altra cosa. Siamo stati un esempio positivo ma non ce ne vantiamo; lo diciamo perché abbiamo ascoltato una serie di pessimismi che superano abbondantemente i pessimismi della ragione. PRESIDENTE. Deve concludere, senatrice. PUPPATO (PD). Il 15 ottobre a Kigali, in Ruanda, 197 Paesi - lo dobbiamo dire, signor Presidente - hanno trovato un'intesa straordinaria, definita da Kerry, segretario di Stato americano, da Arias Cañete, commissario europeo per l'azione per il clima, e da Solheim, direttore esecutivo dell'UNEP, l'agenzia dell'ambiente dell'ONU, la più grande convenzione per la riduzione di temperatura mai raggiunta a seguito dell'uso degli idrofluorocarburi per il funzionamento di frigoriferi e impianti di condizionamento. Solo questo prevedrà una riduzione, dal 2017 in avanti, di mezzo punto nell'effetto climatico dal punto di vista dei gas serra. PRESIDENTE. Concluda, senatrice, stiamo riscaldando il pianeta. PUPPATO (PD). Siamo un Paese traino, ma, al contempo, come è scritto benissimo in questo disegno di legge di ratifica, come tutti i Paesi traino, dobbiamo essere un esempio positivo per forzare la mano, per spingere l'acceleratore, per fare in modo che il pacchetto clima-energia come il pacchetto sull'economia circolare raggiungano i loro scopi in tempi rapidi, producendo gli effetti auspicati da tutti noi. Rivolgo un ringraziamento particolare a chi, in questi anni, ha voluto che l'Italia rappresentasse il meglio per quanto riguarda il tema delle energie rinnovabili e della riduzione delle emissioni in atmosfera.
2016-11-03	FI	AmideiBartolomeo	Attraverso la modifica della legge 6 dicembre 1991, n. 394, si è dipinto un quadro nuovo dei parchi nazionali o di quelli interregionali (ma, come detto dal senatore Caleo, propedeutici alla dimensione nazionale). Debbo dire che questo quadro idilliaco e paradisiaco non corrisponde al vero. Posso dire ciò con cognizione di causa: sono cresciuto e vivo nel Delta del Po che, per chi non lo sapesse, è una delle aree umide più belle - forse la più bella - tra quelle presenti in Europa. L'area si trova a circa tre metri sotto il livello del mare. Il territorio - se ne è parlato stamattina durante l'esame del disegno di legge - è tenuto in piedi dall'opera dell'uomo attraverso quelle strutture e quelle opere che si chiamano idrovore e che consentono alle genti di vivere in quest'area umida, caratterizzata da un ambiente naturale stupendo. La popolazione è così riuscita a vivere in queste zone negli ultimi anni, ma - io direi - negli ultimi secoli. Infatti, il vero cambiamento è avvenuto nel 1604 con il cosiddetto taglio di Porto Viro, con cui si è deviato il corso del Po, che credo rimanga ad oggi l'opera idraulica più importante che si sia mai effettuata sul nostro territorio nazionale.
2016-11-03	PD	CaleoMassimo	CALEO, relatore. Grazie, signora Presidente. Dicevo, è cresciuta la consapevolezza dei cittadini italiani rispetto alle tematiche ambientali. È poi maturata la cognizione degli effetti del climate change e della relativa necessità di tutelare la biodiversità. Per questi motivi, una modifica della legge è necessaria. Non dobbiamo aver paura di aggiornare una normativa che risente del tempo e che necessita di una versione 2.0, per il rilancio dell'attività delle aree protette e la gestione delle nuove competenze che vogliamo attribuire loro. Colleghi, superare gli scetticismi è difficile: sappiamo bene quanto sia più semplice creare consenso per il mantenimento dello status quo. Ma la scommessa che ci attende oggi non è difendere l'esistenza dei parchi - a cui nessuno sta attentando - bensì creare le condizioni affinché essi assolvano al meglio alle proprie funzioni: tutela e accrescimento della biodiversità; promozione di buone pratiche nell'uso delle risorse naturali; educazione alla sostenibilità e valorizzazione dei territori e delle economie locali. Il sistema delle aree protette tocca, con intensità differenti, oltre la metà dei Comuni italiani, costituendo un'importante risorsa verde anche per le grandi città. A mio parere i parchi, come prezioso strumento di gestione delle risorse naturali e del territorio, o vivono ed espandono la propria attività di motore dello sviluppo sostenibile fuori dai propri confini, dialogando quindi con le realtà territoriali su cui insistono, oppure sopravvivono nell'inutilità, nell'autoreferenzialità o, peggio ancora, possono trasformarsi nella foglia di fico dietro cui nascondere i vari atti di aggressione al territorio e al paesaggio perpetrati da amministratori poco avveduti o da imprenditori spregiudicati. I parchi devono essere vissuti come uno strumento utile, vicino alle persone, in grado di migliorare le nostre condizioni di vita, strumenti virtuosi di politiche pubbliche capaci di sollecitare l'azione dei soggetti privati disposti a scommettere sull'economia verde. Per fare questo, è necessario coinvolgere maggiormente le comunità locali, anche con le modalità organizzative e gestionali dell'ente. L'impianto del disegno di legge prevede tutto questo e vorrei ringraziare tutti coloro che hanno lavorato duramente per portare il provvedimento fin qui: il Presidente e tutti i colleghi della Commissione ambiente, il consigliere De Salvo e i funzionari della Commissione, la Direzione aree protette e l'ufficio legislativo del Ministero dell'ambiente. L' iter in Commissione di questo disegno di legge è stato molto lungo proprio perché eravamo consapevoli della difficoltà di agire su una legge così importante. L'attività istruttoria, checché se ne dica, è stata particolarmente approfondita. Abbiamo proceduto ad un'articolata fase di ascolto di tutti i portatori di interesse delle aree protette. Venticinque è il numero di audizioni svolte in Commissione, tra cui quelle delle più rappresentative associazioni ambientaliste, senza contare le missioni nei territori dei vari parchi. Abbiamo svolto trentasei sedute in sede referente. Al Testo unico sono stati presentati un totale di 1.884 proposte emendative: un lavoro di sintesi importante che ci ha portati al testo che ci apprestiamo a discutere, un testo che basa il suo impianto su una governance più snella e rafforzata per le aree protette. Il problema dei lunghi commissariamenti e delle mancate intese viene eliminato, diventa più forte il ruolo del Presidente del parco, sempre nominato con decreto dal Ministero dell'ambiente e della tutela del territorio e del mare, previa intesa della Regione o delle Regioni sul cui territorio ricade l'area protetta, nell'ambito di una terna di soggetti con una comprovata esperienza nelle istituzioni, nelle professioni e nella gestione di strutture pubbliche o private. La carica diventa incompatibile con qualsiasi altro incarico elettivo e con incarichi negli organi di amministrazione degli enti pubblici. Per superare l' impasse, come dicevo poc'anzi, dei lunghi commissariamenti, scaduto il tempo per l'intesa con le Regioni, si provvede in quarantacinque giorni alla nomina, sentite le Commissioni parlamentari competenti - badate bene - scegliendo prioritariamente tra i nomi della terna e non, come ho sentito dire, discrezionalmente tra gli uomini di fiducia del Ministro. Colleghi, permettetemi un inciso: non credo che i Presidenti dei parchi debbano connotarsi solo per l'ottimo curriculum scientifico, devono bensì possedere l'esperienza e la capacità per sapersi misurare con i contesti di riferimento, così come i direttori che invece di assurgere al ruolo di dirigenti ministeriali, che decidono da soli cosa è meglio fare, diventano lo strumento per il raggiungimento degli obiettivi che gli organismi preposti - il presidente, il consiglio del parco e la comunità del parco - definiscono. Non basta che le nomine siano fatte da istituzioni il più distanti possibile dal territorio dove insiste il parco per avere la garanzia della loro qualità. La nomina di un direttore, fatta in maniera discrezionale da un Ministro, non può essere migliore di quella fatta da un buon consiglio direttivo. Con l'abrogazione dell'albo dei direttori di parco prevediamo, quindi, una nuova e più trasparente procedura per la nomina del direttore che sarà designato dal consiglio direttivo sulla base di una terna. La terna sarà il risultato di una selezione pubblica tra profili di comprovata esperienza nella gestione delle aree protette e dell'amministrazione pubblica. Cosa vuol dire? Mentre ora abbiamo un albo composto principalmente da uomini e donne (poche) sopra i cinquant'anni, alcuni dei quali addirittura senza laurea, d'ora in poi solo i vincitori di concorso con comprovata esperienza di tipo gestionale nelle aree protette, sia terrestri che marine, potranno ambire a questo importante ruolo. Abbiamo modificato la composizione del consiglio direttivo, che avrà dai sei agli otto membri e sarà designato per il 50 per cento dalla comunità del parco. Tutto questo per risparmiare tempo e denaro, e rendere le decisioni più rapide e agevoli in capo a un presidente a più diretto contatto con la comunità del parco, sotto la vigilanza del Ministero dell'ambiente e dei revisori dei conti. L'obiettivo è chiaro. Avvicinare il parco al territorio, senza che questo perda il contatto con un sistema nazionale e internazionale di conservazione della natura. I parchi non sono il fine della conservazione, ma uno dei mezzi, seppur fondamentale, per raggiungere le nuove frontiere della conservazione. I parchi, quando sono isolati, anche quelli meglio gestiti, non raggiungono quasi mai significativi risultati nella conservazione degli habitat, specie se non sono inseriti all'interno di una rete ecologica e se non sono guidati da una strategia nazionale per la conservazione della biodiversità. Abbiamo voluto riproporre un nuovo comitato per le aree protette che metta assieme tutti i parchi, nazionali e regionali, che abbia funzioni consultive e propositive, che al suo interno veda il Ministero dell'ambiente e della tutela del territorio e del mare e quella delle politiche agricole alimentari e forestali, le Regioni, i Comuni, Federparchi e le associazioni ambientaliste, con l'egida e il supporto tecnico di ISPRA . Il nuovo Comitato tecnico nazionale, in coordinamento con il Comitato paritetico per la biodiversità, istituito con decreto del Ministero dell'ambiente, sarà lo strumento puntuale per mettere a sistema finalmente tutte le aree protette del nostro Paese, e per definire gli obiettivi e le azioni da compiere per raggiungere gli obiettivi nazionali e sovranazionali di tutela della biodiversità. A rafforzare ancora di più il sistema nazionale delle aree protette abbiamo inserito nel testo una grande novità: le aree del territorio inserite nella rete ecologica europea definita Natura 2000, SIC e ZPS, ricadenti interamente o parzialmente, e addirittura quelle esterne all'area protetta, saranno gestite dal parco e concorreranno, assieme ad esso, alla conservazione della biodiversità. Inoltre, laddove esistano delle aree marine protette che confinano con un parco terrestre si va a formare un ente unico, classificato come parco nazionale con estensione a mare. Altro capitolo importante è il piano del parco. Mantenendo le finalità fondamentali di tutela dei valori naturalistico-ambientali, storici, culturali, antropologici e tradizionali, il piano del parco assorbe il piano economico-sociale, che viene abrogato, e assume anche il ruolo di strumento con il quale il parco può disciplinare iniziative economiche di valorizzazione del territorio e del patrimonio edilizio tradizionale e agro-silvo-pastorali nonché di turismo sostenibile. Al piano, il cui iter di approvazione viene semplificato, viene riconosciuta anche la valenza paesaggistica (e questo è un altro aspetto molto importante), rafforzata dall'obbligo di valutazione ambientale strategica. Per semplificare le procedure del codice urbano, che dal 2004 prevedeva la doppia autorizzazione, dell'ente parco e della sovraintendenza, anche per interventi di modesta entità, è previsto, in vigenza del piano con valenza paesaggistica o in assenza del piano con riferimento al codice urbano, il nullaosta unico. Questo tema è stato affrontato insieme al Ministero dei beni e delle attività culturali e del turismo e visionato anche dall'Osservatorio dei beni culturali. Attraverso il piano, il parco può inoltre definire le aree contigue di intesa con la Regione. Nelle aree contigue il parco regolamenta l'attività venatoria ed estrattiva e la pesca. Sempre nel piano del parco si definiscono gli obiettivi di conservazione specifici per ogni area protetta. Quanto al controllo della fauna selvatica, viene introdotto il divieto esplicito di caccia nei parchi. Per la salvaguardia della biodiversità vengono introdotti piani di gestione della fauna selvatica di competenza dell'ente parco con il parere obbligatorio e vincolante dell'ISPRA e l'impiego di personale qualificato, dipendente o esterno, ma con formazione certificata dall'ISPRA stessa. I piani prevedono il contenimento - a partire dai metodi non cruenti fino alla cattura e, solo come ultima istanza, all'abbattimento, sempre con il parere vincolante dell'ISPRA - delle specie che possono comportare danno alla biodiversità e rischi per l'incolumità umana. Per quanto concerne servizi ecosistemici e royalty, i gestori di impianti elettrici, attività estrattive, impianti a biomasse, coltivazioni di idrocarburi, oleodotti, metanodotti, elettrodotti non interrati e pontili di ormeggio per imbarcazioni, già presenti e attivi all'interno dei parchi al momento dell'entrata in vigore della legge, dovranno corrispondere un contributo agli enti per i servizi ecosistemici offerti. Una parte cospicua di questo contributo confluirà in un fondo, istituito presso il Ministero dell'ambiente e della tutela del territorio e del mare, destinato al finanziamento di politiche e piani per la conservazione e la tutela della biodiversità nell'area parco. I parchi avranno inoltre la facoltà di imporre ai visitatori un ticket per i servizi offerti e di concedere a titolo oneroso il proprio marchio, di stipulare contratti di sponsorizzazione, di disporre dei beni demaniali e di quelli confiscati alle mafie. Al Governo viene affidata una delega per l'introduzione di sistemi volontari di remunerazione dei servizi ecosistemici offerti dalle aree protette, come era stato previsto nella legge sulla green economy, il famoso collegato ambientale. Poi c'è la partita dei nuovi parchi: c'è un emendamento del relatore, sottoposto a validazione della Commissione bilancio, sul Parco regionale del Matese e sul Parco naturale regionale di Portofino, dove si uniscono, anche qui, terra e mare, area protetta marina e parco terrestre. C'è poi la grande scommessa dal Parco del delta del Po, parco interregionale, con una delega al Governo per la sua istituzione. L'area deltizia più importante d'Europa muove da una situazione di stallo, si dà la possibilità di realizzare un parco interregionale, con una regia unica, prodromico alla nascita di un parco nazionale. Credo sia un passo importante e significativo che bisogna saper cogliere nella sua importanza per proseguire poi con la definizione dell'area protetta. Con questo provvedimento, come dicevo poc'anzi, abbiamo anche rimediato a ferite e dimenticanze della legge n. 394 del 1991: terra e mare in un unico parco; finalmente un ruolo definito per ISPRA. Raccolgo anche le critiche avanzate da coloro che hanno eccepito che il ruolo dell'ISPRA è quello di ricerca scientifica nei confronti delle aree protette: per la prima volta abbiamo dato un ruolo specifico all'ISPRA, uno dei principali istituti di ricerca e monitoraggio in campo ambientale, con autorevoli ricercatori. Ebbene, per la prima volta l'ISPRA avrà una parola importante nella definizione della strategia di conservazione dei nostri ecosistemi e dei parchi. A ogni parco è stato dato, all'interno del Piano del parco, un obiettivo in termini di conservazione da raggiungere, che deve essere rendicontato annualmente, tramite il Comitato per le aree protette, al Parlamento: quindi, il massimo del monitoraggio unito al sostegno della ricerca scientifica da parte dell'ISPRA. Credo che queste siano le principali novità del provvedimento, che vanno a colmare anche alcune mancanze presenti nella legge n. 394, che - lo ripeto in quest'Assemblea - è stata una legge fondamentale per la promozione dei parchi in Italia e una pietra miliare della conservazione di questo Paese. Mi avvio alla conclusione: questo disegno di legge vuole riaccendere l'interesse delle istituzioni verso i parchi con l'intento di ricondurli nel più ampio quadro delle strategie mondiali e comunitarie per la conservazione della biodiversità e per arrestarne la perdita, facendo in modo che anche i parchi siano parte attiva per la lotta ai cambiamenti climatici e al mutamento degli habitat. Con questa proposta noi riteniamo di aver dotato i parchi di qualche strumento in più per mettersi al servizio delle comunità e per contribuire al miglioramento del Paese. Concludo, cari colleghi, ricordando un aspetto per me molto importante e anche emozionante. Nel mio percorso di ascolto, che ha toccato gran parte della penisola, durante il quale ancora una volta ho potuto apprezzare le bellezze straordinarie del nostro Paese, dal Nord al Sud, passando per il Centro e le nostre stupende isole, grazie al collega Morgoni ho conosciuto l'unicità dei Monti Sibillini e del loro parco sul versante marchigiano, dopo aver apprezzato qualche anno fa in altre vesti (allora ero presidente di un'area protetta) la parte umbra, quella legata in maniera indissolubile a Norcia e a Castelluccio. Ebbene, a Ussita, io e il collega Morgoni, in un'affollata assemblea pubblica, abbiamo incontrato semplici cittadini, imprenditori, pastori, allevatori e operatori turistici, soprattutto giovani e donne, persone che vivevano all'interno dell'area protetta. Questo tema riguarda tutti i parchi: la gente che ci viveva, dopo un iniziale scetticismo, ha cominciato a dare grande apporto al parco. Pertanto, dopo l'iniziale e fisiologico scetticismo, queste persone ne hanno riconosciuto il valore e hanno voluto contribuire decisamente alle opportunità straordinarie che il parco offriva loro; con protagonismo hanno accorciato le distanze che molte volte si palesano tra le decisioni romane e le priorità rappresentate dalle comunità locali. Le utili conservazioni realizzate in quelle giornate, al pari di altre avute nei territori dei parchi, hanno orientato anche il perfezionamento di questa proposta di riforma che, senza nulla togliere all'orizzonte strategico nazionale e internazionale dei parchi, trova il suo cuore pulsante all'interno delle comunità che ci vivono e ci lavorano. Vorrei dedicare questo lavoro a loro, a queste comunità, alla gente di Ussita, di Visso, di Norcia, di Castelluccio e di Preci, senza dimenticare Amatrice, Accumuli, Arquata del Tronto e le centinaia di borghi del nostro entroterra colpiti più volte e in maniera drammatica dal terremoto. Lavoriamo, colleghi, affinché possano tornare al più presto nei luoghi di appartenenza alle loro attività, a fare comunità. Il parco deve diventare protagonista e vettore della buona ricostruzione, della memoria, del buon uso del territorio; si deve poter vivere e trarre benefici, non solo di natura economica, ma anche in termini di qualità della vita in questa straordinaria e bellissima montagna. I Monti Sibillini, con il loro parco, devono diventare il paradigma di un'Italia che vuole valorizzare la bellezza del paesaggio e difendere un ecosistema dove le persone vivono bene, con grande afflato con la natura. A tutti loro dobbiamo tendere in uno straordinario sforzo comune, a tutti loro dobbiamo offrire non solo la nostra solidarietà, il nostro abbraccio e la nostra vicinanza, ma anche dare dimostrazione di capacità politica, in maniera tale che si possano dare risposte concrete e veloci.
2016-11-03	PD	ParenteAnnamaria	Signor Presidente, oggi in Aula voteremo un provvedimento che tiene fede a un impegno di questo Governo e della maggioranza, ma direi anche delle forze di opposizione, e alle tante discussioni fatte in queste Aule parlamentari (visti gli interventi dell'opposizione), che è quello di prendersi cura delle tante lavoratrici e lavoratori autonomi del nostro Paese. Nello stesso disegno di legge si affronta il tema del lavoro agile e di come il lavoro debba cambiare in base ai mutamenti della tecnologia con l'obiettivo di conciliare tempi di vita e di lavoro con la produttività: tutto in uno stesso provvedimento, per rendere il nostro Paese moderno ed efficiente, con più diritti e con un welfare in grado di sostenere il futuro delle prossime generazioni e delle nostre imprese. In questa legislatura - come si è detto in molti interventi - abbiamo portato a casa una riforma del lavoro, una riforma sistematica, e con il provvedimento in esame aggiungiamo un altro tassello. Ricordo che, quando il 9 aprile 2014 arrivò in Parlamento la delega sul lavoro, il jobs act, uno degli impegni che abbiamo assunto è stato quello di tracciare una linea di demarcazione tra il lavoro subordinato e il lavoro parasubordinato e autonomo. Con il decreto attuativo della legge delega n. 81 del 2015 è stato chiarito che ogni rapporto di lavoro, ancorché di natura parasubordinata e autonoma, che si concretizzi in prestazioni esclusivamente personali, continuative e le cui modalità siano organizzate dal committente anche con riferimento ai tempi e luoghi di lavoro, debba essere ricondotto alla disciplina del lavoro subordinato. Oggi ci troviamo qui a rispettare una duplice promessa: da un lato, stiamo per approvare la seconda gamba del jobs act, cioè maggiori tutele ai lavoratori autonomi e alle lavoratrici autonome e, dall'altro lato, anche in questo provvedimento si definisce in maniera chiara il lavoro autonomo come lavoro prevalentemente proprio e senza vincolo di subordinazione nei confronti del committente. Questo confine - lo ricordava ieri anche il Sottosegretario - è stato una delle fondamenta della riforma del lavoro, contenuta quindi sia nel jobs act che nel jobs act del lavoro autonomo, per smascherare abusi e false partite IVA. Senatore Barozzino, quante volte abbiamo parlato in quest'Aula delle false partite IVA e della necessità di porre un confine rispetto al lavoro autonomo e al lavoro dipendente? Quante volte l'opinione pubblica si è interrogata su questi temi? Ecco, noi li abbiamo affrontati e abbiamo trovato una soluzione. Si tratta poi di aumentare i diritti dei lavoratori autonomi che non sono imprenditori, anche perché l'Italia - secondo dati del Censis - è il Paese europeo con il più alto numero di giovani lavoratori autonomi: 941.000 nella classe tra i venti e i trentaquattro anni. Siamo i primi in Europa. La sfida quindi che oggi siamo chiamati ad affrontare è assicurare tutele, strumenti di assistenza e sostegno a quei lavoratori e a quelle lavoratrici. Sono stati molto puntuali gli interventi del mio Gruppo, che hanno ricordato le principali tutele. Ne ripercorro solo alcune: si affronta il tema della formazione con il rafforzamento delle deduzioni delle spese di partecipazione a convegni, congressi o a corsi di aggiornamento professionale, stabilendo che la formazione è il cuore di questo tipo di lavori. Si applica la tutela - come ricordato da molti di noi - dei tempi di pagamento anche alle transazioni commerciali tra lavoratori autonomi e amministratori pubblici; modifica molto importante e tanto attesa che ha compiuto la Commissione lavoro. Si affrontano poi i temi delle clausole abusive, della maternità e del congedo parentale. Potranno avvalersi del congedo parentale sia le mamme che i papà nel limite complessivo di sei mesi nell'arco di vita dei tre anni del bambino. Si avrà la possibilità di ricevere l'indennità di maternità pur continuando a lavorare e, in caso di malattia o infortuni, il versamento dei contributi previdenziali e dei premi assicurativi per questi lavoratori è sospeso per l'intera durata della malattia o dell'infortunio. I liberi professionisti potranno aggregarsi in reti, consorzi o forme associate per accedere ai bandi di gara. I centri per l'impiego e gli organismi autorizzati alle attività di intermediazione dovranno dotarsi - come molti hanno ricordato - di uno sportello dedicato al lavoro autonomo. Si attribuisce altresì un ruolo importante alla nascente Agenzia per il lavoro, l'Anpa, una vera rivoluzione nel nostro Paese. Concordo personalmente con il senatore Divina e credo che, in questi giorni drammatici che stiamo vivendo, il provvedimento del Governo debba contenere tutele anche per queste tipologie di lavoratori autonomi nelle zone colpite - ahimè - dal terremoto. Per quanto riguarda il lavoro agile, il secondo capo del provvedimento in esame ne offre una cornice, come ha detto bene il relatore nella sua relazione nel corso della replica. Il lavoro agile è definito come modalità di esecuzione del rapporto di lavoro subordinato. L'esponente di Forza Italia che mi ha preceduto ha ricordato le centinaia e centinaia di accordi che già ci sono su questo tema tra aziende e sindacati. Invito chi critica tale tema a uscire da queste stanze e capire dove sta la realtà, cosa succede, quanti accordi ci sono già sul lavoro agile, perché il mondo va avanti. E va chiarito che stiamo introducendo non una nuova tipologia contrattuale, ma una modalità di svolgimento della prestazione lavorativa stabilita mediante accordo tra le parti, anche con forme di organizzazione per fasi, cicli e obiettivi e senza vincoli di orario e di luogo di lavoro. Quante discussioni in Commissione lavoro abbiamo svolto su questo tema. La capacità competitiva dell'Italia passerà, infatti, per un'innovazione di processi e questo è molto importante. Andiamo al di là della retorica del posto fisso dall'una e dall'altra parte. Noi avremo aziende organizzate per processi, per risultati e solo quindi importanti modalità di lavoro diverse. Con questo disegno di legge il lavoro agile viene incoraggiato. C'è un'altra disposizione legislativa che è contenuta nella legge di stabilità dell'anno scorso e che quest'anno il Governo rafforzerà: si tratta della norma contenuta nella circolare che attua il sostegno al welfare aziendale. In quella disposizione è già nominato il lavoro agile come fattore di possibilità di misurare la produttività. Si tratta di un punto davvero importante proprio per quanto ho detto prima. Si parla di industria 4.0 e anche nella legge di bilancio di quest'anno ci saranno misure sostenute su questo e, quindi, andiamo incontro a realtà già esistenti. In tema di salute e sicurezza si è già discusso ieri. È chiaro che, trattandosi di una modalità di lavoro subordinato, vanno applicate le stesse tutele del lavoro subordinato. E questo è un tema molto delicato, perché parliamo di lavoratori e lavoratrici che escono dal luogo di lavoro e possono anche lavorare in luoghi diversi, tant'è vero che tantissimi accordi tra le parti parlano di luoghi idonei. La salute e la sicurezza dei lavoratori e delle lavoratrici - tema davvero delicato e mi fa impressione quando lo si rappresenta come burocrazia - credo sia anche un valore per le aziende, che hanno a cuore la sicurezza dei propri dipendenti e non voglio pensare che non sia così. È un valore nazionale. Nella Commissione infortuni studiamo i tantissimi infortuni che avvengono sul lavoro. La salute e la sicurezza sono un valore sociale ed è chiaro che anche con il jobs act abbiamo semplificato alcune normative. Ma semplificare è una cosa, altro è affrontare con estrema delicatezza il tema che riguarda la vita dei nostri lavoratori e delle nostre aziende. È per questo che il testo del Governo, come si è presentato al Parlamento, raggiunge un punto di equilibrio, che la Commissione ha confermato nella proposta del testo per l'Assemblea. Mi avvio a concludere dicendo che si è discusso di previdenza. Il Governo ieri ha annunciato che il testo della legge di bilancio è alla Camera dei deputati. Noi lo esamineremo in seconda lettura. Ha annunciato misure importanti. Il tema previdenziale, molto atteso dai lavoratori e lavoratrici, andava affrontato in legge di bilancio perché si richiedono risorse adeguate. Il sottosegretario Nannicini ha annunciato un'aliquota al 25 per cento per le partite IVA non ordinistiche. Siamo alla terza legge di stabilità con cui si cerca di diminuire questa aliquota e siamo molto contenti di arrivare al 25 per cento, perché il provvedimento è atteso da chi è in queste condizioni. Ieri il Governo ha approvato un ordine del giorno da me presentato per la revisione complessiva del sistema previdenziale e dell'intero comparto del lavoro autonomo che affronta anche il tema della gestione separata, che il senatore Berger molto opportunamente richiamava. Per queste ragioni il mio Gruppo voterà convintamente a favore perché il provvedimento è giusto per le persone che aspettano tutele da anni, dalla maternità alla malattia, all'aiuto nella ricerca del lavoro. È un provvedimento adeguato a un progresso umano.
2016-11-08	PD	LoMoroDoris	Però, con lealtà e con franchezza, dobbiamo dire che la sospensione della contrattazione collettiva sarebbe stata intollerabile lo stesso. Essa, infatti, non è stata il frutto cattivo e spregevole - perché in sé è un fatto negativo - di una volontà politica particolare, ma essa è dovuta alla congiuntura economica che il Paese e l'Europa hanno vissuto.
2016-11-08	PD	CaleoMassimo	Ho fatto questa premessa per dire che mettiamo mano ad una legge che non è stata inutile, ma importante; una legge che non ha esaurito la sua fase propulsiva, ma che abbisogna di alcuni elementi di innovazione, di alcune correzioni che vanno a interagire con alcuni vulnus che si sono palesati in questi venticinque anni. Senza snaturare la struttura della legge, abbiamo cercato d'introdurre elementi che potessero far ripartire con più forza, anche con entusiasmo, un sistema che si era un po' affaticato, con il rischio di afflosciarsi su se stesso. Era quindi un'operazione che andava compiuta con grande attenzione; credo inoltre che le leggi - me lo insegnate, colleghi - sono tutte migliorabili, però in quel momento noi avevamo di fronte un bivio che ci ha portato a fare delle scelte che sicuramente non stravolgono la struttura ma la rendono più forte, più trasparente, più efficace, dando un segnale di attenzione a un mondo che aveva determinate aspettative. Partendo da questi presupposti credo quindi che il lavoro fatto dalla Commissione sia importante. Ci sono state decine di sedute e di audizioni, vorrei quindi ringraziare veramente il Presidente e tutti i colleghi che si sono adoperati per la redazione definitiva del testo; ognuno ha svolto un proprio ruolo e devo dire che i contributi arrivati, frutto anche di esperienze politiche e personali decise, sono stati importanti: molte di queste proposte sono state inserite nel testo che è stato portato all'attenzione dell'Assemblea. Allo stesso modo, dico subito in premessa che ritengo importante che il relatore tenga conto anche di alcune proposte arrivate con gli emendamenti presentati in Aula: senza snaturare il significato del testo unico presentato, una valutazione positiva di alcuni emendamenti sicuramente (anche questa notte) cercherò di farla. In questo percorso c'è stata un'interlocuzione anche con il mondo ambientalista. Nella relazione introduttiva ho parlato di una interlocuzione, di un rapporto, di un dialogo con il mondo dei parchi, in particolare con Federparchi che in questi anni è nata, si è strutturata e si è arricchita di competenze molto importanti, e credo che questo sia un valore. Io arrivo da quel mondo: sono stato presidente di un parco, sono stato dirigente nazionale di Federparchi e lo sono stato in un momento in cui in Italia quando si andava a parlare dei parchi si rischiava l'assedio: non eravamo accolti con le fanfare e con la musica sinfonica, bensì con grande scetticismo. Se nel nostro Paese c'è stato un passaggio culturale non penso adeguatamente sottolineato è stato quello che ha visto le comunità locali, le associazioni di categoria agricole, gli operatori turistici e gli artigiani passare in questo ventennio da uno scetticismo e da un ostracismo molto importanti a una condivisione, ad un apprezzamento, al punto che adesso sono proprio i territori stessi e le comunità locali a chiedere di inserire pezzi di territorio all'interno dell'area protetta. È una soddisfazione personale, ma penso che sia soprattutto una maturazione dal punto di vista culturale e politico che bisogna cogliere come rappresentanti degli italiani nel Parlamento; abbiamo cercato di considerare questo aspetto ed abbiamo anche cercato di introdurre le correzioni che erano necessarie. Quando io parlo della maggiore efficacia nella governance, della trasparenza e di una maggiore celerità nelle decisioni, parlo di un aspetto che costituisce una delle macchie tuttora esistenti nel sistema dei parchi. A causa dei lunghi commissariamenti e della circostanza che molte volte il Ministero dell'ambiente e gli altri Ministeri non trovano l'accordo necessario con le Regioni, i parchi subiscono delle lunghissime fasi in cui non c'è una direzione politica autorevole supportata da un'intesa tra Governo, Regioni e territorio. Abbiamo previsto tempi stretti, colleghi, perché pensavamo e pensiamo tuttora di dare la possibilità al Ministro di decidere, cercando l'intesa su una terna. Forse non ci ricordiamo molto bene la legge n. 394 originaria, ma in tale proposta di modifica il profilo del presidente è molto definito e viene definito da particolari competenze che prima non aveva. Adesso invece individuiamo caratteristiche legate alla professionalità, alla competenza e alla gestione molto più profonde rispetto alla precedente stesura. L'altro aspetto che a me interessa è di mettere assieme e cercare di far dialogare una visione centralistica, ministeriale, con una visione locale: i parchi, se non riescono ad uscire dai propri confini, rischiano veramente di morire. Noi dobbiamo valorizzare molto di più e meglio la funzione; non bisogna vedere il protagonismo delle comunità locali come un'invadenza, un'ingerenza rispetto a prerogative che deve avere lo Stato. Trovare il giusto equilibrio tra un'azione importante, un'impronta programmatica del Ministero e un sano protagonismo locale, credo non disturbi troppo la legge, a tal punto che la compensazione rispetto a un decisionismo ministeriale è stata combinata in tale provvedimento con la scelta del direttore da parte del consiglio direttivo. Siamo rimasti l'unico Paese in Europa a scegliere i direttori attraverso un albo che è fermo da trent'anni, dove c'è anche una presenza, una rappresentanza di ultracinquantenni. Credo sia importante dare un segnale anche ai giovani, in termini di selezione di capacità e di competenza che devono mettere a disposizione di questo Paese. Ho conosciuto in tanti anni giovanissimi preparati, laureati nelle più disparate discipline, non solo ricercatori laureati in scienze naturali. In un parco fluviale credo che anche un ingegnere idraulico possa dire qualcosa in termini di competenza. Perché vietare la possibilità di competere in questi posti? Essi non vanno considerati, come accaduto in questi anni, una sovrintendenza. Il direttore era vissuto come una sovrintendenza: il sovrintendente del Ministero presso le comunità locali. Abbiamo cercato di superare anche questo aspetto. Ho sentito parlare molto, anche in articoli sui giornali, del fatto che manca un orizzonte strategico alla nuova fase dei parchi e delle aree protette e anche il supporto della ricerca e dell'università. Voglio però essere chiaro: è per la prima volta, colleghi, che abbiamo inserito in una legge un ruolo definito per l'ISPRA, che è uno tra gli istituti più importanti per quel che riguarda la ricerca nel nostro Paese. L'ISPRA avrà il compito, stabilito per legge, di sostenere tutte quelle attività di ricerca, di monitoraggio, di programmazione e di pianificazione che i parchi vorranno mettere in campo. Abbiamo quindi messo a disposizione delle aree protette uno tra i più importanti istituti di ricerca sulla protezione ambientale: non mi sembra una novità da poco. Alcuni colleghi mi hanno detto di fare attenzione, perché ci sarebbe una carenza dal punto di vista della conservazione della biodiversità. Occorre però notare che abbiamo voluto inserire nella normativa sul piano di parco elementi tali che ogni parco, nella redazione del piano stesso, dovrà stabilire gli obiettivi di conservazione della natura e dovrà rendicontarlo ogni anno al Parlamento, attraverso il comitato nazionale per le aree protette. A tal proposito credo sia accoglibile - non ricordo però da quale collega sia arrivata - la proposta relativa alla terza Conferenza nazionale sulle aree protette: credo che ciò sia auspicabile. Mi rivolgo al sottosegretario Degani, qui presente: ritengo la conferenza sia da fare subito, già dal prossimo anno, dal momento che rappresenta un aspetto molto importante. Signora Presidente, non so se dispongo ancora di tempo per evidenziare un altro aspetto. PRESIDENTE. Ha ancora cinque minuti, senatore Caleo. CALEO, relatore. Grazie, signora Presidente. L'altra preoccupazione emersa, che voglio citare, riguarda le cosiddette aree contigue. Riteniamo importante verificare la fecondità dell'azione programmatoria di un parco, per fare in modo che esso non sia un elemento isolato. Il parco non è il fine, nel raggiungimento di un mondo migliore e della valorizzazione della biodiversità, ma è un mezzo importante, alla stessa stregua di altri, per il raggiungimento di obiettivi comuni. Per la prima volta abbiamo dunque deciso di inserire le aree contigue, che prima erano promosse dalla Regione e ora sono promosse dal parco, ma non come elemento di invasione subdola e di allargamento dei confini. Vedo anche una preoccupazione sbagliata del mondo venatorio: nelle aree contigue, gli iscritti nell'ambito territoriale di caccia potranno esercitare l'attività venatoria. Il parco potrà però produrre anche altri livelli di programmazione, che non sono solo legati all'attività venatoria, per quanto riguarda l'agricoltura, la caccia, la pesca, il turismo e altro. Quindi, credo che, anche da questo punto di vista, si siano fatti passi in avanti. Voglio dunque ringraziare i colleghi per il contributo fornito sia di chi è stato un po' più critico sia di chi è stato molto più generoso nei confronti del disegno di legge in esame. Credo quindi che quello al nostro esame sia un buon prodotto normativo, che consegneremo alla Camera dei deputati per una rapida approvazione e che nasce da un confronto serio e importante dei territori. Ci sarebbero tante cose da dire, signora Presidente, ma capisco che non c'è il tempo per citarle tutte. Come ho detto nella relazione introduttiva, nel mio girovagare per raccogliere le impressioni sul disegno di legge sono passato anche da Ussita, che rappresenta un esempio di come il parco possa dare una mano, non solo per il rilancio del nostro entroterra, non solo per quanto riguarda il contrasto alla migrazione dei giovani, soprattutto dall'entroterra alla costa, ma anche per eliminare tutte le storture che portano ad un decadimento del territorio e alla difficoltà nel contenere il dissesto idrogeologico. A Ussita c'è stata la volontà di far diventare il parco uno degli elementi centrali per il rilancio del territorio; a maggior ragione, Presidente, credo che ciò sia importante anche nella fase di ricostruzione. Ci sono amministratori attenti, presidenti attenti, parlamentari attenti al territorio; si può prendere spunto da una storia triste del nostro Paese per dare l'immagine di un'Italia che vuole ripartire dalle sue bellezze più importanti, dalle sue emergenze storico-ambientali straordinarie. I parchi servono anche a questo.
2016-11-08	PD	PuppatoLaura	Questi hanno reso evidente un quadro decisamente multiforme per questa Regione italiana, talvolta di rilievo assolutamente positivo, ma spesso evidenziando lacune, che abbiamo ritenuto doveroso esporre doviziosamente in questo ampio excursus contenuto nella corposa relazione, cui ha contribuito il magistrato Francesco Castellano con il suo staff di consulenti l'ingegnere Cozzupoli e il dottor Galeazzi. Va detto subito che leggendo le prime sette pagine si respira aria buona, per così dire. Siamo la prima Regione d'Italia per quanto attiene la raccolta differenziata, con il 64,6 per cento di fronte a una media delle Regioni del Nord del 54 per cento e una media nazionale del 42 per cento. Abbiamo anche ulteriori elementi di valutazione positiva: una quantità di rifiuto ad abitante tra le più basse dell'intero panorama nazionale e valori pro capite quasi doppi rispetto alla media nazionale, relativamente alla raccolta organica. Da questo punto di vista, quindi, va dato decisamente un valore positivo, ma va anche precisato che non vi è particolare merito dell'istituzione regionale ma, relativamente alla realtà da cui provengo, e che conosco molto bene per aver fatto il sindaco per due mandati in quella Regione, un particolare contributo offerto dalla realtà dei consorzi Treviso 2 e 3, di Contarina, che oggi è best practice in Europa relativamente al riciclo dei rifiuti urbani. Va detto che certamente il contagio positivo che quell'area geografica è riuscita a mettere in campo, rispetto all'area quasi intera del Veneto (ci sono infatti ancora delle sacche di resistenza), ha fatto in modo che alcuni sindaci, particolarmente evoluti e responsabili, abbiano prodotto un sistema di raccolta e di smaltimento dei rifiuti che è diventato riferimento europeo, una best practice europea. Questo però non ha nulla a che vedere, come vedremo in corso di trattazione, con il modo in cui è stato gestito normalmente il rifiuto, soprattutto per quanto riguarda i rifiuti speciali e industriali e i fanghi di depurazione nell'ambito della stessa medesima Regione del Veneto. Altri valori interessanti e positivi sono gli impianti. In Regione Veneto si può sicuramente parlare di sistema impiantistico dedicato alla valorizzazione e al recupero delle frazioni secche riciclabili, con oltre 1.100 impianti di selezione e recupero per 11 milioni di tonnellate di rifiuti trattati. Si tratta, quindi, di piattaforme in cui vengono trattati sia rifiuti raccolti in Veneto, sia rifiuti extra Veneto, soprattutto per la parte speciale, ma anche per la parte urbana. In particolare, vanno rilevate le situazioni relative al trattamento del vetro, che sono tra le migliori d'Italia, e quelle di carta e plastica. Passo ora al tema del business dei rifiuti. Evidentemente, un'impiantistica di queste dimensioni può far parlare di una gestione relativa alla materia prima e seconda di un alto livello ma - ahinoi - pone in evidenza ai nostri occhi l'irregolarità, vorrei dire l'illegittimità, nel trattamento dei rifiuti, che abbiamo ampiamente documentato nelle ulteriori (dopo le 7) quasi 450 pagine della relazione. Andando a pagina 19 della relazione, riguardante le «Criticità connesse alla gestione degli impianti di trattamento» nell'ambito della Regione Veneto, possiamo leggere un inciso significativo: «il reato di cui all'articolo 260, nella realtà veneta, si è posto subito in modo particolare poiché (...) per la maggior parte dei casi riguarda aziende di medie dimensioni, che lavorano e trattano regolarmente rifiuti. Nella prassi, spesso si verifica che le indagini sulle contravvenzioni pongono in evidenza che il fenomeno non è episodico, in quanto si è in presenza di situazioni reiterate, sistematiche, tanto che alla fine si può configurare l'ipotesi di traffico illecito di rifiuti, quindi di attività organizzate continuative connotate da finalità di profitto. Di norma, il fenomeno tipico del Veneto è quello di un'impresa, regolarmente autorizzata, la quale, in violazione delle autorizzazioni dell'AIA, normalmente concesse per la gestione di particolari rifiuti non pericolosi, adotta viceversa una serie di comportamenti deviati rispetto alla struttura normativa e alle prescrizioni fissate in sede amministrativa. Accade, cioè, che l'impresa riceva rifiuti anche pericolosi, comunque non compresi nel codice CER per cui è autorizzata e provveda alla loro successiva miscelazione con i rifiuti per cui è autorizzata». Si legge nella relazione che, grazie a pieghe dei controlli non particolarmente efficaci, si opera in maniera difforme da quella prevista, con distorsioni delle regole di mercato. Le pratiche più in uso che producono lo smaltimento illegale di consistenti quantitativi di rifiuti sono quelle del cosiddetto giro bolla, cioè dell'operazione, da effettuarsi evidentemente presso un impianto di stoccaggio, di sostituzione del documento di accompagnamento originario del rifiuto, riportando indicazioni false o di comodo, quindi con un codice CER immutato, al fine di poterne accelerare il recupero o lo smaltimento. Il miscuglio di rifiuti è dunque difficile da contestare e anche da controllare, atteso che le sue caratteristiche sono piuttosto indeterminate e, come si diceva, difficili anche da caratterizzare mediante un'analisi rispetto al singolo rifiuto determinato da un processo produttivo ben preciso. Quindi, il trasporto di miscele di rifiuto, la loro mescolanza con altri rifiuti, oppure diluito nella sua tossicità dall'aggiunta di acqua, è in molti casi difficilmente verificabile. Tutto questo - lo dobbiamo e lo possiamo dire con questa pesante documentazione - si è verificato anche perché in Regione Veneto abbiamo avuto il caso forse più emblematico d'Italia per quanto riguarda una figura apicale, l'ingegnere Fabio Fior. Ci si stupirà, quando parliamo di un argomento di tanta rilevanza, che ci si appigli ad una singola identità. Ebbene, questa storia ha davvero dell'incredibile, perché la quantità di incarichi apicali - leggo per opportunità e per evitare gli errori - che questo ingegner Fior ha avuto a partire dall'anno 2000 cessando solo nel 2014 è davvero incredibile. Nella lunga carriera ai vertici dell'amministrazione regionale divenne dal 2000 al 2014: dirigente apicale della direzione tutela ambiente, contestualmente vice presidente della commissione tecnica regionale per l'ambiente (CTRA), a partire dal 5 luglio 2002 e fino al 23 agosto 2010, vice presidente della commissione di valutazione di impatto ambientale, poi dirigente del settore energia, quindi, dal 1° aprile 2014, dirigente del settore del progetto integrato Fusina per la sezione Venezia, quindi responsabile del patto dei sindaci e ancora sezione energia... si può ben dire che egli svolgesse tutti i ruoli in commedia, con una quantità di incarichi che però ancora non gli erano sufficienti; contestualmente infatti svolgeva un ruolo di consulente aziendale, quindi tutte le aziende che intendevano presentare richieste di autorizzazione dovevano transitare attraverso il suo ruolo dirigenziale. Ma a lui competevano anche le autorizzazioni integrate ambientali e infine poteva eseguire anche l'attività di collaudo dei relativi impianti, visto che sostanzialmente qualche centinaio di autorizzazioni in tal senso gli sono state concesse nel corso di quindici anni da parte della Giunta regionale del Veneto. Ma non contento, grazie ad una legge unica in Italia, la legge n. 3 del 2000, che aveva istituito solo in Veneto la figura del terzo controllore per un piano di controllo... PRESIDENTE. Deve concludere, senatrice Puppato, perché è già oltre di tre minuti rispetto ai dieci minuti che ha a disposizione. PUPPATO, relatrice sul documento XXIII, n. 17. Pensavo di averne di più, signora Presidente, e volevo fare una disamina... PRESIDENTE. Per la presentazione delle relazioni sono previsti solo dieci minuti, quindi la invito a concludere. PUPPATO, relatrice sul documento XXIII, n. 17. Allora ci limiteremo. Dicevo che ha costituito all'uopo una sfilza enorme di società prestanomi, che non sto qui ad elencare, e ha avuto una quantità impressionante di appoggi politici e tecnici. La sua figura ha intersecato il MOSE e il Consorzio Venezia; questa figura, insieme o forse connivente con le aziende che inizialmente hanno gestito la questione relativa alla gestione dei rifiuti nel Veneto, ha certamente portato ad una sorta di palude nell'ambito della gestione dei rifiuti, che ha evidenziato nel corso di questi anni molte lacune. La prima che elenco è il caso dell'autostrada Valdastico Sud che ha fatto scoprire come milioni di tonnellate di quei rifiuti siano finiti all'interno dei sottofondi stradali e rilevati vari. Altro esempio che testimonia la gestione scorretta sul tema fanghi, è il grave caso - chiudo con questo, signora Presidente - di un'azienda di Adria, la Coimpo, che ha trattato fanghi di depurazione nel 2014, ahinoi, salendo all'attenzione nazionale per una nube tossica che si è scatenata ed ha provocato la morte di quattro operai. Infatti questa azienda che era per l'appunto affiliata a questo sistema di opacità e mala gestio, trattava i fanghi in modo improprio e pericoloso e quel giorno, sversando in una vasca interrata una sostanza (l'acido solforico), ha prodotto questo grave incidente mortale. Lì si è scoperto (l'ARPA Veneto lo ha scoperto posteriormente) che questo materiale in uscita era solo un quinto di quello in entrata. PRESIDENTE. Senatrice Puppato, casomai depositi il testo del suo intervento, ma non è possibile continuare, perché dobbiamo svolgere entro stasera le tre presentazioni. PUPPATO, relatrice sul documento XXIII, n. 17. Pensavo di poter avere qualche minuto in più, signora Presidente. PRESIDENTE. Li ha già avuti, senatrice Puppato, è già arrivata a quindici minuti. La invito a depositare il suo intervento. PUPPATO, relatrice sul documento XXIII, n. 17. Chiudo. C'è quindi una situazione critica generalizzata nel trattamento dei rifiuti in Veneto, con insufficiente attività di controllo per la carenza di personale tecnico dell'ARPA Veneto che allo stato appare destinata a rimanere invariata. Altro tema e chiudo davvero, sono l'inquinamento da Pfas nella valle del Chiampo e in un'area di oltre 160 chilometri quadrati pertinenti a tre province, le acque di raffreddamento degli impianti della Miteni SpA. Queste ultime, infatti, hanno sversato per molti anni sostanze perfluoroalchiliche molto persistenti, che non essendo trattenute dall'impianto di depurazione, hanno moltiplicato per mille il valore massimo consentito nelle acque. PRESIDENTE. Ha facoltà di parlare il senatore Arrigoni per illustrare il documento XXIII, n. 19.
2016-11-09	M5S	CastaldiGianluca	Bussi è uno dei quaranta siti nazionali per le bonifiche, cioè una delle aree più inquinate d'Italia e d'Europa, sede di un polo chimico dal 1902 dove, negli anni Trenta del secolo scorso, si producevano anche armi chimiche. Per circa vent'anni 700.000 cittadini della Val Pescara hanno bevuto acqua contaminata e solo la denuncia delle associazioni presentata nel 2007 ha fatto chiudere questi pozzi. Proprio nel 2007 è stata scoperta la cosiddetta megadiscarica dei veleni: una superficie di circa 30 ettari dove sono state intombate quasi 250.000 tonnellate di rifiuti tossici e scarti industriali, una bomba ecologica al confine tra il Parco del Gran Sasso e quello della Maiella, proprio a Bussi sul Tirino, in Abruzzo. Una vicenda che ha visto, in una discussa sentenza, assolti per prescrizione nel 2014 19 persone, tra ex amministratori, ex dirigenti e tecnici dell'azienda chiamati a rispondere di disastro ambientale. Su Bussi la parola «disastro» riguarda non solo quanto accaduto all'ambiente, ma anche lo stato delle istituzioni del Paese: questo è quanto dichiara il Forum abruzzese dei movimenti per l'acqua, che ha divulgato la relazione dell'ARTA, che conferma la fuoriuscita di decine di sostanze tossiche e cancerogene da tutte le aree del sito, dall'area industriale alla discarica Tremonti.
2016-11-09	M5S	EndrizziGiovanni	Signor Presidente, per un cittadino veneto leggere la relazione della Commissione è uno shock : una Regione è presa d'assedio dai veleni, con la pesante responsabilità della Giunta Zaia. Abbiamo 1.500 impianti di trattamento di rifiuti speciali, ma alcuni tra questi accettano illegalmente anche rifiuti pericolosi, che miscelano e smaltiscono falsificando i documenti. Anche gli impianti autorizzati per il trattamento non hanno una percentuale minima di recupero da rispettare, con il risultato che poi, magicamente, i veleni sono finiti nei sottofondi delle autostrade, come è successo nella Val d'Astico Sud: 150.000 metri cubi di veleni sono stati interrati e, nei terreni agricoli si trovano cianuri, arsenico, piombo e cromo. Ma fa gelare il sangue leggere nel documento che lo stesso rischio si potrà avere per la Val d'Astico Nord, come a dire che non si tratta di un fenomeno isolato, ma di un sistema. Ci chiediamo, allora, a chi servano davvero le grandi opere inutili, come l'autostrada Pedemontana che Zaia vuole, mentre (dati alla mano) non ha alcuna sostenibilità finanziaria, almeno al netto di possibili affari sporchi. Dimostrino il contrario, rendendo pubblici i dati finanziari. Troviamo poi l'assurdo dei fanghi di depurazione che sono in eccesso e, non trovando sbocchi di mercato, vengono sparsi nei terreni agricoli, spesso senza i trattamenti preliminari adeguati. In questo ambito operava la società Coimpo di Cà Emo, vicino ad Adria, dove il 22 settembre 2014 una reazione chimica tossica ha ucciso quattro lavoratori. Ci sono poi 485 siti contaminati e, tra questi siti, di società che operavano illegalmente, finché, scoperte e posti sotto sequestro gli impianti, sono fallite e i veleni sono là. Chi paga ora? Bisogna cambiare le regole: chi gestisce impianti e discariche non può solo presentare una fideiussione; mano a mano deve essere accantonato in anticipo anche il costo finale della bonifica. Pensate alla discarica di Pescantina, in provincia di Verona, gestita da Daneco Impianti in modo dissennato, al punto che il fondo si è rotto con fuoriuscita di enormi quantità di percolato. La società ha abbandonato il tutto e un piccolo Comune si ritrova ad affrontare un disastro enorme. Questi disastri, queste tragedie hanno un comune denominatore: la mancanza di controllo ed è a questo proposito che il lungo governo della Lega Nord ha precise responsabilità politiche, perché a capo della direzione tutela ambiente è stato posto Fabio Fior, condannato il 21 ottobre 2015 per abuso d'ufficio, falso, associazione per delinquere per reati ambientali e rinviato a giudizio per abuso d'ufficio, falso e peculato nel caso della riforestazione della discarica di Sant'Urbano, costata 5 milioni, ma non eseguita come dovuto. Nella relazione della Commissione si dice chiaramente che Fior ha potuto fare tutto ciò grazie alle coperture politiche di cui godeva. Questi disastri hanno un responsabile politico: Luca Zaia e la Lega Nord. Ma non sono gli unici: la ditta Miteni, nella Valle dell'Agno, da decenni produce sostanze perfluoroalchiliche (PFAS) pericolose e associate a diabete, malattie della tiroide, aumentato rischio di infarto e ictus e, nei casi più gravi, cancro del rene, dei testicoli e altri tumori. Oggi, come ha denunciato il Movimento 5 Stelle, le falde sono inquinate in un'area enorme, che abbraccia più Province, nel bacino idrico più importante d'Europa e nei Comuni più contaminati abbiamo un aumento dal 10 al 30 per cento di queste malattie. Per risolvere la questione il ministro Galletti, anziché disporre misure urgenti, ha triplicato i valori di tollerabilità per queste sostanze: negli Stati Uniti vige la soglia di 70 microgrammi per litro, in Germania di 100 microgrammi per litro, in Italia erano 530 microgrammi, ma lui li ha portati a 1.500 microgrammi per litro. Questa è l'antipolitica che ci governa, criminale e miope se consideriamo che tutto ciò porterà enormi spese sanitarie nei prossimi anni; criminale e subdola se - come sembra si stia dimostrando - sanno di scaricare questi costi sulle famiglie. Pensiamoci allora il 4 dicembre quando si voterà la riforma costituzionale: vale la pena di dare maggiori poteri a questo Governo? Vogliamo ancora un Parlamento succube che voterà qualsiasi taglio alla sanità imposto da BCE, Commissione europea e Fondo monetario internazionale? Io dico no!
2016-11-15	M5S	CatalfoNunzia	Ebbene nella mozione noi chiediamo che venga data piena attuazione alla sentenza n. 70, e, inoltre, che venga innalzata la soglia del trattamento minimo. Ad oggi, infatti, esso è nettamente al di sotto della soglia di povertà. Ci rifacciamo all'articolo 3 della Costituzione italiana, secondo cui ogni italiano ha diritto a vivere una vita dignitosa, ancora di più se pensionato e dopo una vita di sacrifici e di lavoro. Probabilmente ha diritto a vivere tranquillamente e a potersi occupare della famiglia. Anche questo è un valore accresciuto e accresce il valore dell'Italia perché, se ci si può occupare della famiglia, si hanno famiglie più sane, si hanno nipoti che crescono in modo più tranquillo e generazioni che possono pensare al futuro. Noi abbiamo generazioni disperate e nonni che devono risparmiare sulla propria pensione di 500 euro al mese per poter aiutare figli e nipoti che dovrebbero avere un lavoro grazie al tanto decantato e declamato jobs act, ma che, in effetti, non lo hanno. Il Governo ha trovato 20 miliardi per il jobs act, ma esso ha aumentato il tasso di occupazione solo nelle percentuali e non nei fatti reali. Ciò emerge dai dati dei consumi, che sono bassissimi e non sono aumentati. È chiaro che questo dato di leggero aumento dell'occupazione è fittizio: sono più i lavoratori che lavorano con i voucher che i lavoratori occupati con una vera retribuzione e con un salario dignitoso. Quindi noi chiediamo, così come abbiamo chiesto da venti mesi in quest'Aula e in Commissione lavoro (dove il provvedimento sul reddito di cittadinanza o reddito minimo garantito - come lo si voglia chiamare - giace da venti mesi), che le pensioni minime vengano elevate fino ad una cifra almeno superiore alla soglia di rischio di povertà, così come definita non dal Movimento 5 Stelle, ma dall'Istituto nazionale di statistica (ISTAT) e dall'istituto europeo di statistica (Eurostat). Non è che stiamo chiedendo la fantascienza: stiamo chiedendo ciò che in tutti gli altri Paesi europei esiste già. Vogliamo considerare ciò che ho potuto vedere con i miei occhi la scorsa settimana? In missione per il Consiglio d'Europa mi sono recata in Finlandia dove ho potuto osservare (mi è stata mostrata la fotografia) come funziona il sistema di previdenza finlandese, compreso quello delle pensioni. Lì il trattamento minimo è di 700 euro mensili e in più il pensionato ha anche diritto al contributo per l'abitazione in caso sia al di sotto della soglia di rischio di povertà. Inoltre, voglio ricordare a quest'Assemblea che nel 2014 tra le sette violazioni della Carta sociale europea addebitate all'Italia dal Comitato per i diritti sociali del Consiglio d'Europa era stato segnalato proprio l'ammontare delle pensioni minime, che quest'Aula e questo Governo non vogliono affrontare, perché è meglio tenere sotto ricatto le famiglie italiane piuttosto che dare loro una vita dignitosa. E non mi si parli di bilancio e di risorse mancanti
2016-11-15	M5S	BertorottaOrnella	Signora Presidente, il mondo cambia, cambia l'Europa, cambiano gli Stati Uniti (lo abbiamo visto con l'elezione di Trump), ma ciò che non cambia è l'attitudine dei burocrati europei a creare scatole cinesi, una dentro l'altra; ci chiediamo perché. Secondo noi il motivo è la volontà di aggirare le leggi attraverso accordi diversi tra Stati europei, che non passano nemmeno dal Parlamento europeo e che non hanno alcun controllo, né da parte dei cittadini, né da parte dei parlamenti. L'OCCAR, come sapete, è stata istituita allo scopo di contribuire allo sviluppo e alla gestione dei programmi di armamento intergovernativi e di facilitare i processi di ristrutturazione delle industrie della difesa europee. Fin qui sembrerebbe non esserci nulla di male, ma approfondendo i compiti di questa organizzazione siamo arrivati alla conclusione che tra gli scopi vi è quello di ridurre o aggirare le normative e le procedure nazionali di controllo delle esportazioni. Attualmente la decisione sulla destinazione finale è responsabilità del Paese in cui si realizza l'ultimo assemblaggio dei pezzi da esportare. Questo Accordo ha delle pesanti ricadute sui meccanismi e sull'efficacia della legge n. 185 del 1990 sull' export di armamenti (una delle migliori leggi al mondo), che stabilisce un controllo efficace del Parlamento e il divieto di commerciare con Paesi in guerra e che non rispettano i diritti umani. Ciò significa che la posizione contrattuale dell'OCCAR sarebbe in grado di prevalere in sede giudiziaria nei confronti di scelte a livello nazionale, anche dipendenti da ragioni etiche, che vadano contro i suoi interessi. L'Accordo non prevede, inoltre, alcun criterio etico stringente nella scelta dei Paesi, organizzazioni e istituzioni con le quali l'OCCAR intende concludere i contratti, cedere e acquisire tecnologia, forniture e strutture militari, se non il riferimento all'ambito del codice di condotta europea sull'esportazione di armi. In conclusione, l'accordo istitutivo dell'OCCAR è uno strumento per aggirare la legge n. 185 del 1990: una legge depotenziata ulteriormente dalla sottrazione dei programmi di coproduzione militare dalla relazione annuale che il Presidente del Consiglio dei ministri presenta al Parlamento, a norma dell'articolo 5 della legge n. 185 del 1990. In una fase storica in cui le aziende europee di produzione di armi continuano a fare enormi profitti con la vendita di armi, ad esempio all'Arabia Saudita, che continua a fare stragi di civili in Yemen, abbiamo visto come il nostro Governo ha già aggirato la 185, in un modo al limite della legge. Su questo tema abbiamo già presentato un esposto alla magistratura, ma con l'approvazione di questo scellerato Accordo non avremo più voce in capitolo. Pertanto, dichiaro il voto fermamente contrario del M5S all'atto in esame e invito i colleghi di tutti gli schieramenti a riflettere bene sulla ratifica di un Accordo che toglie ulteriore sovranità a questo Parlamento e ai cittadini.
2016-11-15	PD	SangalliGianCarlo	Signora Presidente, l'Accordo che stiamo esaminando è un accordo tra Paesi, in gran parte europei e in parte, come nel caso della Turchia, Paesi che sono in situazioni problematiche sia rispetto all'Europa che rispetto alla proprie dinamiche interne. Io sono convinto, e così il mio Gruppo, che, nel momento in cui si firmano degli accordi, si costringono i Paesi a acquisire una dinamica di consenso rispetto a dei principi, a dei valori comuni, a dei comportamenti condivisi e anche alla condivisione delle modalità di rispetto degli accordi che si fanno. In questo senso, anche per il dibattito che faremo domani sul tema della Turchia, che è un tema molto caldo, noi riteniamo che questo Accordo vada nella direzione di consolidare e di realizzare un accordo più ampio, che va oltre l'Unione europea, e che, in un momento come questo, è un accordo in più che mette insieme i Paesi piuttosto che dividerli. In questo senso, oltre che per il merito dell'accordo, noi voteremo favorevolmente.
2016-11-16	LN	CrosioJonny	Credo che siamo tutti d'accordo nel ritenere che, se vogliamo togliere dalle strade il traffico su gomma e portarlo su ferro dobbiamo creare le condizioni perché ciò accada. Qualcuno più bravo di noi, in Europa, sostiene che chi semina strade raccoglie traffico: questa è la verità, per cui fanno importanti opere e questa è la filosofia alla quale vogliamo ispirarci quando programmiamo queste opere.
2016-11-16	LN	CrosioJonny	Dico ai colleghi del Movimento 5 Stelle, che hanno tutta la mia simpatia, che trovo abbastanza bizzarro che essi vengano in Svizzera ad ammirare quella grande opera che è Alp Transit. Alp Transit non è uno scavo situato nel paese di Heidi, ma è la più grande opera ferroviaria realizzata in Europa; un buco di 57 chilometri, una delle opere più straordinarie che tutti abbiamo esaltato, che, però, fuori dei confini italiani va bene, ma all'interno dei nostri confini non va più bene. Posso capire che nel nostro Paese ci sia un po' di confusione da questo punto di vista. Contrariamente, infatti, a quanto ha fatto qualcun altro (come ho detto prima), abbiamo investito esclusivamente sull'alta velocità e non sul resto del sistema ferroviario. Infatti, oggi la rappresentazione chiara del nostro Paese è che siamo estremamente competitivi per quanto riguarda l'alta velocità, in ambito internazionale ed europeo, ma siamo all'ultimo posto, probabilmente, nell'ambito del trasporto pubblico locale. Questa è la verità: non abbiamo fatto investimenti. Ma gli italiani oggi non chiedono, come dice l'amministratore delegato di RFI, chissà quale grande opera. Vogliono treni puliti, puntuali e sicuri.
2016-11-16	M5S	GaettiLuigi	Signor Presidente, oggi siamo chiamati a votare il disegno di legge che reca l'autorizzazione alla ratifica ed alla esecuzione di ben tre atti (Accordo, protocollo addizionale e regolamento), nonché dei relativi tre allegati, concernenti l'avvio dei lavori della nuova linea ferroviaria Torino-Lione. Va detto in premessa che il primo Accordo tra Italia e Francia per la costruzione di questo tunnel ferroviario risale al 29 gennaio 2001: sono passati ben quindici anni e stiamo ancora qui a discutere di un tunnel la cui necessità è già stata superata nei fatti. Se sono stati necessari quindici anni per l'inizio dei lavori, quando saranno mai terminati? Visto che amate i pronostici e le lotterie, credo che questi atti servano per implementare il mondo delle scommesse. Come dicevo, sono tre atti fondamentali, formalmente lacunosi, pieni di incongruenze, come è stato ampiamente sottolineato nella discussione generale e dalla questione pregiudiziale. Tra le discrepanze vorrei stigmatizzare il fatto che, per esempio, nell'Accordo viene prevista la possibilità di apportare modifiche nella parte che disciplina la commissione dei contratti, composta da 12 membri, con scambi di lettere - speriamo non con i piccioni - tra le medesime parti. In questo modo si permette che gli eventuali emendamenti proposti sfuggano alla valutazione ed alla successiva ratifica parlamentare. Ricordo che le parti modificabili attraverso scambi di lettere risultano interessare ambiti rilevanti e piuttosto delicati. Un altro elemento di forte criticità dell'Accordo è il trasferimento al promotore pubblico del ruolo di gestore di infrastruttura della linea storica Bardonecchia-Modane. Inoltre lasciatemi dire che sono molto perplesso del fatto che i due rappresentanti dei Governi italiano e francese abbiano firmato l'Accordo riportando la data sbagliata, ovvero retrofissata di un anno. Se non si è capaci di scrivere una data, figuriamoci come si interviene sui contenuti di un Accordo che sono davvero molto complessi. Il secondo atto, il protocollo, prevede all'articolo 2, comma 1, che le parti fissino la stima del costo dell'opera in 8.300 milioni di euro. Detto costo sarebbe dovuto essere certificato da una società terza, come stabilito dall'accordo del 2012, ma nel protocollo non ci sono riferimenti alla certificazione di un terzo esterno. Inoltre il costo dovrebbe essere attualizzato, raggiungendo la cifra di 9,69 miliardi di euro. Per aggiornare il costo si usa un indice le cui modalità di calcolo sono stabilite nel protocollo stesso, ma il dato interessante è che il protocollo precisa dettagliatamente per il lato francese di spesa il relativo indice di riferimento per ciascuna categoria, mentre per i costi del lato italiano si utilizzano generiche ed ambigue indicazioni. Ribadisco ulteriormente che il costo è una stima, quindi non è certo. Inoltre nella certificazione prodotta il 3 maggio 2016 si sottolinea come non sarà possibile perfezionare la stima attuale del costo in base alla soluzione prescelta. Va aggiunto poi che il grant agreement stipulato il 25 novembre 2015 assegna un contributo di 814 milioni di euro a fronte di spese programmate di 1915 milioni di euro da realizzarsi entro il 31 dicembre del 2019. Pertanto, allo stato attuale, non vi sono documenti che attestino ulteriori futuri stanziamenti dell'Unione europea. Interessante poi notare nell'articolo 3 l'impegno per prevenire ogni rischio o tentativo di infiltrazione mafiosa, delegando ad una commissione intergovernativa l'incarico di elaborare un regolamento dei contratti estremamente rigoroso. Questo articolo 3 è un capolavoro in quanto, con modalità del tutto singolari quanto improprie, sia l'Accordo che il protocollo producono effetti giuridici internazionali, ossia l'elaborazione di un regolamento dei contratti, prima ancora che i predetti atti siano ratificati e vigenti nell'ordinamento italiano; con ciò facendo si consente che il Parlamento esamini un atto, il regolamento, prima ancora che le fonti del medesimo atto vengano ratificate. Il regolamento si compone di 15 articoli e ben due allegati e ha come oggetto la definizione delle regole applicabili. Al fine di prevenire e contrastare i tentativi di infiltrazione mafiosa, viene costituita una struttura binazionale con due prefetti (uno italiano ed uno francese) che dovranno valutare i titoli delle ditte sulla scorta della white list italiana. Abbiamo visto quanto sia complicata la gestione delle white list anche in Italia con tutte le nostre banche dati, figuriamoci quando dovremo confrontarci con ditte che hanno sede all'estero, in tutta Europa. Quindi sarà matematico che la white list avrà un peso veramente molto ridotto. Diciamo subito che la trasparenza non è una priorità, visto che il direttore generale di TELT (tunnel euralpin Lyon Turin), cioè il soggetto promotore del TAV, è stato rinviato a giudizio per omissione di atti d'ufficio, per non aver reso pubblici gli atti dell'Osservatorio. Speriamo poi che la struttura binazionale sia migliore rispetto a quella di Expo; dopo tanti tavoli tecnici e controlli si scopre che i padiglioni cinese e dell'Ecuador sono stati costruiti da ditte risultate pulite, ma di fatto, come risultato dalle ultime intercettazioni, infiltrate dalla 'ndrangheta. Da ultimo dobbiamo ricordare i dubbi espressi il 10 giugno 2016 dal presidente della Corte dei conti francese, evidenziando come l'Agenzia francese per il finanziamento delle infrastrutture abbia un budget ampiamente fuori portata rispetto al costo di questa opera. Dopo aver analizzato la forma del provvedimento, che è assai lacunosa, dovrei entrare nell'analisi del progetto tunnel, ma questo è stato già fatto particolarmente bene dai miei colleghi in discussione generale. Vorrei ricordare solo che saranno movimentati 20 milioni di metri cubi di roccia con concentrazioni di amianto del 1 per cento (a tal fine sappiamo che si sta cambiando il meccanismo regolamentare di questi inerti e si sta alzando la soglia per poterli considerare materiali non pericolosi), 7 milioni di metri cubi di calcestruzzo e un milione di tonnellate di acciaio. Per non parlare poi dell'indebitamento che dovranno pagare le future generazioni, in quanto questa struttura, com'è stato ampiamente dimostrato, non si paga con l'uso, pertanto senza alcun tipo di utilità per il trasporto merci e per il trasferimento modale. Gli ingegneri hanno scritto un bellissimo libro sulle ragioni del no, suona bene questo termine; 150 ragioni che smontano punto per punto quanto hanno raccontato su questa inutile e costosa opera, che nessuno ha poi contestato. La cosa che ritengo davvero fondamentale è che sia ben chiaro chi vuole questo tunnel: chi firma gli atti abbia un nome e cognome, perché il tempo passa e quando tutti avranno la matematica evidenza delle nefandezze perpetuate, il responsabile dei fatti dovrà essere certo, non potrà nascondersi nell'anonimato, non potrà dire di aver firmato atti a sua insaputa, che i conti erano sbagliati, che i fatti potevano essere letti in modo diverso. Oggi i giovani valsusini sanno e capiscono: Internet ha la memoria lunga, chiederanno spiegazioni, e voi dovrete dargli una risposta. Non vorrei allora essere nei vostri panni. Detto questo, annuncio il voto contrario del mio Gruppo.
2016-11-16	M5S	MartelliCarlo	Il Concorde, dunque, è stato ucciso dal fax. Allo stesso modo, in un'epoca in cui c'è la dematerializzazione dell'economia e, quindi, la non necessità dello spostamento materiale delle persone, continuiamo a pensare di fare questo tipo di linee ferroviarie, tanto più che è stato detto e ridetto fino alla noia - e non da me, ma dai tecnici - che non è possibile mandare treni passeggeri a 300 chilometri orari e treni merci lunghi un chilometro sulla stessa linea, non essendo possibile garantire la sicurezza della linea stessa. Per di più nessuno fa la seguente, semplice, osservazione: un treno ad alta velocità e a pieno carico spende il 91 per cento della propria energia per spostare se stesso, e cioè il treno, e solo il 9 per cento dell'energia per spostare i passeggeri. Questo non è un utilizzo intelligente dell'energia, perché la maggior parte di essa viene impiegata per spostare il mezzo stesso. Oltretutto, le previsioni di traffico passeggeri su quella linea ci dicono che essa non andrà mai a saturazione per ciò che riguarda i passeggeri e, al massimo, potrà andare a saturazione per le merci, non prima del 2040 e all'avverarsi di tutta una serie di condizioni. Dunque, di fronte a una crisi del commercio mondiale e al fallimento della sesta più grande compagnia di trasporto marittimo, che senso ha pensare a un'opera di trasporto merci totalmente svincolata dal contesto mondiale? Ovviamente non ha senso. Dobbiamo dire anche un'altra cosa: pensiamo al trasporto merci. Vi ricordate? Non esistono carri ferroviari per il trasporto merci ad alta velocità, né sono allo studio: vanno a 90 o, al massimo, a 120 chilometri orari. Nel momento in cui inserite tracce orarie all'interno di un percorso alternando mezzi che dovrebbero andare a 300 con altri che dovrebbero andare a 90, spiegatemi dove è l'economicità dell'operazione. Ovviamente non c'è. Dovreste anche spiegarmi perché un prodotto che arriva via nave dalla Cina impiegando qualche settimana di tempo e viaggiando a 20 nodi, ossia a circa 37 chilometri orari, improvvisamente dovrebbe recuperare il tempo perso balzando su un treno e venendo trasportato ad alta velocità, pur supponendo l'esistenza dei carri ad alta velocità che non ci sono da nessuna parte. Non c'è logica in questa operazione. Al signor Matteo Renzi, ballista seriale che va in Europa ad alzare la voce dicendo che forse porrà il veto dopo aver votato per 148 volte su 148 a favore di ogni provvedimento della Commissione europea, vorrei rivolgere la seguente domanda. Visto che sta andando a piangere miseria per poche centinaia di milioni, perché ha intenzione di impegnare miliardi di risorse in questa opera che non si ripagherà mai? La società Eurotunnel insegna: non è mai stata in pareggio e non ha mai prodotto un centesimo di utile; è continuamente ricapitalizzata da Francia e Gran Bretagna. Eppure, è in completa saturazione. Questa opera non funziona da alcun punto di vista. Prima di trovarci con l'elefante bianco, sarebbe meglio fermarsi e non impegnare risorse in questo.
2016-11-16	M5S	ScibonaMarco	Tutti i provvedimenti importanti sono fermi, si basano solo sulle parole del Premier e non sono mai stati seguiti da atti, come sempre: rimangono mere parole che sanno di presa in giro. In questa infinita storia, stiamo attendendo da mesi l'esito del referendum del 4 dicembre, senza che il Paese possa avere qualcosa di reale su cui muoversi: tutta questa immobilità soltanto per un'idea, sbagliata, che nulla ha a che vedere con la democrazia. Detto questo e confermato, quindi, il "disonorevoli senatori", questa mossa è altamente inopportuna. Mio malgrado e con il disagio di dover sedere nella stessa stanza in cui voi vi trovate, passo in rassegna alcuni punti critici, per buona parte anche incostituzionali o, se vogliamo, truffaldini di questi trattati. Ovviamente, voi li ratificherete senza neanche battere un ciglio. Sono due: l'Accordo e il Protocollo addizionale che, a detta dell'Accordo, dovevano essere approvati separatamente, mentre voi li state approvando insieme. Primo punto. L'Unione europea non ha definito la piena partecipazione al progetto, né ha quantificato la percentuale di finanziamento dello stesso, quindi vi è indeterminatezza dei costi. Come specificato nell'articolo 1 dell'Accordo del 2012, l'Accordo stesso non costituisce uno dei protocolli addizionali previsti dall'articolo 4 dell'Accordo del 2001 precedentemente citato e, in particolare, non ha come oggetto di permettere l'avvio dei lavori definitivi della parte comune italo-francese, che richiederà l'approvazione di un protocollo addizionale opzionale separato (appunto: separato), tenendo conto, in particolare, della partecipazione definitiva dell'Unione europea al progetto (articolo 1, comma 3). La deliberazione CIPE del 20 febbraio 2015, n. 19, ribadisce, alla quartultima riga delle premesse, che l'avvio dei lavori definitivi della parte comune italo-francese resta, infatti, subordinato all'approvazione di un protocollo addizionale all'accordo del 29 gennaio 2001 e dovrà tenere conto, in particolare, della partecipazione definitiva dell'Unione europea al progetto. Il Grant agreement under the connecting Europe facility (CEF), stipulato il 25 novembre 2015 tra la Commissione europea, attraverso l'Innovation and networks executive agency (INEA), il Ministero delle infrastrutture e dei trasporti e il Ministère de l'ecologie du développement durable et de l'energie assegna un contributo di circa 814 milioni di euro, a fronte di spese programmate per circa 1,9 miliardi di euro, il tutto da realizzarsi entro il 31 dicembre 2019. Le attività alle quali l'Unione europea ha assegnato l'attuale contributo riguardano sia i lavori preliminari, sia quelli definitivi, ma difficilmente i lavori definitivi potranno essere completati, tenuto conto che nel Grant agreement, all'articolo 1, comma 3, si specifica che gli studi in corso e le indagini geologiche saranno completati aprendo la strada per i lavori preparatori e l'inizio delle principali opere civili, che proseguiranno oltre il 2019 fino al loro completamento. Pertanto, l'azione è una fase intermedia di un investimento complessivo di infrastrutture in questa regione. Appare quindi evidente che il programma sul quale l'Unione europea ha assegnato il contributo consiste in una spesa drasticamente inferiore, pari a circa 1,9 miliardi, rispetto a quella necessaria per la realizzazione del progetto della sezione transfrontaliera della nuova linea ferroviaria, il cui costo, ai sensi del Protocollo oggetto del disegno di legge di ratifica in esame, è stimato intorno agli 8,3 miliardi di euro. Se ne deduce quindi chiaramente che il contributo europeo assegnato con il Grant agreement non definisce la partecipazione definitiva dell'Unione europea al progetto, in quanto non riguarda la realizzazione complessiva del progetto stesso. Infatti, eventuali ed ulteriori future partecipazioni dell'Unione europea potranno verificarsi soltanto a seguito dei seguenti passaggi: assegnazioni di fondi nel bilancio dell'Unione europea; successiva emissione di bandi dedicati al finanziamento di grandi infrastrutture di trasporto transfrontaliero; presentazione da parte dei Governi italiano e francese di specifiche domande di finanziamento; eventuale accettazione di tali domande e assegnazione dei relativi finanziamenti. Il tutto da spalmare sulle prossime legislature dell'Europarlamento, per avere un po' più di fondi che ovviamente non ci sono. Nessuno dei passaggi sopraelencati è ad oggi garantito o assicurabile, in quanto nessuna istituzione europea ha la possibilità di vincolare per il futuro i bilanci dell'Unione. Ciò detto, ne consegue che a tutt'oggi non sussistono le condizioni esplicitamente richieste dall'Accordo del 2012 e dalla delibera CIPE 19/2015, ai sensi dei quali è richiesta partecipazione definitiva dell'UE a questo progetto. Quindi, come affermato, è chiaro che attualmente una ratifica dell'Accordo del 2015 e del Protocollo aggiuntivo del 2016 che è in esso contenuto si pongono in diretto contrasto con l'Accordo del 2012 e con la delibera CIPE 19/2015. Eppure ve ne fregate, ma questo noi lo sapevamo già: dopo il mostro giuridico della "schiforma" Boschi, per voi queste sono bazzecole, quisquilie, pinzillacchere. Passando poi all'esame puntuale dei testi, all'articolo 5 dell'Accordo viene prevista la possibilità di apportare modifiche all'Accordo del 30 gennaio 2012, ratificato con la legge n. 71 del 23 aprile 2014, nella parte che disciplina la commissione dei contratti, composta da dodici membri nominati per metà da ciascuna parte con scambi di lettere tra le medesime parti - cioè: potete nominare la commissione mandandovi delle lettere? Ma stiamo veramente scherzando? - in tal modo permettendo che gli eventuali emendamenti proposti sfuggano alla valutazione e alla successiva ratifica parlamentare. La riforma costituzionale abolisce in parte il bicameralismo, che era perfetto, ma questo accordo abolisce direttamente tutto il Parlamento: si faranno emendamenti con scambi di lettere. Tutto questo è veramente ridicolo, alla faccia della Repubblica parlamentare e della democrazia! Le parti modificabili attraverso scambi di lettere intervengono, tra l'altro, su ambiti rilevanti, quali i criteri preposti alla selezione delle candidature e delle offerte, la validità dell'eliminazione delle candidature e delle offerte, nonché i mezzi materiali e finanziari a disposizione della commissione dei contratti, necessari a permetterne il corretto funzionamento, ovvero, come si suol dire, dove c'è la ciccia, dove ci sono i soldi e dove si può fare un favore a un amico piuttosto che a un altro, dove ci si spartisce la torta. Inutile negarlo: è successo per il terzo valico, dove sono stati pizzicati con le mani nella marmellata, e succederà anche qui prima o poi (finora è andata bene per qualcuno); ma, come vedremo più avanti, questa volta gli fornite precisi strumenti per nascondersi e per non essere neanche individuati mentre vanno all'incasso. Andando oltre, all'articolo 6, del tutto inopportunamente, si ribadisce il trasferimento al promotore pubblico del ruolo di gestore di infrastruttura della linea storica Bardonecchia-Modane e del tratto relativo alle interconnessioni di Avigliana e Bussoleno con la nuova linea. In pratica, state dando a una società di diritto francese una tratto di una linea italiana, attualmente in gestione a RFI: oltre alla sovranità della nazione, anche le infrastrutture state dando agli esteri. Per quali motivazioni? Perché una linea che fino al confine è ora sotto il controllo di RFI deve invece passare sotto quello pubblico? Per quale motivo? Quali sono le regole che dovranno essere rispettate? Chi garantirà poi la sicurezza di quella linea? Dopo voler fare ammalare i cittadini valsusini con un'opera devastante, che va comunque a toccare delle importanti falde della montagna, volete anche devastarli e annientarli con incidenti ferroviari? Passiamo al Protocollo, la seconda parte dell'Accordo in agenda oggi. All'articolo 2, comma 2, si prevede un'attualizzazione delle spese di realizzazione a fine lavori. Tale attualizzazione ha lo scopo di effettuare l'adeguamento finale degli scostamenti rilevati, da verificare annualmente mediante un indice di riferimento definito dal protocollo stesso (allegato, punto 3), che consiste in un indicatore di variazione dei prezzi riferiti alle differenti componenti del costo dell'opera. Tale indice, denominato INLTL, deve essere determinato analiticamente secondo le modalità di calcolo stabilite nel Protocollo stesso (allegato, punto 3.1). Per quanto concerne le modalità di aggiornamento dei costi sul lato francese, il Protocollo precisa dettagliatamente, per ciascuna categoria di spesa, il relativo indice di riferimento assunto, precisandone tipologia, fonte e quant'altro. Ma, si sa, in Francia sono precisi, noi invece siamo un po' caciaroni. Infatti, per i costi del lato italiano il protocollo non contiene alcun riferimento certo, limitandosi a generiche e ambigue indicazioni quali: «Per la parte italiana, vengono utilizzati indici analoghi che comprendono le stesse componenti sulla base degli indici italiani» (allegato, punto 3.1). Ancora si prevede che: «Per l'ISTAT, gli indicatori rilevati corrispondono il più possibile agli indicatori INSEE e in caso di indisponibilità, agli indicatori equivalenti con un livello di precisione appena inferiore». Ma di cosa stiamo parlando? È evidente che nell'attuale formulazione del Protocollo i criteri di attualizzazione dei costi dei lavori sul lato italiano risultano sostanzialmente indefiniti e mi stupisce che la Commissione bilancio abbia potuto avallare questo. Questa imprecisione, questa precisa e cosciente indeterminatezza creata ad arte per lucrare sull'opera determina un notevole pregiudizio alla corretta applicazione della ripartizione dei costi a fine lavori tra Italia e Francia e, in più, crea le basi di elevati rischi di futuri contenziosi economici e giuridici tra i due Paesi. Vorrei che il relatore e il Presidente della Commissione bilancio, così come tutti i grandi fautori di quest'opera, potessero essere poi chiamati a risarcire in solido tutte le spese extra dovute a questa indeterminatezza che oggi hanno avallato! E non è escluso che, nel caso in cui il Movimento 5 Stelle vada al Governo, questo non avvenga. Quindi, non datevi alla macchia, ma rimanete in zona, perché vi verremo a cercare.
2016-11-16	PD	EspositoStefano	Signor Presidente, con la ratifica di questo Accordo tra Italia e Francia si arriva a conclusione di un lungo percorso - forse troppo lungo - per la realizzazione di un'opera, non solo definita strategica dal Governo italiano e dal Governo francese, ma voluta fortemente, come dimostrano l'interesse, l'attesa e il contribuito economico che è stato messo in campo, anche dall'Unione europea. Si sente spesso parlare di ambiente. Da più parti ci si riferisce a questa linea ferroviaria come a un'opera che danneggia l'ambiente. La nuova linea Torino-Lione è invece un'infrastruttura che salvaguarda l'ambiente. Voglio ricordare che ogni anno, sulle Alpi, nella parte italofrancese, 2,5 milioni di mezzi pesanti attraversano le nostre strade, con un impatto ambientale che credo non sia necessario ricordare. L'Europa - quella che ci piace, quella che lavora anche attraverso le reti di comunicazione a costruire una vera sensibilità europea e non solo l'Europa dell'austerità - ha tra i propri obiettivi il trasferimento modale: togliere camion dalla strada e farli viaggiare su ferrovia. Questa strategia riguarda anche gli impegni presi dall'Europa - se ne è parlato in quest'Aula nelle scorse settimane - per la riduzione dei gas serra. L'obiettivo che ci si pone e che sarà realizzato con l'entrata in funzione di questa nuova linea sarà di togliere un milione di mezzi pesanti dalle strade italiane e francesi all'altezza delle nostre Alpi. La linea storica di cui molto - forse troppo - si parla fu voluta, devo dire con grandissima lungimiranza, da Camillo Benso di Cavour: è un tunnel ferroviario del 1871 che ha dato la possibilità di sviluppare gli scambi economici e le relazioni sociali e culturali tra Italia e Francia. Purtroppo, con tutti gli sforzi di ammodernamento possibili, è un'infrastruttura che non ha la possibilità di svolgere quella funzione di togliere i camion dalla strada per metterli sulla ferrovia. Ricordiamoci sempre che l'interscambio tra i Paesi dell'area (Francia, Spagna e Inghilterra), cioè quelli che saranno interessati dall'utilizzo di queste infrastrutture, è di 40 milioni di tonnellate l'anno e vale 130 miliardi. Questo spiega bene le ragioni per le quali l'Europa, per una volta non dimenticando il libro bianco di Jacques Delors, che parlava delle reti infrastrutturali come della vera realizzazione dell'Europa, come delle arterie attraverso cui far scorrere davvero i rapporti all'interno dell'Europa, ha messo un contributo rilevante, pari al 40 per cento. Questa è una delle opere europee maggiormente cofinanziate. Permettetemi di dire un'ultima cosa. Si parla spesso delle infiltrazioni nelle grandi opere e si cita a sproposito quello che avviene sul terzo valico. Vorrei ricordare che quest'opera non la realizziamo con il contraente generale, né con quei meccanismi che quest'Assemblea, il Partito Democratico e molte forze politiche con il nuovo codice degli appalti hanno deciso di cambiare concludendo tali esperienze. È un'opera che si realizza in un altro modo; è un'opera pilota. Dico anche ai colleghi, perché credo che ogni tanto un po' di orgoglio nazionale non faccia male, che la Francia ha accettato di applicare la normativa antimafia italiana, trasponendola all'attività di un Paese terzo (perché la Francia è un Paese terzo rispetto a noi). Questo è un rilevantissimo passo in avanti nelle relazioni europee e nella comprensione, da parte degli altri Paesi del fenomeno delle infiltrazioni e della criminalità, che come sappiamo travalica i confini. È anche un grandissimo successo del Governo italiano e di tutti quelli che hanno creduto e che credono nella possibilità di realizzare grandi opere tenendo fuori la criminalità organizzata e i mafiosi e soprattutto ponendo grandissima attenzione al raggiungimento degli obiettivi nei costi stabiliti. Questo Accordo è la certificazione finale di tutto ciò. Oggi è una giornata molto importante, perché chiudiamo il processo di approvazione e mettiamo il promotore pubblico misto italo-francese, con la presenza dell'Unione europea, nelle condizioni di poter avviare finalmente la progettazione definitiva di quest'opera e la realizzazione dei cantieri. È una giornata storica, perché ci mette finalmente al passo con il raggiungimento di un obiettivo: quello di dire oggi che ci sarà un'opera pubblica, una grande opera pubblica internazionale, i cui costi sono codificati. Non dovremo più rincorrere, come spesso è avvenuto in questi anni, l'aumento inutile dei costi a danno dei soldi dei contribuenti. I cittadini italiani oggi sanno che quell'opera ha un costo definito, controlli certi e una normativa che impedirà alla criminalità organizzata di attraversare il confine e di utilizzare norme più favorevoli, perché le norme antimafia sono quelle italiane e saranno norme che garantiranno la trasparenza. Per questa ragione, annuncio il voto favorevole del Partito Democratico.
2016-11-16	PD	SangalliGianCarlo	Voglio evidenziare che le procedure che si adottano nell'accordo in esame sono state ampiamente adottate in altri trattati internazionali. Certamente, la Francia le ha applicate, acconsentendo anche all'assunzione della legislazione del Paese con cui realizza l'accordo come prevalente rispetto alla propria legislazione nazionale. Dico questo perché la normativa antimafia entrerà nel regolamento dell'accordo, diventandone parte sovraordinata rispetto alla legislazione francese e ciò è avvenuto con modalità identiche quando si è trattato della realizzazione del tunnel della Manica o di altri interventi infrastrutturali che non voglio adesso ricordare. La necessità di quest'opera è nota ed è quella di collegare il traffico delle merci ad una direttrice europea ad altissima intensità di produzione non essendo, la linea attuale, adeguata per entrare in questo ambito. Si collegano alcune delle aree più industrializzate d'Europa e i margini di crescita economica di questa operazione, per chi la vuole vedere con obiettività, sono indiscutibili negli anni. Si tratta infatti di infrastrutture che misurano la propria validità in una prospettiva storica: se dovessero misurarla nel brevissimo periodo, non avrebbero tutta questa portata strategica. Dal punto di vista dei costi, nella relazione mi pareva di essere stato chiaro: l'Accordo prevede una quota complessiva di intervento pari a circa 8,3 miliardi di euro; la quota di competenza dell'Italia è di circa 2,9 miliardi di euro, la quota di competenza dell'Unione europea è di circa 3,3 miliardi di euro, quella di competenza della Francia è di circa 2,87 miliardi di euro. L'elemento che ha interessato maggiormente il lavoro della Commissione è la compatibilità tra le due legislazioni e l'assunzione nella legislazione corrente francese di tutte le nostre norme antimafia. Questo, da verifiche che abbiamo fatto approfonditamente, corrisponde esattamente alla realtà. Questa opera vede la messa in campo di una commissione di natura prefettizia, come capita per la certificazione antimafia in Italia, tra il prefetto francese e quello di Torino, commissione che opererà sulla base di un regolamento che diventa norma sovranazionale. Crediamo che questa ratifica debba essere fatta nei tempi dati, perché questo consentirebbe di essere in regola con l'intervento e il supporto europeo.
2016-11-16	LN	VolpiRaffaele	A ridosso del cosiddetto golpe in Turchia, un autorevole membro di questa Assemblea ebbe modo di rivolgersi al nostro Gruppo parlamentare dicendo che solo quelli non avvezzi a trattare la politica estera potevano pensare o sperare che vi fosse un cambiamento in Turchia con la caduta di Erdogan. Ma io penso che essere troppo avvezzi porti all'assuefazione. Quindi, il famoso modo di dire «lo pensavamo e pensavamo» non può più contare, signor Ministro. Lei mi insegna, infatti, che la Turchia dà dei segnali preoccupanti da un bel po' di tempo. Il progressivo abbandono della laicità, indicata storicamente da Ataturk, è in atto da un po'. Già qualche anno fa vi furono degli interventi sull'esercito, anche con dei processi, proprio perché, come lei mi insegna, l'esercito in Turchia è sempre stato il testimone di quella laicità che poteva portare forse a ragionamenti diversi. Come lei sa, storicamente noi non siamo mai stati favorevoli all'ingresso della Turchia in Europa per molti motivi: oltre che valoriali, anche perché riteniamo che il ruolo della Turchia debba essere (o poteva essere) svolto in modo diverso in quello scenario. Pochi anni fa, signor Ministro, la Turchia si era posta in una posizione di dialogo duro anche con l'Europa, sapendo, o pensando e illudendosi, forse di avere delle opzioni. L'Europa le proponeva una via preferenziale e loro rispondevano: benissimo, se non ci volete in Europa noi faremo i leader di quell'area mediorientale, perché lì siamo il Paese più avanzato. Quindi, si mettevano in condizione di essere molto contrattuali con entrambe le parti, certamente non dimenticando di essere anche un crocevia energetico. E questo lo sappiamo benissimo. La preoccupazione, dunque, signor Ministro, non è rivolta unicamente alla Turchia, ma anche al nostro ruolo in quello scenario purtroppo difficile e drammatico. Cosa farà la Turchia con i curdi? Cercherà di spingerli in un tentativo di governance diverso dall'Alta Siria in Siria, perché troverà forse la soluzione al suo interno? Anche in quel caso, già in occasione della scorsa informativa, le avevo sottoposto una sensibilità. Signor Ministro, penso che noi, come Italia, dobbiamo essere più affrancati, in termini di politica estera, rispetto alle politiche dell'Europa, perché questa Europa - lei non potrà mai ammetterlo - non è coesa. Lo vediamo nella situazione in Libia, dove siamo impegnati in operazioni di un certo tipo, mentre i francesi appoggiano qualcun altro. Lo osserviamo poi su un altro fronte, che riguarda anche la Turchia, che è la Siria: mi spiega perché non possiamo riprendere con la Siria un percorso, che non sia semplicemente legato a un governo diplomatico e di rappresentanza, quando altri Paesi europei ospitano le rappresentanze diplomatiche siriane? Lei mi vuole spiegare perché accettiamo la regola dell'embargo e i francesi aprono - ad esempio - le filiali delle loro aziende in Siria? Sono troppi gli elementi, signor Ministro, che dovrebbero farci pensare a una nostra autonomia. Mi permetta di dire - lei è il nostro Ministro degli esteri e in questo caso dovrebbe veramente rappresentare tutti noi -che siamo diversi dagli altri Paesi europei: noi siamo nel Mediterraneo. A fronte di ciò, il mio invito è ad affrontare questi problemi in Siria, ad affrontare il ruolo della NATO e di una Turchia che sta attraversando un momento di difficoltà, ma che non può più cercare il nostro aiuto perché fino a ieri ci ha ricattati.
2016-11-16	PD	MaturaniGiuseppina	In Assemblea, in questi giorni abbiamo sviscerato tutti gli aspetti dell'articolato di questa importante riforma e dunque non mi misurerò con una nuova illustrazione degli articoli del disegno di legge, perché credo non sia necessario. Lo ha fatto in maniera puntuale il relatore, senatore Bianco, e lo hanno fatto in maniera altrettanto puntuale i colleghi intervenuti prima di me. Ci tenevo a sottolineare l'aspetto importante della filosofia che ha accompagnato il provvedimento. Siamo convinti che questa riforma comporterà anche un importante risparmio economico per il Servizio sanitario nazionale. Non sto qui ad articolare le ragioni per le quali penso questo perché sono state abbondantemente illustrate in questi due giorni. Il provvedimento è talmente importante che una sua parte è stata inserita nella finanziaria del 2016. Credo che il contenzioso sanitario giudiziario e la sua incidenza economica per il Servizio sanitario nazionale, sia un aspetto da non sottovalutare. Infatti il nostro Servizio sanitario nazionale, che è ancora un modello importante e unico nel panorama europeo, per il diritto alla salute che garantisce ai cittadini italiani credo abbia bisogno di risparmi per poter investire ulteriormente sulle innovazioni, favorendo e accentuando la risposta di salute ai cittadini. Ma non è certamente questo l'aspetto fondamentale che ha accompagnato l'impegno di tutti affinché si arrivasse oggi, in seconda lettura, a un passo dall'approvazione di questa riforma. Le questioni sono tante anche in questo campo. Con un Servizio sanitario nazionale modello in Europa per diritti e garanzie, questo era l'aspetto che ci poneva all'ultimo posto per via della conflittualità ce si veniva a creare e perché la relazione tra il cittadino e le professioni sanitarie, che è anche sotto il profilo psicologico, un elemento fondamentale della riuscita degli interventi di cura, non è più caratterizzata da fiducia e affidamento. Ora, con questo provvedimento diventa un elemento prioritario che ci ha spinto a lavorare con forza e tenacia soprattutto per superare gli aspetti che hanno riguardato il percorso giuridico. Sappiamo quanto importante sia stato il confronto in Commissione giustizia su questo provvedimento e sugli articoli che riguardavano questa materia. È stato altresì importante e faticoso confrontarsi con il Ministero della giustizia per giungere alle soluzioni.
2016-11-16	PD	SangalliGianCarlo	Tuttavia, siamo adesso di fronte a una situazione di grave involuzione, dopo il tentativo di golpe, che - va ricordato, perché qualche numero conta - ha comunque prodotto 241 morti e quasi 2.200 feriti e non è stato, quindi, un balletto finto, ma è stato uno scontro effettivo, sulle cui origini vi è più di un'ipotesi. Erdogan coltiva un'ipotesi da grande P2 ramificata in tutta la struttura dello Stato: nella polizia, nelle Forze armate, nell'università, nei giornali, cioè in tutte quelle strutture che nel corso di questi mesi ha epurato con centinaia di migliaia di licenziamenti e con decine di migliaia di arresti. Ora, utilizzando una legge che qualcuno vorrebbe anche in Italia, che toglie le guarentigie dei parlamentari - la Turchia, peraltro, è l'unico Paese che ha tolto le guarentigie parlamentari e la protezione alla politica dei parlamentari -, è arrivato ad arrestare i parlamentari dell'HDP, partito cui il Partito Democratico rivolge la propria solidarietà e il proprio sostegno, sapendo che è l'unico partito, come lei ci diceva, con il quale si può cercare di ricucire, faticosamente, la difficile situazione dei curdi. È un atto di brutalità che evidentemente non ci può vedere d'accordo con Erdogan. Ma da qui ad andare oltre, cioè a dire che dobbiamo inasprire i nostri rapporti nei confronti della Turchia, ritirare l'ambasciatore e fare tutte queste cose, ce ne passa. Pregherei tutti di affrontare la situazione con la freddezza necessaria a un caso come questo. La Turchia è un grande Paese, ha un esercito enorme e molto di questo esercito è, tra l'altro, molto vicino in determinate aree alle varie postazioni in cui sono presenti anche i nostri soldati. È un Paese che abbiamo bisogno di riportare nel novero dei Paesi democratici e anche nell'ambito di un dialogo europeo, al quale, per la verità, i turchi non avranno mai creduto troppo, ma su cui certamente anche l'Europa non si è spesa troppo, perché quando si lascia qualcuno a bagnomaria per molto tempo, senza dargli la possibilità reale di entrare nel novero delle Nazioni europee, poi finisce che salta dall'altra parte, in Europa non viene più e combina guai peggiori. Noi crediamo di avere un dovere. Siamo un grande Paese democratico e come tale abbiamo il dovere di aiutare la Turchia a uscire da una fase certamente difficile, inducendo Erdogan a non compiere scelte ancora più scellerate di quelle che ha fatto, ma contemporaneamente mantenendo aperti tutti quei margini di relazione e di trattativa che ci consentano di rivedere la Turchia come un Paese fondamentale in quello scacchiere. Lo dico tanto più adesso che gli Stati Uniti d'America appaiono orientati su quello scacchiere verso la Russia e probabilmente anche verso il rapporto con la Turchia, sapendo che anche l'Italia lì può giocare un ruolo molto importante, proprio perché noi non abbiamo lasciato la Turchia fuori dall'Europa volendocela lasciare e abbiamo una lunga tradizione tendente, al di là di ogni altra cosa, a cercare di portare questo Paese dentro l'Unione europea. Se l'avessimo fatto, se l'avessimo almeno messa in una situazione allargata, probabilmente oggi avremmo tutti molta meno difficoltà ad affrontare una situazione di questo genere e non avremmo abbandonato la Turchia al suo destino. Questa è l'unica cosa che non dobbiamo fare: non dobbiamo abbandonarla al suo destino prendendo posizioni di principio, che sono tanto più assurde perché verrebbero oltretutto ad essere in una condizione di debolezza di tutto il mondo democratico occidentale.
2016-11-22	FI	PelinoPaola	Ormai sono passati tre mesi da quel terribile 24 agosto e meno di un mese dagli ultimi tragici eventi. L'atteggiamento tenuto dal Gruppo di Forza Italia è stato sempre volto alla collaborazione con il Governo e con tutte le autorità per l'opera di emergenza e di ricostruzione delle aree colpite. Il Governo Renzi, invece, è stato ostile al dialogo e mi accingo a spiegarvi perché. Il giorno 28 agosto ha dichiarato che avrebbe coinvolto il Parlamento e le opposizioni in tutte le discussioni in merito al sisma avvenuto nel Centro Italia. Disse che avrebbe preso in considerazione tutte le parti politiche, ma purtroppo questo non è accaduto. È venuto meno il confronto, anche per la nomina politica del commissario straordinario Vasco Errani, mentre avrebbe dovuto essere una figura tecnica super partes. Non è mai opportuno fare dei parallelismi quando si mettono a confronto eventi catastrofici di questo tipo, ma mi trovo costretta a farli e a sottolineare l'atteggiamento inopportuno del Governo Renzi di fronte al sisma che si è abbattuto sull'Italia centrale. Il primo decreto-legge è stato presentato il 17 ottobre 2016, quasi due mesi dopo i tragici eventi sismici. Avvenne il contrario durante il Governo Berlusconi, con il terremoto che colpì l'Aquila e l'Abruzzo nel 2009. Il comportamento tenuto dal centrosinistra fu polemico e avverso nei confronti di ogni singola azione che il Governo Berlusconi decise di attuare; un atteggiamento pessimo e disdicevole in quel frangente. Il Governo Berlusconi deliberò il primo decreto-legge in favore dei Comuni colpiti dal sisma il 28 aprile 2009 e il sisma si verificò il 6 aprile, dopo soli ventidue giorni. I risultati dell'intervento immediato sul territorio abruzzese sono ancora oggi sotto gli occhi di tutto il mondo. Nel settembre del 2009, circa 35.000 «sfollati» ebbero accesso ai moduli abitativi provvisori (MAP) e, in seguito, ci fu l'attuazione del progetto CASE, le case antisismiche definitive. Il Governo Renzi parla di container da consegnare alle popolazioni colpite dal sisma a tre mesi dal verificarsi delle prime forti scosse. L'inverno è alle porte; le avverse condizioni climatiche sono un problema per le persone che hanno deciso di non abbandonare il proprio territorio e il ritardo e l'inadeguatezza della «macchina di pronto intervento» sono destinati a far pagare loro le conseguenze, qualora non ci sia una immediata inversione di tendenza. In questa circostanza le opposizioni attuali non hanno adottato lo stesso atteggiamento polemico e poco costruttivo fatto proprio dalla minoranza parlamentare di allora. Nonostante tutto, siamo qui come Gruppo Forza Italia a collaborare in pieno in modo efficace per la realizzazione di una legge che tuteli e intervenga con efficacia in tutti i territori colpiti dal sisma del 24 agosto, del 26 e 30 ottobre di quest'anno. Il maxiemendamento del Governo al decreto-legge assorbe largamente anche i contenuti del decreto-legge n. 205, recante i nuovi interventi urgenti in favore delle popolazioni, ed estende le disposizioni anche ai territori interessati dagli ultimi eventi sismici. Il secondo elenco dei Comuni si unisce al primo, ampliando l'elenco di quelli che entrano nel cratere sismico. Vengono introdotte norme speciali per le strutture e i moduli abitativi provvisori, che verranno rimossi alla cessazione dello stato d'emergenza. Va evidenziato, inoltre, che i territori colpiti sono ricchi di un patrimonio artistico-culturale unico al mondo, della cui ricostruzione devono farsi carico anche l'Europa e il mondo intero. Su questo serve una forte azione diplomatica nelle sedi internazionali. L'Italia però dovrà farsi carico della ricostruzione degli immobili e della continuazione delle attività economiche. Per fare queste cose servono risorse importanti che ancora non sono previste nei due decreti-legge, ora assorbiti nel decreto-legge in esame. Non vanno dimenticati i bambini e i giovani, i quali hanno diritto al ritorno alla normalità e alla spensieratezza dell'età che portano. Soprattutto a loro dobbiamo dare una speranza e la certezza che possano tornare alla vita di prima. In conclusione, auspico che, dopo gli eventi sismici che hanno colpito il Centro Italia quest'anno, si applichino interventi strutturali preventivi per la riduzione del rischio sismico. Anche per questo servono opportune risorse economiche e spazi finanziari nei bilanci degli enti territoriali, che al momento risultano essere ancora insufficienti. Tutta la fascia appenninica è fortemente soggetta a fenomeni sismici di medio-alta intensità. Questo ci deve mettere davanti alla realtà che tutta la zona - e non solo quella - deve essere messa nella condizione di prevenire e affrontare in sicurezza eventuali nuove tragedie. Mi auguro che ogni famiglia colpita dal sisma possa riavere ciò che ha perso, anche se non sarà mai abbastanza per colmare la tragedia e la paura vissuta. Ma la speranza deve essere suffragata dai fatti, dalla velocità delle decisioni, dalla certezza degli stanziamenti economici che questo decreto-legge, ancora troppo macchinoso e burocratizzato, non sembra ancora dare alle popolazioni colpite dal sisma del Centro Italia.
2016-11-22	LN	ArrigoniPaolo	Renzi, come un disco rotto, da settimane, continua a ribadire che per la ricostruzione ci sono i soldi, anche se nei due decreti-legge ne vediamo pochi perché tutto il grosso viene rinviato alle leggi di stabilità, era nell'esenzione delle tasse che doveva dirottare risorse, alleviando le preoccupazioni di cittadini e di imprenditori. Era qui, in questo punto, sull'esenzione delle tasse che doveva fare la voce grossa contro l'Europa.
2016-11-22	PD	CardinaliValeria	Ciò è così vero che una settimana fa io e i colleghi Lucio Romano e Giovanni Mauro abbiamo posto la questione all'interno della COSAC, che si è riunita a Bratislava e all'interno della quale rappresentavamo l'Italia. Abbiamo chiesto all'Europa che tutto ciò che serve per mettere a norma e in sicurezza i nostri paesi da calamità e terremoti non venga calcolato ai fini del rispetto del Patto di stabilità.
2016-11-23	FI	DAliAntonio	(ore 18,21) ( Segue D'ALÌ). Noi, invece, contavamo molto sul decreto fiscale affinché si affrontassero punti a noi molto cari e assolutamente congeniali: il primo era la cosiddetta rottamazione - è un termine assolutamente deprecabile - delle cartelle; il secondo era l'abolizione di Equitalia; il terzo era una riapertura dei tempi del volontario rientro dei capitali, con le conseguenze penali, che portano soldi nelle casse dello Stato. Sono stati affrontati questi tre argomenti dal Governo, ma in che modo? In modo assolutamente sciatto - mi sia consentito - perché l'abolizione di Equitalia è solo una norma manifesto. Sono state trasferite tutte le competenze all'Agenzia delle entrate e forse, durante la prossima legge di stabilità, ci si inventerà ancora un aggiustamento di questo trasferimento. Ma non è stato colpito il cuore del problema: nel sentimento negativo degli italiani, Equitalia doveva essere abolita non perché si chiama Equitalia - è una cosa a cavallo tra l'Italia e le attività equestri - ma perché doveva essere eliminato il suo modo di operare e dovevano essere ridotti le sanzioni, gli interessi, gli aggi esattoriali e le modalità d'esecuzione, che privilegiano gli incassi da parte di Equitalia sulle ipoteche, sulle procedure forzate, su tutto quello che è strumento di vessazione nei confronti dei cittadini. Invece, si rottamano le cartelle, nel senso che si può pagare la sola sorte capitale, ma si mantengono le condizioni affinché da qui a qualche anno il monte di impagato, dovuto all'eccesso delle sanzioni, degli interessi e degli aggi, si ripresenti e si debba fare lo stesso provvedimento; e si ripresenti con tutte le negatività che in corso d'opera si registrano circa il disagio dei contribuenti e la loro assoluta preoccupazione, in un Paese che continua ad avere la più alta pressione fiscale. Peccato che il Presidente del Consiglio se ne sia accorto solo questa mattina: ha fatto una dichiarazione alla scuola della Guardia di finanza dicendo che è intollerabile che il nostro Paese ha la più alta pressione fiscale d'Europa. Ma lui è in campagna elettorale, come qualcuno che non ha mai messo piede in Parlamento - questo è vero - o è Presidente del Consiglio da tre anni? E questa considerazione non se l'è mai posta? Soprattutto nulla ha mai fatto per cui fare una tale considerazione dopo tre anni del suo Governo. Noi avevamo pensato che questo decreto-legge potesse essere l'occasione per svolgere un sereno dibattito sui tre punti. E, invece, il Governo ha infilato all'interno del provvedimento, sia nel testo originario del decreto-legge che durante discussione alla Camera, un'altra serie di questioni che ancora una volta lo rendono assolutamente incostituzionale per disomogeneità di materia e addirittura configurano degli scambi elettorali con pezzi del proprio stesso partito (vedi il caso Campania) o con fasce di popolazione, le quali insorgono perché poi questo Governo non è neanche capace di fare le cose buone che vorrebbe magari fare (diamogli il beneficio della buona volontà). Organizza una semplificazione burocratica che è, invece, una complicazione, tant'è che tutti gli ordini professionali che devono provvedere alle dichiarazioni IVA e a tutti gli adempimenti previsti dal decreto-legge sono sul piede di guerra e dicono chiaramente che si avrà un enorme aggravio di costi sia per i professionisti che per le imprese. Sono sul piede di guerra gli spedizionieri doganali, che si sono visti cambiare le norme sull'Intrastat e denunciano che nel cambiamento di norme si annida una clamorosa evasione fiscale dell'IVA infracomunitaria. Non so se si tratta di cattiva volontà o del fatto di essere maldestri. Certo è che tutti questi provvedimenti continuano a suscitare la reazione degli addetti ai lavori. Ci sono poi dei provvedimenti spiccioli. Il Governo e la maggioranza, soprattutto la grande maggioranza della sinistra che ha i suoi principi inattaccabili, ci hanno sempre detto che non avrebbero mai fatto condoni. A parte il fatto che questo è un condono: anche se non incide sul quantum del capitale, certamente crea una profonda disparità tra chi ha pagato anche con un minimo di interessi e chi domani pagherà senza neanche un centesimo di interessi. Ma lasciamo perdere, e su questo noi potremmo anche convenire. Tuttavia l'articolo 5- bis, introdotto alla Camera, consente un condono solo alle grandi società petrolifere. I colleghi sanno bene quali sono i rapporti tra il Governo e le società petrolifere. Sanno bene che basta scorrere - ove mai dovessero essere pubblici - gli elenchi dei partecipanti alle cene di finanziamento del Partito Democratico per sapere chi sono i facoltosi depositari dei 30.000 euro a posto per potervi partecipare. Guarda caso: spunta un clamoroso condono (nel senso tecnico della parola) per le grandi società petrolifere, che possono chiudere le loro vertenze con il fisco pagando il 20 per cento del capitale. E perché questo avviene solamente nei confronti di alcuni e di un settore e non nei confronti di quei cittadini che non hanno pagato per motivi di necessità, per motivi dovuti al loro stato economico personale? E in questi ultimi casi non si trattava di un'evasione, ma di un non pagamento per stato di necessità. Certo, qualcuno utilizzerà sicuramente la rottamazione, perché una cosa è trovare i soldi per pagare 40 e una cosa è trovarli per pagare 10; questa è normalmente la differenza, sulle cartelle esattoriali, tra il capitale e tutto il cumulo delle sanzioni, degli interessi e degli aggi. Ma noi - lo ripeto - avremmo preferito e sperato evitare il ricorso al voto di fiducia, che non abbiamo certamente causato noi. Noi abbiamo presentato dieci emendamenti in Commissione, signor Presidente, e qualcosa in più hanno presentato le altre forze di opposizione. La discussione poteva svolgersi serenamente sia in Commissione che in Aula e poteva portare a un voto ponderato su una parte importante del decreto-legge in esame, se non ci fossero state le aggiunte della Camera - ripeto - e se il provvedimento si fosse concentrato sull'aspetto meramente fiscale, per il quale immaginavamo fosse nato (cartelle, rientro dei capitali e abolizione di Equitalia). Ma tutto è stato stravolto; ancora una volta tutto è stato condizionato e piegato alle strategie ormai machiavelliche del Governo per cercare di ottenere un minimo di consenso al referendum. Ma, io, invece penso che gli italiani sapranno con molta saggezza rifiutare una proposta di modifica della Costituzione che peggiore di questa non poteva essere immaginata. Allora tutto questo ci porta naturalmente a votare contro. Avremmo voluto, in un dibattito sereno, convenire con il Governo su alcuni punti. Ma ciò ci è impedito, nonostante qualche buona dichiarazione di intenti, e sappiamo che di buoni propositi è lastricata la via dell'inferno. Il Premier ogni tanto dice che vuole collaborare con l'opposizione, per assumere determinati provvedimenti. In questo caso è stato ancora una volta smentito dai fatti, e siamo convinti che sarà smentito, dai fatti e dalle urne, il prossimo 4 dicembre.
2016-11-23	LN	ArrigoniPaolo	Colleghi, quelle zone del centro Italia sono classificate ad elevatissima ed elevata sismicità. Se vogliamo evitare di spendere il doppio di risorse per rifare due volte gli edifici crollati, occorre prendere opportune misure per garantirne subito la stabilità; e il coefficiente dell'80 per cento risponde a tale criterio. Lo ripeto: dobbiamo dare un nuovo ordine alle priorità di intervento da sostenere con contributi statali. Prima viene l'adeguamento antisismico, che salva mobili, immobili e soprattutto vite umane, e poi, se avanzano i quattrini, si può pensare anche all'efficientamento energetico. Il premier Renzi, che ciancia tanto del progetto Casa Italia e poi avalla queste scelte scellerate, si dimostra ancora una volta un grande parolaio. Profondamente ingiusto è poi prevedere la sola sospensione, e per un tempo limitato al settembre 2017, degli obblighi di versamento delle tasse e delle bollette. Bisognava esentarne il pagamento per tre anni e invece niente. Pertanto, famiglie e imprenditori presto si ritroveranno costretti a pagare e pure a restituire gli arretrati. Su questo aspetto Renzi doveva intraprendere un braccio di ferro con l'Europa, su questo aspetto Renzi doveva dirottare le risorse, che continua a ribadire che per la ricostruzione non mancano, anche se, dai numeri che vediamo nel decreto-legge, sono scarse. Sbagliato l'aver voluto rinviare l'istituzione di una zona franca per agevolare fiscalmente le microimprese localizzate nei Comuni del cratere. Negare la zona franca, ma limitarsi solo a un impegno ad attivarla, e negare la no tax area è un grave errore; non dà prospettive, ma solo un futuro pieno di incertezze.
2016-11-23	LN	ComaroliSilvanaAndreina	E mentre le imprese italiane vengono sempre più aggravate, lo Stato incassa da parte sua le sanzioni che saranno immediatamente applicabili dal 2017. Non si dà neanche il tempo necessario per l'adeguamento alle società di software house che devono predisporre il pacchetto. Quindi, i contribuenti saranno oggetto di multe, ma a causa non di una volontaria omissione di dati, ma semplicemente di un problema tecnico. Poi chi va a spiegare al fisco che c'è stato questo problema? Al fisco non importa nulla. Se il fisco vede che non arrivano i dati, fa la multa e se ne frega di tutta la motivazione contingente. Infine, veniamo al nodo principale del decreto-legge: la rottamazione delle cartelle. Vorrei chiedere al Governo come pensa che cittadini che non hanno pagato fin'ora con le rateizzazioni possano pagare ora dei debiti enormi in soli due anni; anzi, soltanto nel primo anno si deve pagare un importo pari al 70 per cento del debito complessivo. Il concetto è che, se facevano fatica a pagare prima, con una lunga rateizzazione, come faranno adesso? Andranno in banca a chiedere il prestito per pagare? E poi voglio vedere le banche che concedono il prestito. Inoltre rimane l'aggio per non dimenticare mai di remunerare Equitalia per il suo insostituibile servizio prestato alle casse dello Stato grazie ai cittadini presi per la gola. Non è stata neanche prevista la possibilità di poter accedere a finanziamenti a tasso agevolato per debitori più in difficoltà. Vi ricordo che questi sono per lo più imprenditori che si sono ritrovati stretti nella morsa di Equitalia durante uno dei periodi più duri di crisi economica che questo Paese abbia mai attraversato. E tutt'ora persistono dei problemi economici nel nostro sistema, nella nostra economia. Non ci siamo lasciati alle spalle la crisi e adesso l'economia galoppa. A me non sembra, anzi! E sono appunto imprenditori che non hanno pagato non per sfuggire alle tasse, ma perché erano veramente disperati e impossibilitati a vendere i loro prodotti. Ma cosa racconterà il Governo a quella parte di contribuenti che invece hanno già pagato, magari anche con innumerevoli sacrifici, non essendo stata per loro prevista, almeno, una forma di compensazione? Certo, questa misura non porta soldi immediati nelle casse di uno Stato come una manovra economica espansiva a deficit. E mi si potrebbe anche rispondere che le manovre espansive si fanno normalmente in deficit. Sì, è vero, ma non con la scure di una Europa evidentemente compiacente con un Governo che fa il suo gioco e che si può permettere di rinviare il pareggio di bilancio. Poi, nel caso, faremo in modo di avere forse un Governo migliore che aggiusterà i conti. Infine, vorrei fare un ultimo passaggio sulle disposizioni in materia di accoglienza. Come è possibile che il Governo si ostini nella sua assurda politica di accoglienza incondizionata per fare gli interessi di pochi che si arricchiscono con questo business ? Più di 5.000 Comuni su 8.100 non aderiscono al sistema di accoglienza e il Governo è stato costretto a mettere delle mance nel provvedimento in esame pur di trovare una soluzione al ricollocamento dei migranti. E non solo offre un tot a migrante, ma consente anche a quei Comuni l'apertura di spazi finanziari. Sicuramente molti Comuni cederanno perché le politiche ai tagli operate da questo Governo li hanno prosciugati di moltissime risorse. Ma mi chiedo se non sarebbe stato più intelligente prevedere degli spazi finanziari per i Comuni in condizioni disagiate o interessati da situazioni di dissesto idrogeologico? Sappiamo già che a tutte queste domande non saranno date risposte, ma si dirà semplicemente che si va avanti così. Come ho detto all'inizio del mio intervento, abbiamo avuto poco tempo per esaminare il provvedimento all'ordine del giorno e si ha l'impressione che il nuovo regime si sia già insediato e che il re Presidente del Consiglio dispensi i suoi regali di Natale.
2016-11-23	M5S	MangiliGiovanna	Signor Presidente, i terremoti degli ultimi anni hanno portato in sé delle grandi tragedie, con un elevato numero di vittime, ma purtroppo la terra ci sta dando degli avvertimenti. In Italia i geologi si aspettano terremoti con energia trenta volte più forte di quella di Amatrice. Non si può sapere quando, né dove di preciso, ma di sicuro avverranno. A fronte di queste evenienze «bisogna essere preparati adeguatamente in termini di qualità dell'edificato». Ma in Italia si perde facilmente la memoria e manca la cultura della manutenzione che sarebbe, invece, ragionevole e di buon senso. La scarsa attenzione, l'inadeguatezza del patrimonio esistente e la mancanza di investimenti per la messa in sicurezza di edifici pubblici e privati sono, infatti, emerse in tutta la loro drammaticità. Intervenire significa prendersi carico dell'emergenza sì, ma anche del post emergenza, ovvero della fase della ricostruzione. È nostro preciso obbligo intraprendere azioni che consentano di ricostruire in sicurezza gli edifici andati distrutti; e quando parliamo di edifici ci riferiamo non solo a quelli privati, ma anche a quelli pubblici, fra i quali rientra tutto il patrimonio artistico, architettonico e culturale che costituisce il cuore pulsante dell'economia di quei territori. Spetta a noi contribuire a salvaguardare e conservare quel patrimonio. Spetta a noi ridare un volto a quei paesi rasi al suolo, garantendo l'identità territoriale e la cultura del luogo. Ricostruire significa garantire la conservazione e la valorizzazione del tessuto socio-economico delle località colpite, ricche di storia e tradizioni locali. Ricostruire significa agire attraverso interventi generalizzati di messa in sicurezza delle infrastrutture, ma soprattutto degli abitanti; abitanti che hanno sinora dimostrato di avere un ammirevole coraggio. Sappiamo che la forza degli italiani è straordinaria e sa andare oltre alle risorse economiche che verranno stanziate sia con questo provvedimento sia con altri che dovranno venire. Saranno forza e solidarietà unite al sostegno economico, che ciascuna istituzione non dovrà fare mancare, a consentire la ripresa. Ciò che importa in questo momento è dare la possibilità ai cittadini di Abruzzo, Marche, Umbria e Lazio di avere un luogo sicuro dove poter vendere i prodotti tipici locali; significa dare un luogo sicuro dove far riprendere l'attività scolastica dei bambini; significa consentire di ricevere assistenza sanitaria in sicurezza; significa permettere il transito viario attraverso infrastrutture sicure. Se è vero che tutta l'Italia ha bisogno di un piano che metta al sicuro le case degli italiani, è anche vero che questa Italia lacerata dai drammi di agosto e ottobre non può essere lasciata sola. Non può essere lasciata sola nemmeno dall'Europa: l'Europa, pertanto, non si tiri indietro. È sconcertante accorgersi come essa sia così fredda e come chieda delucidazioni sulle spese eccezionali dovute al sisma e ai migranti, senza però dare cenni di solidarietà. Le vite e la dignità umana contano più dei vincoli di bilancio. Inutile dire che la politica non può muoversi solo a seguito di eventi eccezionali come possono essere i terremoti, non può agire solo in stato di emergenza. Eppure, ormai si sa che il 75 per cento degli immobili in Italia non rispetta alcun criterio antisismico. E non rispettare le norme antisismiche significa lasciare la vita degli uomini nelle mani della natura, che non fa sconti a nessuno quando trema così impetuosamente come nei mesi scorsi. Come disse Sandro Pertini in occasione del terremoto dell'Irpinia del 1980, «il miglior modo di ricordare i morti è quello di pensare ai vivi». Per questo motivo bisogna ricostruire celermente e con efficacia, ma nel rispetto dei principi di legalità, trasparenza e imparzialità. Non deve più succedere quello che è accaduto a L'Aquila, dove le case ricostruite dopo il terremoto del 2009 sono state progettate e costruite male e con materiali scadenti. La ricostruzione deve essere sicura e, in caso di ulteriori scosse, non deve far sprofondare nella paura gli abitanti dei paesi già duramente colpiti. Purtroppo siamo di fronte a eventi spesso imprevedibili e, per questo, è importante trovare soluzioni adeguate per mettere in sicurezza il territorio prima che determinate tragedie accadano. Ormai lo sanno tutti che gran parte del territorio italiano è in situazione di estrema criticità. Non possiamo permetterci di attendere puntualmente il disastro di turno. Lo dobbiamo ai cittadini che vivono in quei luoghi. Significherebbe sradicarli dalle loro origini, imporgli una vita che non sarebbe la loro. Ha più senso investire i soldi in prevenzione, anziché attendere gli eventi catastrofici per ricostruire. Oggi più che mai siamo chiamati ad agire per la messa in sicurezza del territorio, che significa non consumo di suolo, ma indirizzare gli investimenti per la protezione di ciò che di più prezioso abbiamo. Il Movimento chiede con forza e vigore al Governo di attivarsi, affinché non solo si indaghi per capire quali siano i reali rischi di ciascun territorio, ma anche per trovare le soluzioni pratiche per contrastarli. In conclusione, oggi a ciascuno di noi viene chiesto uno sforzo che va oltre le singole ideologie politiche. È il momento di essere tutti uniti di fronte a questa tragedia. È il momento della collaborazione costruttiva: siamo chiamati a farlo in nome di una visione del nostro Paese come unica comunità. E le collettività dei territori colpiti dal sisma del 24 agosto e dei successivi del 26 e del 30 ottobre, giustamente, non vogliono né scuse né retoriche, ma soprattutto non vogliono, non possono e non devono più aspettare. Intervenire tempestivamente è un dovere per noi istituzioni e un diritto per i cittadini che non hanno più una casa, una scuola dove mandare i loro figli, la bottega o il capannone dove esercitavano le loro attività commerciali e lavorative. Saremo sempre e ovunque al fianco di tutti i cittadini in sofferenza economica e sociale. Per questo annuncio il voto favorevole del Gruppo Movimento 5 Stelle.
2016-11-23	PD	LucheriniCarlo	Credo abbia fatto molto bene Renzi a porre la questione anche all'interno del disegno di legge di bilancio come discriminante. Non possiamo continuare a finanziare un'Europa che poi non pensa ai terremoti, alle scuole che in Italia sono a rischio sismico. Quelle risorse devono servire al grande piano di prevenzione Casa Italia, all'intervento che dobbiamo fare nel nostro Paese.
2016-11-23	PD	SustaGianluca	In un Paese dove, come abbiamo avuto conferma anche oggi pomeriggio, il "benaltrismo" è il leit motif prevalente per contrastare ogni tipo di decisione, questo decreto-legge è un provvedimento concreto, sia per lo Stato che per il cittadino. Contribuisce in modo significativo alla manovra di finanza pubblica 2017-2019, cui è collegato, e prevede maggiori entrate, considerata anche la riproposizione della voluntary disclosure, per circa 16 miliardi di euro nel triennio. Queste maggiori entrate sono il frutto dell'attivazione di nuove azioni, volte a migliorare il rapporto tra fisco e contribuente, attraverso un nuovo ruolo attribuito all'amministrazione fiscale. Modulare in modo più flessibile il comportamento del fisco a seconda che si tratti di errori "colposi" dei contribuenti o di suoi intenti "dolosi" o "fraudolenti"; utilizzare gli strumenti della comunicazione moderna (SMS e PEC) per segnalare criticità ai contribuenti e invitar loro a spiegare situazioni poco chiare; promuovere, cioè, una tax compliance dei contribuenti al posto del burocratico e vessatorio approccio che tutti abbiamo conosciuto, è un passo in avanti per il raggiungimento degli obiettivi contenuti nella delega fiscale e che troveranno ulteriore conferma e disciplina nella riforma del processo tributario e nel più diffuso utilizzo degli strumenti elettronici. È in questo contesto che si inquadrano anche la soppressione di Equitalia, la cosiddetta "rottamazione delle cartelle", le norme su una maggiore semplificazione, l'introduzione della comunicazione trimestrale, finalizzata a superare il " tax gap IVA" (il rapporto cioè tra tassazione potenziale ed effettiva che nel nostro Paese è molto ridotta rispetto al resto d'Europa) che è compensata dalla soppressione dell'obbligo di comunicazione dell'elenco fornitori e clienti, il cosiddetto spesometro, ed altri minori adempimenti, che rendono del tutto ingiustificabili e immotivate le critiche, anche del mondo delle professioni, nei confronti di questo provvedimento. Quasi sempre queste nascondono, come abbiamo già visto ai tempi dell'introduzione del sistema telematico, una sorta di idiosincrasia verso i sistemi telematici, quando invece, forse, con un click è più facile risolvere i problemi che facendo polemiche. Si dà in sintesi attuazione a quella strategia "cambia verso" annunciata dal Governo, che non elimina la riscossione ovviamente. Ma dove non esiste la riscossione? Si dice che non elimina le sanzioni. Ma dove non esistono le sanzioni per chi evade e per chi elude? Ma il provvedimento riconduce tutto a quell'essenziale e fondamentale contratto sociale che lega il cittadino allo Stato. Uno Stato che punisce chi evade e chi elude, ma che agisce con prudenza, disponibilità e tolleranza verso chi sbaglia senza dolo o che si trova in momentanee difficoltà economiche ma è in grado di assolvere ai suoi impegni, magari chiedendo dilazioni. In parte, norme di questo genere dal punto di vista del loro presupposto culturale appartengono già alla nostra normativa. Il problema è andare progressivamente verso una maggiore semplificazione e un approccio migliore tra cittadino e contribuente. Non condoni, quindi, ma interventi volti a ricostruire un rapporto fiduciario, da tempo compromesso e che va ripreso nell'interesse di una maggiore coesione sociale. Senza entrare nel dettaglio di ulteriori aspetti, anche citati oggi, di questo decreto fiscale, questi sono i motivi e le ragioni di fondo che lo rendono urgente, non nel senso letterale del termine, anche voluto dalla Costituzione, ma urgente rispetto alle dinamiche del nostro contesto sociale; in ogni caso rispettoso del dettato costituzionale, ma non limitiamoci agli aspetti formali. C'è una urgenza maggiore, che è quella che ci giustifica nel dire sì a questo provvedimento.
2016-11-23	PD	VerducciFrancesco	Signor Presidente, colleghi, permettetemi di ringraziare la sottosegretaria Paola De Micheli e il relatore Silvio Lai per la competenza e l'attenzione con cui hanno seguito in Commissione e in Assemblea i lavori di un provvedimento così atteso, che fornisce alle popolazioni e ai territori colpiti dai terremoti del 24 agosto e poi del 26 e del 30 ottobre gli strumenti necessari per rialzarsi, non arrendersi e riconquistare il proprio futuro, perché di questo si tratta: una sfida difficilissima che noi, però, riusciremo a vincere. Voglio poi ringraziare Luigi Zanda per aver scelto di affidare la dichiarazione di voto del Partito Democratico a un senatore di uno dei Comuni del cratere, di quelle comunità dell'entroterra dell'Italia centrale lungo il crinale appenninico che lega Marche, Umbria, Abruzzo, Lazio, le quattro Regioni colpite, la zona nevralgica di quella spina dorsale d'Italia, per usare le parole di Renzo Piano. Alla devastazione provocata dal sisma del 24 agosto, con la distruzione di Amatrice, Arquata, Pescara del Tronto e Accumoli, con il dramma irrecuperabile di 299 vittime, ma anche con il salvataggio di 238 vite, persone estratte vive dalle macerie grazie alla prontezza e al coordinamento di Protezione civile, Vigili del fuoco, Forze dell'ordine, associazioni di volontari e al lavoro instancabile di sindaci, funzionari del governo regionale e del Governo nazionale, si sono aggiunte le scosse del 26 e, soprattutto, del 30 ottobre, la più violenta in Italia dal terremoto del 1980, con epicentro tra i Monti sibillini, quelli che Leopardi chiamava i «monti azzurri». Gli sfollati, costretti a lasciare le proprie case perché inagibili, sono oltre 21.000, di cui 15.000 nelle sole Marche. Signor Presidente, io, come altri colleghi che sono qui, nelle ore immediatamente successive al sisma ho visitato alcuni dei paesi più colpiti, ho attraversato centri storici deserti perché evacuati, divenuti zona rossa, inaccessibile; ho visitato tendoni e palestre adibiti a dormitori pubblici, a mense di fortuna, a ludoteche per i tanti bimbi. Ho assistito a una reazione di grande forza e dignità da parte di anziani e famiglie della quale è difficile essere altrettanto capaci. Molte famiglie sono state divise fisicamente dal terremoto: una parte sistemata negli alberghi vicino al mare e un'altra rimasta vicino ai luoghi colpiti. È nostro compito mettere tutti nella condizione di vivere insieme, perché tra le ferite più profonde vi è quella del disagio psicologico dovuto allo sradicamento. La stima dei danni, signor Presidente, è in continuo aggiornamento e ci parla di oltre 200.000 immobili lesionati, inagibili; più di 3.000 aziende agricole danneggiate; oltre 200 stalle inagibili; 5.000 segnalazioni al Ministero della cultura per i danni al patrimonio artistico; oltre 300 istituti scolastici oggi temporaneamente inutilizzabili. Gravi danni hanno subito anche le strutture universitarie, soprattutto a Camerino e a Macerata. Vi sono stati inoltre danni alle strutture sanitarie; tra di esse la completa chiusura, in seguito ai crolli, dell'ospedale di Amandola, tra le province di Ascoli e Fermo, che è l'unico presidio per una zona montana molto ampia. Nell' escalation tra agosto e ottobre il sisma ha ampliato enormemente, per estensione e intensità, il fronte dei danni provocati, fino a coinvolgere centinaia di Comuni. Eravamo qui, in Commissione bilancio, ed esaminavamo il decreto-legge sul primo sisma, quando la nuova scossa ha reso necessaria una successiva norma, per rispondere all'emergenza nel suo complesso e nella sua natura, che nel frattempo era mutata. E questo è quello che è avvenuto. Ne è risultato un provvedimento di grande qualità e innovazione, che permette di affrontare ogni criticità, nessuna esclusa, perché il testo che stiamo per approvare nasce innanzitutto dall'ascolto delle esigenze delle comunità locali e delle forze sociali e tiene conto del lavoro fondamentale sul campo che negli ultimi mesi hanno compiuto - e di questo li ringrazio - il commissario Errani, il capo della Protezione civile Curcio, i Presidenti di Regione e vicecommissari. Si è trattato di una governance partecipata, che è uno dei punti qualificanti del decreto-legge. Quella che emerge è una normativa che mai prima d'ora era stata così efficace, innanzitutto in termini di risorse messe a disposizione. Complessivamente, per quanto riguarda l'emergenza e la ricostruzione, nel decreto-legge e nella legge di bilancio vi saranno un primo stanziamento di oltre 8 miliardi e poi strumenti per la ricostruzione e il rafforzamento del tessuto civile, sociale ed economico dei territori colpiti. È un modello di intervento che raccoglie le migliori prassi dei terremoti recenti, che guarda a una ricostruzione facendo leva su procedure di appalto imperniate innanzitutto su trasparenza e controllo, con un forte ruolo di supervisione da parte dell'autorità anticorruzione. Si tratta di una legislazione che sarà tra le più avanzate in Europa. E l'Europa dovrà fare la sua parte, contribuendo ai fondi per la ricostruzione. Emergenza e ricostruzione in questo decreto-legge stanno insieme, in un progetto complessivo che vuole evitare il rischio di frammentazione e che mette in condizione di fare presto e di fare bene, di coniugare partecipazione e velocità, perché siamo già in inverno e urgono i moduli abitativi. Sappiamo, signor Presidente, che la posta in gioco è il nostro stesso destino, la sorte di una parte fondamentale del Paese e della sua identità, rappresentata da quella fascia estesa di borghi appenninici da cui trae le radici la cultura europea. Va combattuto quel rischio di desertificazione e di dispersione che già negli anni scorsi era presente in zone così fragili. Va difeso per primo il lavoro, vanno preservati la filiera di impresa e il patrimonio produttivo, va data forza a un modello artigiano che è un unicum al mondo, un mix di capitale sociale e umano che è tutt'uno con i territori e da cui nascono importantissimi distretti industriali che sono vanto del made in Italy. Guai a disperdere il patrimonio produttivo agricolo e zootecnico o le eccellenze alimentari. È quel che avviene con questo decreto-legge, che fornisce sostegno e strumenti per mettere tutti i soggetti economici e produttivi nelle condizioni di ripartire, così come prevede il sostegno ai lavoratori colpiti, il contributo diretto ai lavoratori autonomi e atipici, l'integrazione salariale, la busta paga pesante (senza trattenuta) per i lavoratori dipendenti. Si tratta di un provvedimento che, per rispondere alle urgenze del nuovo sisma - e questo è un punto decisivo - amplia il perimetro del cratere fino a comprendere 131 Comuni, che sono stati individuati dalle Regioni sulla base dell'intensità e dell'estensione dei danni. Sappiamo, signor Presidente - e voglio dirlo con forza - che le verifiche sono ancora in corso e che siamo ancora all'inizio di un percorso. Per questo le norme sono flessibili, a maglie larghe e permetteranno ordinanze interpretative. Per questo nessuno esclude che, sulla base della verifica di agibilità e della quantificazione dei danni, i Presidenti di Regione possano proporre al commissario e al Governo l'integrazione del cratere. Anzi, sono sicuro che questo avverrà. In tutti i casi, l'obiettivo è ricostruire tutto il tessuto urbanistico e comunitario preesistente e dunque, signor Presidente, ricostruire tutto. Per la prima volta, nel decreto-legge in esame si dà ristoro totale, al 100 per cento, non solo alle prime case, ma anche alle seconde case - non era avvenuto per la tragedia dell'Aquila e dell'Emilia Romagna - fuori dal cratere, che sono nei centri storici, nei borghi, nelle frazioni e anche alle case sparse, se affittate. Voglio dire, signor Presidente, che la polemica sulle zone franche mi sembra propagandistica, perché le norme già adesso esistenti tolgono qualunque tassa e sono molto meglio di quelle zone franche che il Governo si è impegnato a valutare dopo la fase dell'emergenza. Signor Presidente, si istituiscono diritti soggettivi, che saranno finanziati negli anni. Concludendo, con l'approvazione degli emendamenti si è fatto molto: penso, ad esempio, alla sospensione del canone televisivo, delle bollette telefoniche e delle assicurazioni. Poi c'è un pacchetto importantissimo, che sostiene i Comuni e la cui tenuta è decisiva, con l'esclusione del pareggio di bilancio, la sospensione dei mutui e degli adempimenti finanziari, l'aumento del personale, per velocizzare il monitoraggio e anche la possibilità di utilizzare i tecnici comunali per redigere le schede di accertamento. Da ultimo, ricordo che il decreto-legge inserisce tutte le infrastrutture, anche quelle comunali, nella competenza dell'ANAS, con certezza di finanziamenti e di completezza delle opere. Signor Presidente, ci accingiamo a votare con la consapevolezza di aver fatto un buon lavoro, dell'enormità dei problemi, ma anche di avere, oggi, gli strumenti per affrontarli. Su questo si basa il voto del Partito Democratico. Avremo di fronte altri mesi duri e complicati e non possiamo sbagliare nulla, per la responsabilità che abbiamo nei confronti di chi ha bisogno di risposte urgenti. L'emergenza, signor Presidente, non ha colore: di fronte all'emergenza si lavora insieme e spero ci possa essere un voto unanime. Sarebbe il modo migliore per dare al nostro Paese la fiducia e la forza che merita.
2016-12-06	FI	DAliAntonio	D'ALI' (FI-PdL XVII). Signor Presidente, ella poco fa ha annunciato con la solita solennità l'apertura della sessione di bilancio; dopo di che ha gelato il Senato - non congelato, come il Presidente del Consiglio - con l'indicazione di un calendario che nel giro di ventiquattr'ore dovrebbe portare all'approvazione della manovra finanziaria. Risparmio ai colleghi - anche perché molti l'hanno già evidenziato - il commento sul voto referendario. Saluto solamente quel voto con un «ben tornato, Senato»; ma è un ben tornato amaro, Presidente, perché è tornato a fare che? A sottostare ai Diktat di un Presidente del Consiglio, tra l'altro per ora abbastanza scombussolato da un risultato che non si attendeva e che, invece, noi sapevamo essere nel sentimento dei cittadini italiani. Noi, però, siamo una forza responsabile, siamo convinti che l'esercizio provvisorio non sarebbe utile a questo Paese e vogliamo comunque salvaguardare la dignità di quest'Assemblea; non solo la dignità di questa Assemblea, ma anche gli interessi del Paese. Ricordo a me stesso prima ancora che ai colleghi che la legge di bilancio si forma in due letture e che, attraverso il dibattito in prima lettura, trova sbocco per alcuni provvedimenti importanti nella seconda lettura. I colleghi ne hanno ricordati alcuni: dall'ILVA di Taranto, ai provvedimenti per i Comuni, al rimpinguamento dei fondi utili per onorare il contratto (anche se chiaramente preelettorale) siglato con i sindacati per il pubblico impiego. Si tratta, quindi, di una legge di bilancio che trova un naturale complemento e una naturale integrazione nella seconda lettura. La strozzatura dei tempi e, tra l'altro, il suo annuncio, signor Presidente, di un possibile voto di fiducia - cosa peraltro letta sulle agenzie e mai ufficializzata in Assemblea prima dall'inizio del dibattito - ci lascia assolutamente dissenzienti (per usare un termine consono all'atteggiamento parlamentare) e contrari. Infatti, noi non avremmo mai immaginato che qualcuno avrebbe proposto a un Senato nel pieno della sua legittimità - non solo presente ma ormai anche futura - di dover votare una fiducia a un Governo che, invece, in questa legittimità non è più, avendo il Presidente del Consiglio detto chiaramente che le sue dimissioni sono politiche e irrevocabili, temporaneamente sospese solo per l'approvazione del disegno di legge di bilancio. Ma non del suo disegno di legge di bilancio. L'articolo 81 della Costituzione, come recentemente novellato, impone al Parlamento di approvare la legge di bilancio anche se il Governo non dovesse essere più presente: quella è una discussione che potremmo portare utilmente avanti. Quindi ribadiamo la nostra contrarietà a qualsiasi forma di fiducia e all'esercizio provvisorio e le chiediamo, in maniera assolutamente responsabile, di poter utilizzare l'intera settimana corrente, se necessario anche fino alla giornata di domenica, per approvare questo disegno di legge in forma ordinaria, cioè attraverso l'esame degli emendamenti in Commissione e attraverso l'esame in Aula delle stesse proposte. Alcune di queste - come quelle che sono state già evidenziate - sono ritenute indispensabili (o almeno lo erano fino a dodici ore fa) dallo stesso Governo, ma ve ne sono altre che potrebbero sorgere. Ne evidenzio una in particolare: la proposta di eliminare dal testo approvato alla Camera tutta una serie di contributi a pioggia che sono stati introdotti dall'altro ramo del Parlamento, forse anche in funzione pre-referendaria; se utilmente eliminati, secondo il mio calcolo, signor Presidente, si potrebbero risparmiare 3,5 miliardi di euro di previsioni non indispensabili, il che potrebbe aiutare - questa volta il Paese e non il Governo - ad affrontare meglio il giudizio dell'Unione europea. Abbiamo infatti sospeso l'interlocuzione con l'Unione europea; il ministro Padoan, dopo il risultato referendario, anche lui preso dal panico, non si è recato a Bruxelles. Da Bruxelles sono arrivati invece messaggi di apertura che ci invitano a risolvere la nostra crisi politica, per poi, a inizio d'anno, parlare di una manovra aggiuntiva. Noi vogliamo evitare che si parli di questo. Allora possiamo benissimo, in questi pochi giorni, eliminare gli appesantimenti della manovra che possono poi portare l'Europa alla richiesta perentoria di una manovra aggiuntiva e presentarci con un manovra pulita e stringata all'osso. Naturalmente il problema dell'IVA è quello che ci preme maggiormente in questo momento e siamo d'accordo che ne debba essere sospeso l'aumento dal 1° gennaio; con ciò assicureremmo alla maggioranza, in questo caso parlamentare (il Governo a questo punto diventa più uno spettatore che non un attore, o almeno così dovrebbe essere), la chiusura dell'esame in tempi congrui, entro la settimana, per poter la settimana entrante approvare definitivamente il testo alla Camera, assicurando la presentazione di pochissimi ma significativi emendamenti. Ebbene, dinanzi all'apertura di tutte le opposizioni, perché ho sentito tutte le opposizioni parlare in questi termini (quindi anche la nostra), ossia di una lettura certamente rapida e in termini assolutamente congrui con modifiche utili al Paese, stento davvero a comprendere l'atteggiamento di un Governo (che a questo punto risente un po' dell'isteria della sconfitta) che ormai è già di per sé sostanzialmente dimissionario. Quindi prego l'Assemblea di considerare la proposta di concludere l'esame di questo disegno di legge di bilancio comunque entro la prossima domenica, ma senza voti di fiducia e con l'assicurazione da parte delle opposizioni, in questo caso da parte di Forza Italia, della presentazione di pochissimi e significativi emendamenti. Ci sarebbero tutti i tempi per procedere in tal senso. Per quanto riguarda i precedenti, Presidente, ne è stato invocato uno, quando anche le dimissioni del Governo Monti furono, con un termine infelice che si usa in queste ore, congelate per approvare la legge di bilancio, ma allora fu attivata una procedura ordinaria. A parte il fatto che in quel caso la caduta del Governo fu determinata non certo da un referendum così pesante come quello che si è svolto domenica scorsa, oltretutto in una data scelta dal Governo. Il Governo, quando ha indicato il 4 dicembre come data del referendum, sapeva bene che saremmo stati a cavallo delle due letture della legge di stabilità.
2016-12-06	M5S	GaettiLuigi	Signor Presidente, intervengo per ribadire quanto detto in Conferenza dei Capigruppo. Dopo una settimana molto impegnativa, abbiamo visto un risultato referendario che ha legittimato fortissimamente questo Senato e, quindi, anche il bicameralismo perfetto. A questo punto, non si capisce perché non dobbiamo entrare nel merito di questa legge di bilancio, che è stata approvata alla Camera già con molte criticità. Peraltro, dai resoconti della Camera risulta che molti punti sono stati approvati con la riserva di una correzione qui al Senato. Non si comprende questo comportamento, anche perché il nostro Gruppo, come molti Gruppi, si è limitato alla presentazione di pochissimi emendamenti, quelli ritenuti più importanti e che meritano davvero una discussione. Discussione, peraltro, già avviata alla Camera, con relazioni tecniche puntuali, per cui un esame approfondito non avrebbe comportato a una grossa perdita di tempo. Per tutte queste ragioni, come Gruppo, vorremmo procrastinare di due o tre giorni la discussione in Commissione per poi arrivare in Aula, quantomeno, con queste correzioni. Sappiamo, infatti, che molte misure sono state introdotte in qualità di bonus elettorali, misure che l'Europa ci sta già chiedendo di correggere in manovre correttive a marzo. Ripristinare la verità sarebbe quindi il minimo. Vorrei, a questo punto, esprimere l'auspicio che domani la fiducia non venga chiesta da persone che hanno scritto la "schiforma" che è stata sonoramente bocciata dai cittadini: che abbiano almeno la dignità di fare un passo indietro. Chiedo che la tempistica venga allungata, come precedentemente chiesto dai colleghi.
2016-12-07	LN	DivinaSergio	Vengo ad altri errori. Qualche esponente del Governo fautore del sì ha perfino voluto dire che il fronte del no ha vinto perché è andata a votare la parte meno istruita del Paese. Bene, quella parte meno istruita vi ha dato una lectio magistralis, cari professori: infatti, vi ha detto che non vuole una dirigenza politica così spocchiosa e arrogante e che deve tornarsene a casa. Tenete i piedi per terra. Ci avete lasciato una situazione economica disastrosa e, tra l'altro, anche l'impossibilità di andare alle elezioni a causa di una legge elettorale sbagliata che avete voluto voi. Inoltre, i famosi meno istruiti vi hanno detto che non ne possono più di un Governo di bambinette e di bambinetti viziati. E vi ricordo che questa parte di popolazione si alza tutti i giorni per andare a lavorare. È quella parte di Paese che di questa manovra fatta in deficit pagherà almeno i due terzi dei costi. Sono gli italiani più poveri che non possono più pagare le cure sanitarie, che vanno spesso a mangiare alla Caritas e non possono permettersi la casa e gli asili nido. Sui fatti di Roma non c'è stata speculazione politica. Abbiamo letto sui giornali di cittadini dello stesso quartiere e dello stesso palazzo che hanno difeso un italiano che ha perso il posto, che è stato sbattuto fuori di casa propria con un figlio a carico per fare posto a degli immigrati. Forse anche in questo caso Renzi ha capito poco delle dinamiche che vive una grande fascia di popolazione. Continua a raccontarci che il PIL cresce, ma noi vediamo che un italiano su quattro sta scivolando in fascia di povertà. Renzi continua a mettere soldi nelle politiche dell'accoglienza, al punto da chiedere in Europa maggiore flessibilità. Peccato che le politiche dell'integrazione abbiano miseramente fallito. La stessa Merkel, appena rieletta in questi giorni al congresso del suo partito, ha dovuto dire che non si può transigere sulla cultura locale. In Germania c'è la legge tedesca e non la Sharia e le politiche dell'accoglienza devono rispettare senza regole, le leggi tedesche. L'ha capito anche la Merkel. Non l'hanno capito il Governo e il suo Presidente. Oggi è scattata una lotta tra poveri per la sopravvivenza e i fatti di Roma ve lo stanno a dire. Renzi si sarebbe dovuto chiedere perché gli italiani continuano a non fare figli, nonostante continui a dire che eroga bonus a mamme e bebé, continuano a essere più precari, più poveri della generazione precedente e, addirittura, ad abbandonare affetti e nipoti per vivere all'estero, perché con le pensioni da fame in Italia non ce la fanno più. Il Premier probabilmente queste domande non se le è poste: continua a sventolare l'eccellenza delle sue leggi e non si accorge che implicitamente, avendo fatto grandi riforme e tante belle cose con la legislazione ordinaria, non si capisce a cosa servisse riformare la Costituzione. Noi crediamo che veramente la democrazia abbia salvato questo Paese da un Governo che per più di due anni non ha visto e non ha voluto vedere al di là del proprio naso. Pertanto, alla parte dei cittadini che ha votato no rivolgiamo il nostro grande ringraziamento, perché oggi possiamo dire no a questo brutto disegno di legge di bilancio e non possiamo che dire no all'ennesima fiducia posta.
2016-12-07	M5S	BotticiLaura	L'ultimo rapporto della JP Morgan, quello di novembre che fa riferimento a presunti venti contrari della politica che continuano a preoccupare l'Europa, spiegava bene che la BCE stava comprando i titoli governativi tedeschi e non quelli italiani, quindi era normale che lo spread aumentasse. Nello stesso rapporto c'era anche scritto che se avesse vinto il no - e voglio leggere le parole esatte, tanto possiamo parlare con calma oggi - ciò avrebbe potuto indurre un aumento della instabilità sociale in altri Paesi europei che stanno già sperimentando forte resistenza al cambiamento alla vigilia di importanti elezioni del 2017. Vorrei quindi che il presidente emerito Giorgio Napolitano, che è stato il manovratore di questo Governo, venisse a riferire in Aula anche se non c'è il Governo e a rispondere se veramente in quei nove anni ha fatto gli interessi del Paese o quelli della massoneria.
2016-12-07	M5S	BotticiLaura	Vorrei spiegare due cosette in merito a quello che sta accadendo in Europa e anche in Italia, perché forse qualcuno ha perso il collegamento con il mondo esterno.
2016-12-14	FI	RomaniPaolo	Gli argomenti del prossimo Consiglio europeo mi sembrano molto importanti e strategici per il nostro Paese: immigrazione, sicurezza, economia, giovani (compreso il tema del contrasto alla disoccupazione giovanile) e relazioni internazionali. Su questi argomenti ci aspettiamo un'azione efficace che il precedente Governo non è stato in grado di svolgere: una stringente lotta contro i trafficanti di esseri umani nel Mediterraneo per interrompere quella che è ormai rimasta l'unica e più pericolosa grande rotta migratoria; una vera difesa dei confini europei; una politica economica che segni finalmente la discontinuità, abbandonando l'austerità in favore di un nuovo modello di sviluppo; un piano europeo per facilitare l'accesso al lavoro giovanile, la definizione di una politica di difesa comune e, infine, di una politica europea unitaria che affronti in primis la questione turca, la crisi ucraina e il tema delle sanzioni alla Russia, ma che soprattutto ridoni al vecchio Continente il rilievo e il ruolo che gli competono. Ho apprezzato il riferimento fatto da lei, Presidente, nei sui interventi di ieri alla Camera e di oggi al Senato al quadro di relazioni tra le grandi potenze (Stati Uniti, Russia, Europa) che si sta definendo intorno alla crisi siriana. È proprio in riferimento a scenari come questo, mutevoli e in divenire, che l'Europa e l'Italia hanno il dovere di tornare tra gli attori principali, in uno scacchiere internazionale sempre più caratterizzato dalla tensione tra Stati Uniti e Russia e dalla frammentazione in più fronti del conflitto interno al mondo islamico tra sunniti e sciiti, dalla Siria all'Iraq (ha dimenticato lo Yemen), fino al tema curdo, il più grande popolo senza uno Stato. Due notizie hanno contrassegnato queste ultime ore: la liberazione di Aleppo e la rioccupazione di Palmira da parte del Daesh. Palmira, come sapete, è l'esempio di città romana meglio conservata al mondo e mi auguro che tra qualche ora non dovremo dire «era». Aleppo è una delle città più antiche della storia, rappresenta un grande esempio di convivenza tra popoli (arabi, armeni, curdi, circassi, turchi) e religioni, con una delle maggiori comunità cristiane del mondo arabo (circa 300.000 di diverse confessioni religiose), che ne hanno fatto una capitale culturale ed economica, riferimento dell'intera area, con una storia ininterrotta di cinquemila anni, messa in pericolo da gruppi armati di miliziani jihadisti ai quali la comunità internazionale ha voluto dare lo status di ribelli. È la nostra storia, la nostra cultura e l'Europa non può continuare a starsene ai margini. Signor Presidente, signor Presidente del Consiglio, Forza Italia non può dare fiducia al quarto Governo non eletto dal popolo italiano, ma ci auguriamo che in Parlamento, in questa Assemblea, si approvino velocemente regole certe, in grado di assicurare che la volontà popolare sia di nuovo rispettata.
2016-12-14	FI	RomaniPaolo	ROMANI Paolo (FI-PdL XVII). Signor Presidente, signor Presidente del Consiglio, dopo un lungo peregrinare in un vorticoso giro dell'oca siamo tornati al punto di partenza: un nuovo Governo, una nuova fiducia, la stessa maggioranza, gli stessi problemi, come se il mondo si fosse fermato. Un quadro complesso formato dalla crisi dell'MPS e di parte del sistema bancario, dalla disoccupazione che ci tiene ai fanalini di coda dell'Europa, dall'emergenza terremoto del Centro Italia, che ha dovuto attendere quasi tutta la campagna referendaria prima che il Parlamento potesse pronunciarsi su un primo pacchetto di azioni, pacchetto sicuramente non esaustivo, da un Sud abbandonato a se stesso, dall'incognita di una legge di bilancio per lo più elettoralistica, approvata senza possibilità di essere discussa con una fiducia di quest'Assemblea, mentre il Governo Renzi già si dimetteva e sulla quale pesano il giudizio e le richieste di correzione dell'Europa, ma anche e soprattutto formato dal fallimento della riforma costituzionale. Un fallimento grave, perché una cosa era chiara all'inizio di questa legge e altrettanto è chiara oggi: la necessità di una revisione dell'assetto costituzionale in grado di semplificare e rendere efficiente la macchina dello Stato e nel contempo mantenere tutte le garanzie di un corretto sistema di check and balance. Quando Renzi ha voluto avocare all'iniziativa del Governo il progetto di riforma, ha fatto il primo di una serie di gravi errori: le riforme devono essere fatte dal Parlamento, non dal potere Esecutivo. Non avere ritenuto fondamentale la più ampia condivisione possibile o averla solo fintamente cercata in una fase iniziale a suon di continue forzature e ricatti è stato il suo secondo, grande e grave errore. Strappare al centrodestra pezzetti e pezzettini, immaginando che fossero politicamente rappresentativi, mentre il baricentro rimaneva saldamente ancorato alla figura di Silvio Berlusconi, è stato un ulteriore azzardo pagato molto caro.
2016-12-14	FI	RomaniPaolo	Voglio concludere l'intervento con un breve, ma inevitabile accenno, dato che i tempi non permetteranno le consuete comunicazioni del Presidente del Consiglio in vista del Consiglio europeo dei prossimi 15 e 16 dicembre. Mi auguro che il nostro Primo ministro abbia un approccio differente rispetto a quello avuto negli ultimi tre anni da Matteo Renzi: meno provocazioni estemporanee e più preparazione, meno politica muscolare e più continuità e vigore nella difesa del ruolo e delle esigenze nazionali. Solo così, in Europa, si può arrivare a risultati concreti.
2016-12-14	LN	ArrigoniPaolo	Signor Presidente, colleghi, signor Presidente del Consiglio, con la riforma costituzionale pasticciata, pessima e pericolosa imposta al Parlamento dalla coppia Renzi-Boschi, coppia ancora ben inchiodata sulla tolda di comando, si è tentato di perpetrare un imbroglio agli italiani, ben nascosto da un quesito ingannevole che sbandierava tagli di poltrone e risparmi inesistenti, ma 20 milioni di italiani, accorsi in massa alle urne, hanno sventato la trappola e vi hanno sonoramente bocciati. Bocciati perché volevate togliere il diritto di voto, con l'obiettivo di allontanare ancora di più i cittadini dalle istituzioni. Bocciati perché volevate togliere competenze, poteri e risorse alle Regioni ordinarie e passarli all'inefficiente Stato centrale. Bocciati perché milioni di italiani non hanno voluto vendere la propria libertà per un bonus o per una manciata di euro promessi da Renzi, perché questi italiani hanno voluto continuare ad essere donne e uomini liberi e padroni del proprio futuro e hanno capito il rischio di cedere sovranità del Paese all'Europa, alle banche e alla grande finanza. Bocciati soprattutto perché hanno voluto liberarsi di Renzi e del renzismo, che hanno già fatto troppi danni, oltre alla spaccatura del Paese che ha creato la campagna referendaria. Il Governo Renzi e Renzi, nonostante ciò che lui dica nei vari saluti di arrivederci e non di addio (come aveva promesso), lascia in eredità risultati pessimi. Segnalo l'alta disoccupazione, soprattutto tra i giovani, nonostante i 20 miliardi spesi in incentivi per le assunzioni che hanno drogato il mercato del lavoro. Segnalo la fuga di italiani all'estero (107.000 nel 2005), tra cui e soprattutto molti giovani qualificati. Segnalo il record storico di italiani in povertà assoluta: 4,6 milioni è il dato degli ultimi giorni confortato e ulteriormente irrobustito dall'aggiornamento che il 30 per cento degli italiani sono sulla soglia della povertà e, in particolare, le famiglie numerose monoreddito, con tre o più figli, che stanno aspettando ancora gli 80 euro promessi da Renzi nel 2014. Segnalo le tasse che non sono assolutamente diminuite. Segnalo l'aumento del debito pubblico di 105 miliardi, in media 105 milioni al giorno, solo per la spesa corrente. Magari, infatti, fosse aumentato il debito pubblico per gli investimenti: no, sono diminuiti sensibilmente ed anche la nuova legge di bilancio, approvata in fretta e furia, segnala per il 2017 un'ulteriore diminuzione dell'8 per cento. Che dire poi delle varie riforme pessime e devastanti come il jobs act, la buona scuola, la cosiddetta legge Delrio e il salva banche? Le faccio alcune domande, primo ministro Gentiloni. Pensando a Trump, che negli ultimi giorni ha assunto decisioni importanti sugli F35 o sul nuovo Air Force One, ordinato da Obama, di cui pare voglia cancellare ovvero ridimensionare l'ordine, lei cosa intende fare dell'aereo blu, il giocattolino acquistato in leasing da Renzi per 170 milioni, alla faccia degli italiani che tirano la cinghia?
2016-12-14	LN	CandianiStefano	Noi ci aspettiamo un Governo che invece vada a difendere gli interessi del Paese in Europa, che non sia piegato rispetto agli interessi della Germania, che non sia piegato rispetto agli interessi multinazionali che sul nostro Paese si sfogano, come vediamo in queste ore, utilizzando il sistema finanziario come leva per acquisire e per entrare pesantemente nel nostro Paese.
2016-12-14	M5S	MontevecchiMichela	E lo mettiamo agli affari esteri. Poi c'è Pier Carlo Padoan, l'uomo che ha salvato le banche senza pensare ai risparmiatori, lasciati in mezzo a una strada, l'autore di manovre lacrime e sangue e dell'ultima legge di bilancio, zeppa di mancette elettorali senza coperture. E l'Europa ci chiederà conto di questo!
2016-12-14	PD	TrontiMario	Considero una scelta opportuna aver concentrato in un Ministero la cura di questi problemi e ritengo rassicurante la competenza e la professionalità del ministro De Vincenti, ma qui c'è un tema enorme che chiede di essere affrontato, e, direi, aggredito in grande. Non è tema solo per noi, ma lo è per l'Europa e per l'intero Occidente. Irrompe e ci interroga una nuova questione sociale, inedita per la sua composizione materiale e per i modi della sua espressione formale; viene da lontano, e la colpa della politica, o delle politiche, è di non averla vista arrivare: grave colpa.
2016-12-14	PD	TrontiMario	Signor Presidente, colleghe e colleghi, signor Presidente del Consiglio e Governo, permettete una prima breve osservazione di metodo: capisco tutte le scadenze e le urgenze, compresa quella obbligata di domani in Europa. Però, in generale per il futuro, e se possibile, consiglierei meno fretta, meno corsa e più tempo di ponderazione e pause di riflessione.
2016-12-14	PD	ZandaLuigi	Come sappiamo, abbiamo solo iniziato il processo di uscita da una crisi insieme economica e politica, sociale e istituzionale, che sarà ancora lunga e che non riguarda solo l'Italia, ma l'intera Europa, dalla Francia alla Gran Bretagna, dalla Spagna alla Grecia, che investe sia il Nord che il Sud, sia l'Est che l'Ovest del nostro Continente. Il lavoro di risanamento del nostro Paese deve, quindi, continuare e le basi ci sono. Il presidente Gentiloni Silveri ha tutto l'equilibrio e l'esperienza necessari per guidare il Governo fino all'appuntamento delle elezioni che il Parlamento e le forze politiche chiedono vengano celebrate in tempi brevi, con una legge elettorale omogenea per la Camera e il Senato. Sulla legge elettorale dico solo che, per scriverla, servirà l'apporto della maggioranza e dell'opposizione e servirà che non venga pensata né contro qualcuno, né a favore di qualcuno.
2016-12-14	PD	ZandaLuigi	Onorevole Gentiloni, lei presiede un Governo che è stato definito in vari modi; per le condizioni in cui il Governo nasce, preferisco anch'io chiamarlo Governo di responsabilità nazionale. L'orizzonte limitato e la prossima scadenza elettorale accrescono e rendono più impegnative le sue responsabilità. Nei suoi interventi, ieri alla Camera e oggi qui in Senato, c'è un punto sul quale vorrei richiamare l'attenzione dell'Assemblea: mi riferisco al suo annuncio dell'impegno del Governo in materia sociale e sul terreno dei diritti. C'è oggi in Europa, e purtroppo anche in Italia, una seria e grave questione sociale che pesa sui giovani, sulle persone più anziane, sul Mezzogiorno, sulle periferie urbane, sui cittadini più in difficoltà, su una povertà sempre più ampia. Poco fa ne ha parlato con grande efficacia il senatore Tronti. Non è nelle possibilità di un Governo cui è dato un tempo definito risolvere questioni di dimensioni gigantesche, che hanno avuto origine molti decenni fa e che sono andate seriamente aggravandosi, non solo per un contesto sempre più difficile, ma anche per nostre incapacità. Il Governo Gentiloni Silveri può però avviare le soluzioni, metterle a fuoco, sollecitare le iniziative, può mostrare con la sua politica che il Paese è sensibile verso realtà in crisi che meritano dal Parlamento e dal Governo un'attenzione speciale e misure all'altezza dei bisogni.
2016-12-14	PD	ZandaLuigi	Sono queste le precondizioni che hanno portato all'indicazione dell'onorevole Gentiloni Silveri da parte del Capo dello Stato e alla successiva formazione del suo Governo. Una scelta saggia, quella del nostro Presidente, che garantisce la continuità di una politica estera, che è fattore decisivo per la stabilità del Paese, e assicura una presenza leale nei confronti dell'Unione europea, ma che, nel solco del Governo Renzi, è anche molto esigente in materia di politiche di sviluppo e di occupazione, di gestione delle migrazioni, di una sempre più vigorosa maturazione del processo di integrazione politica dell'Europa.
2016-12-14	PD	ZanoniMagdaAngela	La prima parola da lei usata, signor Presidente del Consiglio, è responsabilità. Propone un Governo di responsabilità, garante delle istituzioni. In questo contesto è da apprezzare la rapidità con cui ha agito il presidente Mattarella: una velocità che è stata sostanza e che ha dato quelle garanzie indispensabili che l'Europa e i mercati chiedevano, con l'approvazione lampo della legge di bilancio e con un nuovo Esecutivo.
2016-12-21	LN	TosatoPaolo	Si tratta solo dell'ultimo di una serie di provvedimenti del tutto fallimentari sia per tutelare il sistema bancario, sia soprattutto per tutelare i risparmi degli italiani. Vorremmo ricordarli brevemente. Ricordiamo la riforma delle banche popolari, impugnata dal Consiglio di Stato, in attesa della pronuncia della Corte costituzionale sulla sua legittimità; la riforma del credito cooperativo, che è ancora in alto mare; il bail in approvato con leggerezza, salvo poi accorgersi delle gravi conseguenze, ratificato come sempre supinamente e poi criticato con un certo timore e un certo imbarazzo, come sempre ha fatto il Governo Renzi. Altro che altro battere i pugni! Avete accettato supinamente dall'Europa parametri insostenibili per il sistema bancario italiano, sbandierando con orgoglio che il nostro sistema era il più solido di tutti e stiamo vedendo in questi mesi e in questi anni quanto solido fosse. Ricordiamoci poi di quanto poco contiamo a livello europeo: siamo ancora in attesa dell'autorizzazione per utilizzare questo debito di 20 miliardi a fronte di una Germania che anni fa ha investito 260 miliardi per salvare le proprie banche. Ora il Governo italiano attende con trepidazione il via libera non da Bruxelles, ma da Berlino: questa è la cruda verità di questa Europa che voi avete costruito. Bella Europa, complimenti! Avete utilizzato 60 miliardi di denari pubblici per salvare le banche tedesche e francesi che erano esposte con la Grecia e ora dovete elemosinare a Bruxelles e a Berlino l'autorizzazione per stanziare 20 miliardi di euro per le banche italiane: una vera vergogna! Ci sono poi i fallimenti e le responsabilità verso i risparmiatori, che forse sono ancora più gravi. Il decreto salva banche di un anno fa ha messo in ginocchio molte famiglie e risparmiatori: rimborsi lenti, parziali e segnati da continue proteste perché non siete nemmeno riusciti a tutelare tutti i risparmiatori, ma solo una parte. Il futuro delle famose quattro banche è ancora in bilico, segnato da gravi incertezze. Il fondo Atlante - 1 e 2 - è stato attuato con un sistema subdolo, per cui, a fronte di investimenti bancari, alcuni istituti bancari si sono rivalsi sui correntisti con prelievi una tantum o con l'aumento delle commissioni. Ora voi proseguite questi vostri successi con l'operazione su Monte dei Paschi, che rischia di prevedere altri provvedimenti gravissimi nei confronti dei risparmiatori italiani: l'azzeramento dei risparmi degli azionisti, la conversione forzata dei bond subordinati, che riguarderanno 40.000 risparmiatori, e l'aumento del debito pubblico per 20 miliardi di euro senza alcuna garanzia che questa operazione porterà al salvataggio del Monte dei Paschi di Siena. C'è sicuramente incapacità, ma ci sono anche gravi responsabilità dei vostri Governi di questi ultimi cinque anni. In particolare, le responsabilità sono legate al fatto che più di un anno fa un rappresentante autorevole del Partito Democratico, il senatore Marcucci, annunciò che, a fronte di quel famoso decreto salva banche, sarebbe stata istituita immediatamente una Commissione d'inchiesta sul sistema bancario: è un anno che attendiamo che questa Commissione venga varata!
2016-12-21	M5S	BotticiLaura	Signor Presidente, noi siamo entrati in quest'Aula nel marzo 2013 e abbiamo subito visto i diversi Governi - questo è il terzo - avvicendarsi a emanare provvedimenti a favore delle banche. Peccato che non siete mai stati in grado di risolvere il problema del sistema bancario italiano: anzi, lo avete peggiorato. La crisi del sistema bancario italiano non dipende solo dalla crisi economica che ha colpito il Paese e l'Europa intera. Il problema della crisi bancaria italiana è la mala gestione delle banche italiane. E qua ci siete di mezzo voi, c'è di mezzo la politica, con gli interventi che ha fatto fuori dalla politica e con gli interventi fatti attraverso la politica.
