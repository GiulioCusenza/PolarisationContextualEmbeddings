2020-01-30	FI	SiclariMarco	Noi, appunto perché vogliamo dare un contributo, ci sentiamo di dare quattro suggerimenti importantissimi: in primo luogo, Ministro, lo faccia perché ancora non lo ha fatto: prenda immediatamente contatto con i ricercatori di Melbourne che hanno già coltivato un virus identico al coronavirus cinese e hanno dato pubblicamente la loro disponibilità a condividere questo lavoro con chiunque voglia dare una mano per trovare soluzioni ed arrivare il prima possibile alla realizzazione dei vaccini che ci aiuteranno sicuramente a prevenire la trasmissione della malattia e anche dei farmaci innovativi che serviranno per curare chi sarà infettato dal virus. La disponibilità biologica è preziosa: l'esistenza materiale del virus, al di là della sequenza di RNA che è stata pubblicata dalla Cina, ci ha permesso questo risultato, perché per arrivare alla produzione di un virus ci vorrebbe quasi un anno. Utilizziamo pertanto questo tempo prezioso: parliamo già con i ricercatori di Melbourne; Ministro, agisca immediatamente sull'Istituto superiore di sanità.
2020-01-30	FI	SiclariMarco	Signor Presidente, signor Ministro, il giorno 24 gennaio, dopo l'assordante silenzio suo e di tutto il Governo sulla gravissima pandemia del coronavirus cinese, mi sono preoccupato, a nome di Forza Italia, di invitarla pubblicamente, con comunicato stampa, a riferire in questa prestigiosa Aula su quanto stava e sta accadendo in Cina e nel mondo e su quanto potrebbe accadere in Italia. Abbiamo proposto di attivare la task force prima possibile e l'unità di crisi e oggi apprezziamo che lei si trovi in quest'Aula, a quattro giorni dal nostro comunicato, e che abbia fatto quanto le avevamo consigliato all'epoca. Le anticipo che Forza Italia vuole fare squadra. Parliamo di sanità pubblica, parliamo di tutela della salute e della vita dei nostri cittadini, soprattutto dei più deboli. Abbiamo ascoltato con estrema attenzione la sua relazione, che condividiamo, ma non basta; non basta perché non riferisce provvedimenti concreti ed efficaci per prevenire nell'immediato il contagio di ciò che potrebbe rappresentare una gravissima pandemia, forse la più grave degli ultimi cento anni, e per recuperare tempo prezioso, soprattutto prima che si diffonda in Italia, così com'è accaduto in due mesi in Cina in soltanto due mesi (da novembre ad oggi). Ministro, abbiamo ascoltato anche le dichiarazioni dell'Organizzazione mondiale della sanità, che ha ammesso che il rischio globale derivante dal coronavirus cinese è elevato sia per la sua aggressività sia per la sua pericolosità e soprattutto per la facilità con cui si trasmette tra le persone. Non accadeva prima con gli altri coronavirus; si trasmette esattamente come un virus influenzale e può portare - come ha dichiarato lei stesso - a una vera emergenza sanitaria internazionale. Il direttore del dipartimento di malattie infettive dell'Istituto superiore della sanità Rezza dichiara che il numero di casi è notevolmente sottostimato e che sono molti di più e probabilmente occorre aggiungere addirittura uno zero, se non due zeri a questo numero per quanto riguarda la Cina. Le dichiarazioni di Michael Ryan, il direttore esecutivo del Programma delle emergenze sanitarie dell'Organizzazione mondiale della sanità, non appena rientrato da una missione in Cina, ha svolto una conferenza stampa a Ginevra, sede dell'OMS, e ha dichiarato che prevede sviluppi preoccupanti e ha poi riunito il comitato di emergenza a causa dell'incremento dei casi che si sono verificati, non soltanto in Cina in maniera esponenziale, ma anche fuori. Signor Ministro, la stimo personalmente e anche come politico (so che sta facendo il massimo, insieme all'Istituto superiore della sanità ed insieme a tutti i colleghi medici e operatori sanitari), ma questa pandemia da coronavirus non può e non deve essere affrontata soltanto dal suo Dicastero, perché è qualcosa di più grande. Il nostro pensiero va anche a quegli italiani che sono ancora in Cina: sono a Hubei e a Wuhan e non sanno come rientrare, non hanno notizie dalla Farnesina. Per questo le chiedo di farsi portavoce presso la Farnesina e di parlare con il Ministro degli affari esteri, perché non riescono ad avere risposte (ho i loro messaggi sul mio cellulare). Questo virus si trasmette come un virus influenzale, ciò vuol dire fra tre mesi avremo picchi massimi, entro aprile o forse maggio. Dalla sua relazione si evidenzia che non abbiamo dati certi, non conosciamo il numero degli ammalati e non abbiamo certezza di quante persone siano a oggi guarite. Non sappiamo dove sono finiti i cittadini che hanno lasciato Wuhan e sono arrivati in Italia nell'ultimo mese: 2.400 persone. Bene, lei ha dichiarato che in Italia abbiamo i controlli più alti ed ha chiesto una riunione internazionale di tutti i Ministri della salute dell'Unione europea per capire come affrontare la situazione. Ministro, io le consiglio di andare in Europa e di portare le nostre indicazioni: noi abbiamo i migliori scienziati al mondo, la migliore ricerca al mondo e non dobbiamo aspettare che gli altri Ministri degli altri Paesi europei ci dicano come dobbiamo intervenire.
2020-01-30	LN	FregolentSonia	Questo non per non creare allarmismi, ma per spiegare ai cittadini, che comunque acquisiscono le informazioni per il tramite dei siti internet, quali misure adottare, quali pericoli derivano da questo virus e quali comportamenti ne impediscono il contagio. Non è quindi sufficiente la circolare alle Regioni e le informative - delle quali la ringraziamo - alle Commissioni sanità e al Parlamento, ma è necessario lavorare, tramite spot, opuscoli e telegiornali. Da questo punto di vista, Ministro, questo Governo è sicuramente in ritardo.
2020-01-30	M5S	CastelloneMariaDomenica	È chiaro intanto che la situazione è costantemente monitorata dal Ministero, che è in continuo contatto con l'Organizzazione mondiale della sanità e lo European centre for disease prevention and control e pubblica tempestivamente ogni nuovo aggiornamento sul proprio portale. In Italia, inoltre, sappiamo che è già attiva una rete di sorveglianza delle gravi infezioni respiratorie acute e delle sindromi da distress respiratorio acuto, che partecipa quindi regolarmente al monitoraggio di eventi di questo tipo. Dalla Cina intanto arrivano purtroppo dati ancora incerti che fanno temere un tasso di mortalità molto alto, tra il 2 ed il 3 per cento, che speriamo non sia confermato dai dati reali e vada magari in realtà diluito per un numero molto più alto di contagi, dovuti ad una iniziale sottovalutazione della patologia da parte delle autorità cinesi. Noi le chiediamo quindi, Ministro, di sollecitare l'Europa e l'Organizzazione mondiale della sanità a pretendere dalle autorità cinesi numeri certi riguardo i casi di infezione e di decesso, ed informazioni puntuali sulle possibili fonti di origine del virus e di contagio, perché è molto importante la diagnosi precoce per ostacolare la diffusione dell'infezione. In conclusione, voglio dire grazie ai tanti operatori sanitari che stanno combattendo questa "guerra" in Cina.
2020-01-30	PD	BoldriniPaola	I media stanno esagerando moltissimo sul tema, però ovviamente l'opinione pubblica si sta preoccupando: aumentano i contagiati e anche le vittime - abbiamo sentito le ultime notizie questa mattina - ed il virus è arrivato anche in Occidente. Ovviamente l'OMS sta prendendo tempo e oggi - lo ha detto anche lei - valuterà se decretare uno stato di emergenza dopo aver valutato se il virus si sta contenendo o no. Concordo con lei, comunque, sul fatto che non bisogna creare allarmismo; occorre invece gestire il problema con la massima serietà e competenza. Il suo Ministero, grazie alle straordinarie competenze che vi sono al suo interno e anche alla rete di relazioni a livello internazionale che lei sta tenendo (lo ha detto anche prima quando ha citato addirittura la commissaria europea allla salute), sta realizzando un'ottima gestione dei flussi di informazione e sta operando molto bene, a nostro parere, in questa direzione. Sono state messe in atto - l'abbiamo sentito prima - e tempestivamente, ancor prima che intervenissero altre Nazioni, le misure di prevenzione a beneficio della collettività, soprattutto anticipando le linee guida e mettendo subito negli aeroporti dove arrivavano persone gli scanner per rilevare la temperatura. Il tutto poi viene inviato all'Istituto nazionale per le malattie infettive Lazzaro Spallanzani di Roma, che è ritenuto un punto di riferimento a livello scientifico importante. Apprezziamo anche l'istituzione di questa task-force coronavirus, composta da rappresentanti del Ministero, dei Carabinieri, dell'Istituto superiore di sanità, dell'Agenzia nazionale per i servizi sanitari regionali (Agenas), dell'Agenzia italiana del farmaco, dell'Istituto nazionale malattie infettive e dell'Ordine dei medici, coinvolgendo tutto il "comparto di urgenza", come viene definito, rispetto a un tema importante per il nostro Paese che lei riesce a seguire in tempo reale (sono stata al Ministero qualche giorno fa e la task-force si riuniva e si aggiornava continuamente). È positivo anche l'aver rafforzato il personale operativo prevedendo un numero telefonico di pubblica utilità. Dove si devono andare a trovare le informazioni se non al Ministero? È l'unico punto di riferimento valido. Ciò serve anche per evitare di diffondere fake news, che purtroppo stanno girando sul web. È importante avere la possibilità di individuare fonti certe; ben avete fatto, quindi, a mettere a disposizione questo numero telefonico: è facile che si crei allarmismo e, invece, quando si ha una risposta corretta la gente si sente più garantita. In situazioni di questo genere è necessario fare squadra e lavorare in sinergia, come giustamente ha detto e ha fatto anche con le Regioni. Il fatto che tutti gli assessori alla sanità la stiano seguendo dimostra che davvero c'è bisogno di compattezza per la salute dei cittadini. Ciò è vero per tutti i livelli, incluso quello politico, che implica una sinergia tra Governo e Parlamento. Sono certa che tutti noi saremo pronti a collaborare con le istituzioni deputate in maniera univoca, dando ognuno il proprio contributo laddove sarà necessario. Sarebbe davvero utile evitare di fare polemica. La salute dei cittadini è una questione serissima e, Ministro, la sua relazione lo dimostra perché ha seguito e sta seguendo dettagliatamente tutti i passaggi. La circostanza che lei non faccia dirette Facebook non significa che non sta lavorando; anzi, sta lavorando molto bene, a mio parere. Per risolvere i problemi, bisogna evitare l'allarmismo perché esso purtroppo genera problemi anche con gli altri cittadini come l'esclusione della comunità cinese che da anni vive sul nostro territorio. Soprattutto mi preoccupo - e questo è molto importante - per le intolleranze che ci sono nei confronti dei bambini: dobbiamo tutelarli. Le sollecito, quindi, un'attenzione in questo senso, Ministro. Quando ci sono questi problemi occorre, lo ribadisco, un'informazione corretta altrimenti subentrerà l'irrazionalità. Pertanto, senza fomentare la paura, noi abbiamo la fortuna di avere un sistema sanitario nazionale che, pur con tutte le sue problematiche, riesce comunque a sopportare una situazione di questo genere. È giusto pertanto essere uniti in questo momento e garantire le informazioni. La ringraziamo pertanto se ci terrò aggiornati su una situazione che sta diventando sempre più difficile.
2020-02-05	FdI	RautiIsabella	Signor Presidente, onorevoli colleghi, dal 7 febbraio 2019 la Commissione parlamentare di inchiesta sul femminicidio, nonché su ogni forma di violenza di genere, ha svolto la sua attività attraverso indagini, approfondimenti e audizioni. Non voglio sottolineare l'analisi della dimensione quantitativa del fenomeno del femminicidio. Quello che durante i lavori, e anche in questa sede, vorrei evidenziare è l'aspetto direi quasi ontologico, qualitativo che è dietro questo fenomeno diffuso e sommerso. Il femminicidio è l'atto ultimo, finale ed estremo, di una serie reiterata di atti di violenza, perché raramente non è preceduto da una catena ininterrotta di atti violenti. Non voglio parlare solo di dati perché il fenomeno è sommerso e noi ne conosciamo soltanto la punta del classico iceberg, ma soprattutto perché dietro ogni donna che viene uccisa c'è la sua famiglia, ci sono i suoi parenti, ci sono i suoi figli. E proprio su questo aspetto vorrei attirare l'attenzione, ovvero sui cosiddetti orfani di femminicidio e di crimini domestici cui una legge specifica ha destinato un fondo. Voglio rivendicare - lo faccio con orgoglio - che, grazie ad un emendamento di Fratelli d'Italia che è stato accolto dalla maggioranza e dalle opposizioni, quindi da tutti, tale fondo è stato incrementato di un milione di euro. Si tratta di un fondo da destinare in favore degli orfani del femminicidio e delle famiglie affidatarie, spesso lasciate sole nel sostenere quei bambini negli studi e nel ritorno - se è possibile - alla normalità. Dico anche che siamo stati costretti a denunciare l'assenza dei decreti attuativi della legge sugli orfani del femminicidio. Lo abbiamo fatto per mesi, finché nel novembre scorso si è preso l'impegno da parte della maggioranza di arrivare finalmente a tali decreti; prima purtroppo anche questa legge è rimasta inapplicata e i suoi fondi non sono stati distribuiti. Ha fatto bene, quindi, la nostra Commissione a insistere, attraverso i suoi sottogruppi, sulle cosiddette tre P (prevenzione, protezione e punizione) che ci ha indicato la Convenzione di Istanbul, e che l'Italia tra i primi Paesi ha voluto ratificare. Ed è una piattaforma contro le violenze domestiche, contro le violenze di genere e contro il femminicidio. E mentre noi lavoravamo, attraverso la nostra organizzazione interna, voglio ricordare che c'è stata anche l'approvazione del codice rosso, con l'introduzione di nuove fattispecie di reato come il revenge porn, come il delitto di costrizione al matrimonio (i cosiddetti matrimoni forzati e precoci), nonché le lesioni, le deformazioni al corpo e al viso. Mentre noi lavoravamo c'era però anche un cambiamento più generale, sia pure con le criticità di applicazione del codice rosso. Ci siamo posti la domanda - lo voglio dire con sincerità - se si dovesse prorogare questa Commissione per l'intera legislatura, come ci apprestiamo a fare, o se - lo abbiamo fatto attraverso alcuni emendamenti che abbiamo proposto come opposizione in Commissione affari costituzionali, ma che sono stati bocciati - dare un anno di proroga. È inutile stare qui a discutere: la stiamo prorogando fino a fine legislatura, ma nel rispetto del perimetro stabilito dalla delibera istitutiva possiamo e dobbiamo darci anche altri obiettivi, allargare lo sguardo e concentrare la nostra attenzione su argomenti che nel primo anno di attività non abbiamo potuto - per colpa di nessuno - affrontare. È vero che ci confrontiamo con una questione strutturale, quella della violenza di genere, che l'Organizzazione mondiale della sanità definisce un flagello sociale globale. E lo è perché le violenze restano la prima causa di morte per le donne. Ma soprattutto ci stiamo confrontando con un fenomeno che è a tutte le latitudini, in tutte le geografie sociali: è un mondo che attraversa il mondo, attraversa le etnie, le fedi religiose, i ceti sociali, le età e, quindi, è un qualcosa di molto profondo. Direi che è una malattia antica, un male secolare ed è inutile confrontarsi sui neologismi e sui termini, perché la sostanza non cambia. Se usiamo il termine femminicidio, lo facciamo perché se ne è occupata prima la criminologia attraverso il lavoro di Diana Russell, che così ha definito l'omicidio volontario di donna in quanto donna. Usiamo questo termine perché se n'è occupata la politica: penso al Parlamento messicano, al lavoro dell'antropologa Lagarde che, con una commissione d'inchiesta, ha fatto introdurre nel codice penale di quel Paese una fattispecie di reato nuova, appunto quella del femminicidio. Non c'è in Europa e non c'è in Italia, ma abbiamo comunque molte norme per oggettivare questo fenomeno e punirlo. Quelle norme vanno applicate. Gli sconti di pena che ancora vediamo sono inaccettabili per chi si macchia di reati del genere. È quindi evidente che dobbiamo rafforzare il concetto, la politica, la percezione della questione. Proprio perché dobbiamo lavorare più a lungo, per un'intera legislatura, il Gruppo Fratelli d'Italia torna a chiedere - come feci già io un anno fa, quando discutemmo della nascita della Commissione - che, tra i vari temi all'attenzione della nostra Commissione, si inserisca anche quello dell'utero in affitto, che deve diventare reato universale, di cui non sentiamo più parlare e che è una forma di sfruttamento del corpo femminile e della condizione di povertà delle donne e non c'è una pratica più turpe di questa.
2020-02-26	FdI	ZaffiniFrancesco	Quindi, non saremo eccessivamente cattivi nel dire che state facendo un disastro. Lasceremo questo compito un po' ai commentatori politici. Lo lasceremo un po' a chi guarda i fatti a posteriori, anche un po' dall'esterno. Però, che dire? Abbiamo il combinato disposto di un provvedimento milleproroghe - che già nel suo titolo, per uno come me, che della politica ha un'idea più nobile e totalmente diversa, sembra ricordare gli ultimi giorni di Venezia, quando si facevano le cose alla rinfusa, per dare l'idea che esisteva un Governo - con la riproposizione della questione di fiducia, cha rende impossibile ragionare su un decreto-legge, che per sua definizione avrebbe bisogno del contributo di tutti. Trattandosi di un provvedimento milleproroghe in teoria ci dovrebbe essere infatti poca politica e molta più amministrazione delle urgenze, delle scadenze e degli adempimenti. Anche questo è invece assolutamente impossibile. Si tratta quindi di un provvedimento pieno di roba, che costituisce una sorta di marchettificio - mi sento di definirlo tale, forse con poco rispetto - ma che paradossalmente aumenta anche le risorse. Signor Presidente, non capisco come gli Uffici della Camera dei deputati abbiano potuto reputare accoglibili alcune parti del provvedimento in esame che aumentano risorse. Che proroga è l'aumento delle risorse - ancorché encomiabile, sia chiaro - per l'Agenzia internazionale per la prevenzione della cecità (IAPB), per un progetto di screening straordinario mobile, che pone attenzione alle problematiche delle minorazioni visive? Vengono aumentate le risorse da 250.000 a 450.000 euro: stiamo evidentemente raschiando il fondo del provvedimento (non del barile, ma del provvedimento). Tale norma aumenta le risorse e quindi cosa c'entra col mille proroghe? È del tutto evidente che si tratta dell'ennesimo provvedimento che butta là un po' di cose, che vi siete faticosamente spartite, facendo una a me e una te, che poi è l'unica logica che tiene in piedi e insieme il Governo: l'unico collante poco nobile, perché poi avete quello nobile, che è la scusa del Presidente della Repubblica, che non si può nominare neanche e quindi non lo nomino. Il collante meno nobile è quello di tentare di stare lì, per fare un po' di cose, ma tutto ha un limite e dovrebbe avere un confine fisiologico. Tutto dovrebbe avere un'attenzione e un rispetto anche del quadro macroeconomico e microeconomico di una Nazione che sta veramente cedendo pezzi importanti di competitività e di sovranità. Signor Presidente, rispetto a tutto questo la posizione del Gruppo Fratelli d'Italia è nota e la esprimerà meglio di me in dichiarazione di voto il collega Calandrini, che ha seguito il provvedimento in Commissione. Per parte mia, per la parte che riguarda la sanità e che ho seguito nella 12ᵃ Commissione permanente, devo dire che ci sono aspetti anche condivisibili, che avremmo votato tranquillamente. Colleghi, nell'insieme di un provvedimento che ha 40 o 50 misure, anche solo per errore qualcosa giusta riuscite ogni tanto a farla. La logica, può, anche in questo caso, è quella di provvedimenti spot, in deroga o in proroga: tutta roba che è l'esatto contrario di quello di cui ci sarebbe bisogno, specialmente per quel che riguarda il tema della sanità. Tutti sapete e tutti sappiamo che circa un anno fa è ricorso il quarantesimo anniversario dell'approvazione della legge istitutiva del servizio sanitario nazionale. Si pone dunque sia il tema della ricorrenza, sia quello dei grandi problemi che incombono sul servizio sanitario nazionale, che non sto qui a riepilogare, perché rischio di andare evidentemente fuori dall'oggetto del provvedimento (e vedo che il microfono inizia a lampeggiare) per cui il tempo a mia disposizione sta per terminare. Tali problemi avrebbero suggerito, suggeriscono e determinano l'urgenza, signor Presidente e signor rappresentante del Governo, di un provvedimento di sistema che affronti il tema, partendo magari anche dall'emergenza che stiamo vivendo, ma lo faccia seriamente e non con un insieme di provvedimenti spot, che vanno dalle assunzioni del Ministero ai fondi per la cecità, e chi più ne ha più ne metta, fino a che non sia troppo tardi, cosicché prima di andare a casa concluderemo almeno qualcosa. Colleghi, speriamo ci aspettino tempi migliori.
2020-02-26	PD	CollinaStefano	Ritengo che questa sia la consapevolezza che dobbiamo avere oggi con il background che possediamo della scorsa legislatura, con i tentativi che sono andati a vuoto, ma con un approccio nuovo e costruttivo che stiamo mettendo in campo e che credo abbia la possibilità di svilupparsi in modo positivo nella legislatura in corso. L'altro problema fondamentale che ci troviamo davanti è che non riusciamo ad affrontare in modo organico dei temi decisivi per il Paese. Ormai la legge di bilancio e il milleproroghe rappresentano i due passaggi fondamentali, i due treni che passano con sicurezza e certezza e che noi utilizziamo per andare a incidere sulle questioni del Paese. Al di là del fatto di dire quant'è brutto il milleproroghe, le migliaia di emendamenti le presentiamo tutti, a partire dalla minoranza, e ciò vorrà dire che ci sono delle questioni vere che devono essere affrontate. Dobbiamo riuscire a farlo in modo organico, con dei provvedimenti legislativi che si occupino del tema. Credo che il nostro programma di Governo ci metta davanti questa opportunità. Abbiamo evidenziato dei temi molto importanti, come il green new deal. Ebbene, non è con degli emendamenti alla legge di bilancio o al milleproroghe che si affronta in modo organico il green new deal. Dobbiamo avere la capacità di mettere in campo dei provvedimenti legislativi di concerto con il Governo e con i Gruppi parlamentari che vadano in questa direzione. Nel milleproroghe c'è stata qualche sbavatura in questo senso, perché si è intervenuti con emendamenti su temi che invece dovrebbero essere affrontati in modo organico (penso, per esempio, al tema dell'energia); tanti aspetti sono stati trattati, però, in modo positivo. Come Presidente della 12ᵃ Commissione del Senato concludo ragionando più specificamente proprio sulla sanità: penso che il lavoro fatto in questa legislatura all'interno della Commissione - non ho difficoltà a riconoscerlo - abbia portato a una maturazione di consapevolezza su alcuni temi che vengono poi riconosciuti in modo bipartisan dagli stessi componenti della Commissione attraverso i contenuti del milleproroghe in esame, e li cito rapidamente. Abbiamo trovato i fondi per aumentare gli stipendi dei medici, lavorando sul recupero della RIA (retribuzione individuale di anzianità), che è un tema conosciuto tutti; abbiamo stanziato i fondi per gli screening neonatali e abbiamo consentito agli IRCCS e quindi agli istituti di ricerca di fare investimenti e di assumere personale; abbiamo affrontato il tema della sperimentazione animale in modo puntuale, proseguendo sulla strada che giustamente era stata individuata anche negli anni scorsi. Vi è poi il tema degli specializzandi e delle specializzazioni, che è stato affrontato in vario modo, ma sempre in connessione e allineamento con il Patto per la salute che è stato sottoscritto dal Governo con la Conferenza Stato-Regioni. C'è stato quindi un lavoro di concerto molto positivo che ha trovato immediatamente, nel primo provvedimento utile, la possibilità di esprimere concretamente i contenuti positivi che erano stati condivisi. È chiaro che ci sono dei temi urgenti e fare questa discussione in questo momento certamente richiama anche altri aspetti, ma sono affrontati problemi che attengono al nostro sistema sanitario: penso alla difficoltà di dare seguito al turnover nelle nostre aziende sanitarie e nei nostri ospedali dei primari specialisti, tema che è stato affrontato in vario modo e positivamente. C'è una quotidianità della gestione della sanità in Italia che ha trovato risposta in questo provvedimento. Ci sono altri temi che sono stati ricordati da tutti i colleghi della maggioranza e non ne sottolineo altri, ma credo che il lavoro che stiamo facendo - ed è l'appello che rivolgo alla maggioranza - debba andare nella direzione di costruire dei provvedimenti organici sui vari temi che riteniamo importanti per il futuro del Paese. Andiamo in questa direzione; ora con il milleproroghe, insieme alla legge di bilancio, abbiamo dato delle risposte che complessivamente ritengo complete, per quello che potevamo fare in questo frangente e per le cose che avevamo immaginato con la legge di bilancio, di cui questo decreto-legge rappresenta un completamento. Ora dobbiamo cominciare a dare risposte più organiche. Conclusa questa fase anche di emergenza, credo sia necessario iniziare a lavorare in questa direzione.
2020-02-26	PD	ParriniDario	Noi, nel fare questa valutazione in sede di dichiarazione di voto, dobbiamo ricordare che con la legge di bilancio si è fatta un'opera di discontinuità rilevante rispetto al passato (per il blocco dell'IVA, per l'aumento degli stipendi, per l'incremento della lotta all'evasione fiscale, per le misure nella sanità), e con le scelte che sono all'interno del provvedimento di proroga termini completiamo, in un certo senso, quel lavoro. Come è stato ben detto nell'intervento precedente al mio, si chiude una fase per aprirne un'altra, che dovrà essere di impegno forte per politiche di crescita e di coesione sociale.
2020-02-27	FdI	ZaffiniFrancesco	Signor Ministro, coraggio. Noi ci siamo visti all' incipit del suo impegno da Ministro. Con un gesto che io apprezzai moltissimo, lei ci ascoltò, come componenti della Commissione sanità del Senato, insieme ai colleghi della Camera. E anche in quella occasione, le manifestai la stessa perorazione ad avere coraggio. La sua giovane età, il suo solido retroterra politico culturale, che io ovviamente non condivido, ma che le riconosco, le devono dare la forza di mettersi al centro di una situazione emergenziale che, in questo momento, attiene alla sanità. Il nostro capofila oggi è lei e, rispetto a questo, io le manifesto, ovviamente, totale solidarietà. Lei, però, lo riempia questo ruolo. In questo momento, dobbiamo affrontare questa situazione di spaesamento, signor Ministro. Abbiamo erogato ai cittadini una serie di informazioni, la maggior parte contrastanti, la maggior parte inappropriate, con una sovrapposizione di ruoli anche abbastanza singolare. Oggi noi dobbiamo dare certezze. Oggi noi ci dobbiamo affidare, non fidare, alla nostra comunità scientifica. È vero, signor Ministro, noi abbiamo una solida comunità scientifica. Abbiamo fior di scienziati. Affidiamoci a loro. Stabiliamo qual è il messaggio che si deve trasmettere e trasmettiamolo. Fino a questa fase, fino a questo momento, noi abbiamo fatto di tutto e di più. E i cittadini rispondono, evidentemente, da par loro, nello stesso modo, cioè con reazioni a volte assolutamente scriteriate, come quella di dare l'assalto ai supermercati. Noi dobbiamo ascoltare anche i nostri operatori, signor Ministro, i medici di famiglia, che sono il front office, i farmacisti, che non sono mai ricordati. Non si capisce bene perché, infatti, se uno gestisce un'attività privata in Italia non debba essere encomiato e ricordato. I farmacisti sono una presenza sul territorio. I cittadini vanno in farmacia per chiedere informazioni in questi giorni e anche a loro dobbiamo trasmettere un unico messaggio su cosa fare. Signor Ministro, noi poi abbiamo, ovviamente, la necessità di passare alla seconda fase. Non lo dico in questo caso a lei, ma ai colleghi, alla maggioranza, al Governo, lo dico al signor Presidente. Noi, da qui in avanti, dobbiamo immediatamente cominciare ad affrontare la vera fase problematica di questa emergenza e di questa epidemia, che sarà quella di natura economica. Quindi, rivolgo un invito al ministro Gualtieri, se trova uno spazio nella sua impegnativa campagna elettorale, ad elaborare un piano e a portarlo in Parlamento rapidamente. Il decreto-legge del Presidente del Consiglio dei ministri, che voi avete già anticipato nella discussione alla Camera, deve avere piena disponibilità di provvedimenti certi per la nostra economia, per i nostri operatori del turismo, del commercio, per territori, già devastati dalla crisi, ma soprattutto oggi devastati dalla desertificazione. Signor Ministro, successivamente credo sia necessario interrogarci in questo passaggio anche sul nostro Servizio sanitario nazionale. Noi tutti siamo ben consapevoli dell'efficacia del Servizio sanitario nazionale; tutti noi abbiamo l'orgoglio di rappresentare operatori e comunità scientifica che garantiscono livelli eccezionali delle prestazioni, ma dobbiamo anche riconoscere che, a quaranta anni dalla formulazione della legge istitutiva del Servizio sanitario nazionale, dobbiamo fare un tagliando. Ministro, questa osservazione gliel'ho fatta nel famoso incontro di cui parlavamo; non ho visto gesti a questo riguardo. Il tempo è prezioso e, quindi, cerchiamo di riempirlo affrontando, anche partendo da questa fase emergenziale, un ragionamento serio sul Servizio sanitario nazionale. Facciamo un tagliando a questa sanità universalistica di cui tutti noi andiamo fieri, ma che va preservata e conservata. Presidente, finisco con un passaggio relativo a questa Europa. Non credo che possiamo continuare solo a manifestare condivisione con gli atteggiamenti di questa Europa. È stato detto e riconosciuto che in Italia ci sono più casi semplicemente perché abbiamo avuto il coraggio di «cercarli», però non può diventare il racconto che ce la siamo cercata. Noi abbiamo individuato i casi perché per serietà e correttezza conosciamo l'esigenza di circoscrivere il più possibile i focolai. Altri Paesi lo stanno facendo? Qualcuno si è interrogato in Europa su cosa stanno facendo la Svizzera, la Spagna o l'Austria, che ferma i nostri treni? Qualcuno si sta interrogando e si pone il problema di preservare l'interesse nazionale davanti a un'Europa che continua a essere matrigna e che evidentemente continua ad affrontare solo la lunghezza delle zucchine e non i problemi reali del popolo che governa?
2020-02-27	LN	RomeoMassimiliano	Infatti, l'articolo 117, comma 2, lettera q) - l'ha ricordato bene ieri sera Tremonti in una trasmissione televisiva - fa rientrare la materia della profilassi internazionale nella competenza esclusiva dello Stato. Quindi, è già una competenza dello Stato e del Governo. Prima di discettare di autonomia differenziata, regionalismo o sanità, dite anche al presidente del Parlamento europeo Sassoli che occorre studiare e leggere meglio la nostra Costituzione.
2020-02-27	LN	RomeoMassimiliano	Non è assolutamente questa la strada che bisogna percorrere. L'ha detto il senatore Casini: quello che capita oggi, un domani potrebbe capitare a qualche altro membro del Governo. Mi pare di capire che il decreto-legge che viene che è stato trasmesso sia forse anche un po' un tentativo ad andare in quella direzione. Ho sentito parlare di decentramento della sanità, di autonomia differenziata e quant'altro: sembra un tentativo un po' schizofrenico di affrontare la questione.
2020-02-27	LN	RomeoMassimiliano	Quanto alla richiesta di sospensione della Convenzione di Schengen (ricordo che lo stesso Trattato la prevede per motivi di ordine pubblico, sicurezza, igiene e sanità), come risposta c'è stata la classica derisione nei confronti dei leghisti brutti e cattivi e razzisti, che vogliono chiudere i confini, con richiami al sovranismo e quant'altro. Sapete qual è stato l'effetto? In Europa dicono che non occorre sospendere la Convenzione di Schengen: certo, tra gli altri Paesi europei no, l'hanno sostanzialmente sospesa solo nei confronti dell'Italia.
2020-02-27	M5S	MarinelloGaspareAntonio	I cittadini devono avere la certezza che le istituzioni sono al loro fianco nella tutela della salute come bene comune. Il nostro sistema sanitario è tra i migliori al mondo e le misure che questo Governo ha messo in campo sono state tempestive. Il numero dei contagi da coronavirus che sta emergendo nelle ultime ore è legato all'elevato numero di test diagnostici somministrati. Siamo infatti il Paese europeo che ha eseguito più tamponi, superando i 9.000. Voglio però aggiungere che tutto questo viene fatto per cercare di andare a scoprire tutte le vie di contagio. Cerchiamo quindi di stare calmi e di rispettare, come affermato dal Ministro, le direttive degli scienziati, del gruppo direttivo del Ministero e dell'Organizzazione mondiale della sanità.
2020-02-27	PD	CollinaStefano	E se il nostro pensiero va alle famiglie e a coloro che sono stati colpiti dal virus in modo letale, il crescente numero di persone che vengono dimesse deve dare il senso che il coronavirus si può superare nella stragrande maggioranza delle situazioni grazie alle cure e all'assistenza, che già ora possiamo mettere in atto nelle strutture dedicate, come dimostra l'attività svolta all'Istituto Spallanzani. Oggi però il punto è soprattutto questo: isolare il più possibile il virus, contenerne la diffusione. Impedire il più possibile il contagio è l'imperativo di questa fase. La Camera ha già votato il decreto-legge; qui al Senato lo incardineremo oggi stesso in Commissione sanità, per convertirlo definitivamente in legge nei primi giorni della prossima settimana ed espletare il nostro compito: si tratta delle norme che oggi riteniamo più adeguate per impedire il più possibile il contagio e isolare i focolai. Sono arrivati i Ministri della sanità dei Paesi con noi confinanti e ce lo hanno riconosciuto ed anche il Commissario europeo lo ha attestato. Ma riprendendo le parole di prima, nei prossimi giorni, a partire dal Senato, con una voce sola dobbiamo iniziare a far virare l'atteggiamento degli italiani per far riprendere loro fiducia, innanzitutto per affrontare i disagi che ancora ci saranno. Non basteranno le parole per fare virare il sentiment. Domani va approvato in Consiglio dei ministri il decreto-legge che mette in atto le azioni che devono sostenere il sistema economico del nostro Paese e non solo delle zone rosse purtroppo, perché l'atteggiamento che stiamo registrando fuori dall'Italia sta propagando effetti negativi che colpiscono l'intero sistema delle imprese italiane, sempre più internazionalizzato e interconnesso. Il settore del turismo, che è un indicatore sensibile, registra segnali molto preoccupanti. Voglio toccare infine il tema dell'Europa, perché se da una parte il commissario Gentiloni ha dato delle prime importanti risposte sul piano delle risorse messe a disposizione del contrasto alle ricadute economiche negative, dall'altra parte sul piano delle azioni di tipo sanitario, siamo di fronte a forti disomogeneità, a standard di controllo molto diversi e a comportamenti complessivamente scoordinati. L'Europa si scopre arretrata su un tema importante come la sicurezza sanitaria e, a fronte di azioni determinate e risolute come quelle italiane, la mancanza di strategie precise negli altri Paesi rende difficile prevedere gli sviluppi dei prossimi giorni. Da un po' di tempo mi interrogo, di fronte alle tante contraddizioni che viviamo nel nostro tempo, se la politica ha ancora la possibilità di rappresentare un riferimento agganciato alla verità dei problemi o se la politica degli slogan ha definitivamente avuto il sopravvento nel disegnare le percezioni sulle quali lucrare il consenso. In situazioni come queste penso che la politica debba sempre alimentare nei cittadini le consapevolezze autentiche, il sistema di valori originario, affinché i cittadini possano giudicare le proposte in rapporto alla realtà del funzionamento delle cose, perché i tentativi di sovvertirla o di piegarla alle proprie convenienze, può non reggere alla forza di eventi che ne ristabiliscono l'evidenza. Dovrò cercare parole nuove per provare a spiegare ai miei figli, che non stanno andando a scuola e mi fanno domande, perché per la prima volta vivono su loro stessi l'idea di qualcosa di irreparabile e direi quasi per loro di innaturale, in quanto ritenuto fino a ieri lontano e anche remoto. Avranno un mondo davanti in cui vivere e affrontare sfide probabilmente diverse da come possiamo immaginarle noi, ma di certo quest'esperienza sarà ricordata, valutata e giudicata. A noi tocca la responsabilità di darle un volto, che credo debba essere quello di una comunità nazionale e locale coesa, solidale e capace.
2020-02-27	PD	CollinaStefano	Questa convinzione ci deve unire e deve consentire a ognuno di noi di trasmettere un messaggio di unità a tutto il Paese. Perché contro il coronavirus ognuno è al suo posto di lavoro, il Governo, il Ministro, il Parlamento, il Servizio sanitario nazionale, gli scienziati, le Regioni, i Comuni, tutti determinati a sconfiggere questa emergenza. Abbiamo una voce sola e dobbiamo avere una voce sola per dire che nessuno sarà lasciato solo e perché siamo guidati dalle istituzioni scientifiche del nostro Paese che sono al nostro fianco e dall'Organizzazione mondiale della sanità.
2020-03-04	FI	RizzottiMaria	C'è il problema, di cui leggevo stamattina sulla Rete, in relazione al prossimo decreto-legge, della carenza dei dispositivi medici individuali (articolo 34) per cui possono non riportare il marchio CE, ma l'autorizzazione dell'Istituto superiore di sanità. Ebbene, credo che forse si dovrà rivedere tale disposizione perché gli operatori sanitari stamattina non erano molto d'accordo.
2020-03-04	FI	RizzottiMaria	Purtroppo con grande rammarico la stessa cosa non la posso dire del Presidente del Consiglio Conte. Qualcuno ha detto che avrebbe dovuto essere accusato di procurato allarme, quando ha fatto la conferenza stampa col pullover stile Bertolaso - ma certamente il confronto è impietoso - e ha annunciato lo stato di emergenza del nostro Paese come se dovesse annunciare l'entrata dell'Italia nella terza guerra mondiale. Non si è reso conto, come purtroppo troppo spesso è capitato a molti esponenti di altri Governi anche precedenti, ma magari le parole incaute di un Ministro provocavano la perdita di miliardi in borsa nell'arco di quattro ore ai risparmiatori italiani, mentre in questo caso le parole hanno avuto un peso con ricadute immediate a livello economico nazionale e internazionale, oltre allo stato di terrore creato nei cittadini. Da quando sono state pronunciate queste parole, oltre alle zone a rischio, si sono svuotate le città, i treni, tutto quello che riguarda la quotidianità delle persone. Esistono certamente delle priorità in ogni Paese che non devono essere sottovalutate e fin dall'inizio tutti, maggioranza e opposizione, dicemmo che la massima priorità era la salute pubblica, ma oggi all'emergenza sanitaria si è affiancata un'altra emergenza, ancora più grave del virus, per il Paese già in difficoltà, che è quella economica. Il meccanismo psicologico della paura, che si è instaurato in pochissimi giorni, ha ricadute molto più pericolose del coronavirus. L'Italia per prima si è adeguata alle direttive dell'Organizzazione mondiale della sanità, adottando misure adeguate alle linee guida scientifiche, cosa che nessun altro Paese europeo ha fatto. Certo, chiudere i voli diretti è stata una decisione importante - se leggiamo le dichiarazioni del 10 di febbraio del professor Ricciardi, vediamo che affermava che era inutile bloccare i voli diretti senza controllare chi arrivava o partiva da altri scali - ma ricordo che la Francia ha ancora quattro voli diretti Parigi-Pechino al giorno e si è permessa di bloccare un pullman alla frontiera di Ventimiglia perché l'autista starnutiva.
2020-03-04	FI	RizzottiMaria	Tra operatori sanitari ci si parla: da dieci giorni si sa che in Germania sono accertati almeno 600 casi, ma stanno zitti; nel Regno Unito si sono ammalati tre settimane fa, e adesso si sa, da persone autorevoli - ad esempio, fonti mediche come anche AstraZeneca - che solo a Londra ci sono più di 500 positivi malati - lo sottolineo, malati - e giustamente mia figlia che studia lì mi ha chiesto: «Mamma, secondo te bloccano la metropolitana?». Un Paese che, dopo aver avuto 40 morti asfissiati in un container, immigrati clandestini, ha dato la notizia un giorno e da otto mesi ormai nessuno ne sa più niente. Pensiamo se fosse successo in Italia! Tutti questi Paesi europei in compenso non solo non li hanno (per ora, perché non li hanno cercati) ma stanno boicottando il nostro Paese da tutti i punti di vista, compresa la richiesta - cosa ridicola! - del «virus free» per i prodotti agroalimentari. Quello che non si è capito all'inizio della diffusione, che con colpevole ritardo si sta comprendendo oggi, è che nessuno è immune da contagi tanto violenti. Il vaccino è lontano, ci vorrà almeno un anno, ma in tutto questo ha brillato e continua a brillare per assenza l'Unione europea, tanto che viene da chiedere, anche dai più europeisti, che cosa serva Bruxelles con polemiche e divisioni. Sappiamo che la sanità è una materia degli Stati, ma sarebbe stato opportuno che ci fosse una riunione con un protocollo europeo da far adottare agli Stati, certamente sotto forma di consigli e suggerimenti, non quello che invece è arrivato dall'Europa, ovvero il boato di accuse all'Italia, immaginando come la Francia che il problema è dei «soliti vicini». No, noi italiani siamo molto capaci; conosciamo bene il nostro Paese e sappiamo che riusciamo a dare risposte serie, soprattutto nei momenti di emergenza, per quel tessuto sociale formato da persone che offrono un impegno che va anche oltre i compiti istituzionali o quelli legati alle attività che svolgono. A tutti questi va sempre il nostro grazie. Ringrazio ancora gli operatori sanitari. E adesso si parla delle situazioni drammatiche del nostro Sistema sanitario? Si scopre, cioè, con le epidemie che i nostri pronto soccorso sono al collasso da tempo, da mesi, che non ci sono sicurezze per gli operatori sanitari? Ho presentato, a nome del mio Gruppo, emendamenti al disegno di legge per la sicurezza degli operatori sanitari, che chiedevano il posto di polizia fisso, le telecamere. Sappiamo tutti cosa è accaduto l'altro giorno al pronto soccorso di Napoli per un rapinatore morto: è una vergogna!
2020-03-04	FI	StabileLaura	Signor Presidente, l'epidemia in corso ha evidenziato a tutti noi la situazione (carenze e deficit, anche di tipo organizzativo) del nostro Servizio sanitario nazionale. Si tratta di un Servizio sanitario stressato da anni di tagli: abbiamo perso 37 miliardi di euro di finanziamenti in un decennio; abbiamo perso quantità importanti di personale. Adesso, in ritardo, affrontiamo il problema della carenza dei medici. Abbiamo tagliato negli anni un numero importante di posti letto, tanto che in questo momento ci troviamo con poco più di tre posti ogni mille abitanti; facendo un confronto con altri Paesi europei, con una sanità pubblica simile alla nostra, la Francia ne ha sei per mille abitanti, la Germania otto. Noi lo abbiamo fatto probabilmente in modo imprudente - almeno adesso si rivela tale - e affrettato, ispirandosi a un modello che vuole portare l'assistenza sul territorio, e abbiamo cominciato tagliando gli ospedali. Ebbene, adesso vediamo quanto gli ospedali siano ancora necessari, indispensabili, al nostro Servizio sanitario. Gli ospedali vanno già in crisi senza bisogno che arrivi il coronavirus; vanno in crisi tutti gli inverni con le epidemie influenzali. Ogni inverno - e qualche volta anche non d'inverno - si producono attese di ore, talvolta anche di giorni, nei reparti di pronto soccorso per il posto letto. Tutti gli inverni, i reparti, in particolare quelli di medicina, viaggiano con un tasso di occupazione che va oltre il 100 per cento. Ciò significa che il reperto non solo è costantemente pieno, ma segue anche pazienti in sovrannumero, collocati nel reparto o disseminati nell'intero ospedale. È dimostrato che con questi tassi di occupazione il rischio per i pazienti incrementa, così come incrementa il rischio di infezioni, le temibili infezioni ospedaliere. Con il taglio dei finanziamenti il sistema tende necessariamente al risparmio a ogni costo. Personalmente ho esperienza di questo sistema: ho fatto il medico ospedaliero per più di trent'anni e, soprattutto verso la fine dell'anno, quando ci si preoccupa per un bilancio che potrebbe finire in rosso, sapete qual è la disposizione che hanno i caposala? Gli si chiede di non fare scorta. Non avendo scorte, abbiamo visto cos'è accaduto nel caso di una richiesta ancora contenuta quale è stata inizialmente quella conseguente all'epidemia del coronavirus. I reparti non hanno avuto l'immediata disponibilità di presidi che, tutto sommato, andrebbero usati anche per l'epidemia influenzale, quali mascherine, camici a perdere, guanti, i dispositivi di protezione che normalmente vengono utilizzati. Nei nostri ospedali, in seguito all'epidemia di coronavirus, tali presidi sono arrivati, perché ordinati ad hoc, dopo diversi giorni, quindi con tutto il rischio che c'è stato di diffusione del contagio. È evidente che basta poco perché questo sistema, già pesantemente stressato dai tagli, vada in crisi; basta poco perché non riesca a far fronte alle necessità e non solo quelle relative all'epidemia di coronavirus ma alle necessità generali di tutti i cittadini, poiché un sistema che collassa non è più in grado di rispondere a tutte le esigenze alle quali è preposto. Sono quindi necessari sicuramente dei provvedimenti efficaci, se non a contenere il contagio, perché ciò potrebbe essere illusorio, quantomeno a ritardarlo, dato che il picco potrebbe non essere affrontabile dal nostro sistema. Un'altra carenza importante, organizzativa più che di tipo economico, che dipende dalle risorse è stata quella evidenziata relativamente al numero unico di emergenza 112. Il modello adottato dall'Italia prevede che tutte le chiamate d'emergenza, quindi quelle sanitarie, ma anche quelle rivolte ai Vigili del fuoco e alle Forze dell'ordine, passino attraverso l'imbuto del numero unico 112. La quantità di chiamate che si è prodotta, anche per ricevere informazioni - anche se poi alcune Regioni hanno introdotto il numero verde a tal fine - è andata ad intasare le centrali del numero 112, con persone che hanno aspettato fino a trenta minuti, e forse anche oltre, per avere il primo contatto con l'operatore. L'emergenza sanitaria ha causato quindi un rischio anche per chi aveva bisogno dei Vigili del fuoco o delle Forze dell'ordine. Nella mia Regione, il Friuli-Venezia Giulia il problema persiste tuttora e le chiamate di soccorso restano in coda per diversi minuti, prima del primo contatto con l'operatore. Credo che da tutto questo noi dovremmo imparare e fare una riflessione; in questo momento è sicuramente prioritario il fatto di affrontare tutti insieme, collettivamente, come già stato detto, l'emergenza, però - altrettanto tutti insieme - una volta cessata l'emergenza credo dovremmo fare un ragionamento sulle condizioni del Servizio sanitario nazionale e della sanità pubblica, in modo da dare una svolta a queste politiche basate sui tagli. Questa emergenza ci ha dimostrato infatti quanto sia importante il Servizio sanitario nazionale. Auspicando che il fenomeno si riveli alla fine il più contenuto possibile, ritengo che in ogni caso questa esperienza potrà servire per farci trovare pronti un'altra volta.
2020-03-04	FdI	BalboniAlberto	Qualcosa non deve aver funzionato, se siamo a questo punto. Quindi, il problema è il tempo, perché la linea di diffusione del virus è allarmante. I dati di ieri ci dicono che ci sono 2.502 positivi, di cui 79 deceduti, 1.034 ospedalizzati, 229 in terapia intensiva, ovvero il 10 per cento di tutti coloro che sono entrati in contatto col virus, compresi quelli che hanno sintomi piccoli e lievi, paragonabili a una modesta e ordinaria influenza. La Regione Lombardia, la più avanzata d'Italia e d'Europa in tema di sanità, ha oggi l'80 per cento della terapia intensiva già occupata. Sappiamo che in Italia abbiamo poco più di 5.000 posti in terapia intensiva e faccio l'esempio del Lazio, che ha poco più di 500 posti in terapia intensiva.
2020-03-04	FdI	ZaffiniFrancesco	Signor Presidente, anche noi raccogliamo il work in progress che si è impostato e che il Governo si è dato come metodo di lavoro, nel passaggio dalla Commissione all'Assemblea e nell'analisi da parte della Commissione dei prossimi provvedimenti. Il Governo si è dato questo metodo che da alcuni punti di vista potrebbe essere condivisibile, ma da altri speriamo non sia "a seconda di come viene", quindi con qualche grande perplessità. Comunque, signor Presidente, in Commissione abbiamo dato la disponibilità al ritiro degli emendamenti e alla trasformazione di alcuni di essi in ordini del giorno e abbiamo dato il voto favorevole al provvedimento e all'individuazione del relatore in Aula. È evidente che questo è un atteggiamento di fiducia, che tiene conto del fatto che per Fratelli d'Italia viene prima l'interesse nazionale, degli italiani e dell'Italia, dell'interesse di parte e di partito. È un atteggiamento che ieri in Commissione ho definito quasi talamico, nel senso della buona fiducia tra consorti, ma evidentemente non siamo consorti e neanche fidanzati: siamo uno di qua e uno di là. Rispetto a questo, sarà importante capire bene cosa accadrà da qui a domani o a dopodomani, se è vero che questo benedetto o maledetto virus - vedremo alla fine se sarà benedetto o maledetto, ma sarà certamente più grave di quello che sembra - ha una capacità di raddoppiare i contagi in tre giorni, così come è stato osservato, e ha una trasmissibilità per ogni infetto pari a 2,5-3. Se è così, nei prossimi giorni ci troveremo a rimettere mano a questi provvedimenti. Dunque, in questo momento, credo siano necessarie un po' di prudenza e un po' di generosità, caro collega Sileri, per andare un po' oltre l'attuale situazione, perché sappiamo con certezza che tra qualche ora o tra qualche giorno ci troveremo a dover affrontare una situazione ben diversa e più impattante, a cominciare dall'individuazione di altre zona rosse e anche dentro alle attuali zone rosse, dove la situazione non sembra lasciare spazio all'ottimismo. Signor Presidente, in Commissione è stato annunciato che sarebbe stato presentato un secondo provvedimento sugli aspetti sanitari, che sarebbe stato incardinato in Senato e quindi in Commissione igiene e sanità, e poi sarebbe stato presentato un provvedimento sugli aspetti economico-finanziari. Mi sembra di capire che questa idea sia già superata: mi pare di capire che verrà emanato un provvedimento di natura economico-finanziaria, con tre articoli che riguardano la parte sanitaria. Se questo è vero, colleghi, reputo il provvedimento ampiamente insufficiente e, anche se voi siete fenomeni e quindi riuscite a fare in due righe quello che noi umani riusciremmo a fare in quattro o cinque leggi, non capisco come con tre articoli di un provvedimento si possa integrare un decreto-legge sulla parte sanitaria, come quello che oggi ci troviamo ad esaminare, che è ampiamente insufficiente, come è stato fatto notare sia nei lavori di Commissione, sia nei contributi offerti dai colleghi di Forza Italia e della Lega, attraverso gli ordini del giorno.
2020-03-04	LN	CantuMariaCristina	Si sarebbe dovuto prevedere quindi di stanziare risorse destinate agli eventuali focolai che comportamenti omissivi o negligenti di Cina e Organizzazione mondiale della sanità avrebbero potuto determinare.
2020-03-04	M5S	CastelloneMariaDomenica	Il depotenziamento degli ospedali pubblici, la riduzione dei posti letto previsti per numero di abitanti, con la promessa di un potenziamento dell'assistenza territoriale, che, in realtà, non è mai arrivato. La medicina generale ridotta a luogo di ricettari della salute. I pronto soccorso sovraffollati, i reparti di isolamento inesistenti e le terapie intensive che non hanno posti a sufficienza: ecco cosa ha significato non investire nella sanità.
2020-03-04	M5S	CastelloneMariaDomenica	Il potenziamento della sanità privata a discapito di quella pubblica non ha creato una stampella al Sistema sanitario nazionale ma, piuttosto, l'ha depauperato di risorse preziose, che sono state investite in settori altamente remunerativi e non di certo in emergenza urgenza o in rianimazione. Le risorse umane che abbiamo sono eroiche, ma sono troppo poche. Servono assunzioni nel comparto sanitario. Lo diciamo da sempre. Lo abbiamo anche chiesto in due ordini del giorno che abbiamo approvato oggi qui in Aula.
2020-03-04	M5S	CastelloneMariaDomenica	La buona notizia è che da due anni stiamo invertendo questa rotta. Siamo tornati ad investire. Quest'anno abbiamo confermato in legge di bilancio i 2 miliardi di euro stanziati nella scorsa legge di bilancio ed aggiunto altri 2 miliardi di euro per il fondo sanitario nazionale per il potenziamento tecnologico e le infrastrutture. Abbiamo previsto in legge di bilancio la stabilizzazione dei precari della sanità e lo scorrimento delle graduatorie degli idonei.
2020-03-04	M5S	CastielloFrancesco	La normativa varata dal Governo ha avuto assentimenti internazionali; il commissario alla salute dell'Unione europea Stella Kyriakides lo ha definito un insieme di misure veloci e risolutive. Hans Kluge, direttore dell'Organizzazione mondiale della sanità in Europa, il 26 febbraio, in relazione alle misure che il Governo ha assunto in questi ultimi giorni ha dato «piena fiducia all'Italia», che ha dovuto prendere decisioni difficili, sacrificando la prosperità economica sull'altare della tutela del diritto alla salute.
2020-03-04	M5S	CastielloFrancesco	Questo è già un Governo di unità nazionale, che ha avuto l'avallo da Kluge, dell'Organizzazione mondiale della sanità, e, lo ribadisco, dal commissario alla soluzione Kyriakides, che ha recensito positivamente l'impegno di questo Governo nell'assumere soluzioni, rimedi, misure e interventi veloci e risolutivi.
2020-03-04	M5S	PirroElisa	Ugualmente non possiamo dubitare di avere agito tempestivamente e nel modo corretto, non sulla scia delle emozioni, ma in base a dati valutati continuamente con l'aiuto dei migliori esperti del settore, di organismi tecnico-scientifici a ciò deputati. Abbiamo agito con la necessaria flessibilità, per adattare le azioni al mutare delle condizioni e delle circostanze. Ce l'hanno riconosciuto anche l'Organizzazione mondiale della sanità e l'Unione europea, che nei giorni scorsi hanno affermato che «le autorità italiane stanno attuando misure in linea con la strategia di contenimento globale: hanno dovuto prendere decisioni risolute, ma corrette».
2020-03-04	PD	BoldriniPaola	Signor Presidente, onorevoli colleghi, è inutile dirlo, stiamo vivendo indubbiamente uno dei periodi più difficili della storia di questo Paese. Certo, il coronavirus un insegnamento ce lo sta dando: la salute del pianeta è unica, e ce ne stiamo rendendo conto, come già di fatto ci aveva annunciato il c limate change : abbiamo un unico pianeta, un'unica salute e un unico clima da tenere sotto controllo. Davanti a questa emergenza sanitaria inedita, il mio primo pensiero, oltre che ai malati, va oggi alle vittime e alle loro famiglie; va all'immane sforzo degli operatori del mondo della sanità che stanno lavorando in queste settimane, dall'inizio del contagio, a ritmi serratissimi, ventiquattr'ore su ventiquattro: medici, infermieri, ricercatori, spesso con contratti precari. Eppure, rimangono assolutamente al posto di lavoro e devono fare quanto gli viene richiesto, quindi analizzare i tantissimi tamponi. Tutto questo per il bene comune. Ricordiamoci quindi che abbiamo una comunità dei sanitari che stanno tenendo insieme il Paese dal punto di vista della nostra salute. Un plauso di riconoscimento va ovviamente anche alle Forze dell'ordine impegnate a garantire gli accessi e la sorveglianza ritenutasi necessaria nelle zone rosse, alla Protezione civile e soprattutto ai cittadini delle zone colpite, che stanno vivendo con compostezza e civiltà un momento davvero difficile per il nostro Paese. Siamo di fronte a un'emergenza che è prima di tutto di tipo sanitario ma anche economico. Lo stiamo vedendo: sono in ginocchio la nostra economia e il futuro di molte persone, e sono rischio molti posti di lavoro. Bene farà il Governo nei prossimi giorni a preoccuparsi, con i decreti-legge che andremo a esaminare proprio qui al Senato, di intraprendere nuove iniziative per attività come gli ammortizzatori sociali, che possano sostenere tutte le imprese che in questo momento sono a rischio. Non dimentico il turismo, la cultura, lo spettacolo - abbiamo approvato un ordine del giorno anche per le persone che lavorano in questi comparti - la piccola e media industria, e non vado a enunciarne altri perché conosciamo già il nostro problema. Il sistema sanitario non si è fatto trovare impreparato, è vero, con i suoi mille problemi, come abbiamo sentito anche prima: problemi del personale, che è rimasto lì, pronto al suo posto, per mettere in campo tutte le energie e le competenze che ne fa uno dei migliori al mondo. Cerco di ricordarlo sempre: abbiamo un sistema sanitario che per il rapporto costi-efficacia è ancora uno dei migliori al mondo, aiutando le persone che hanno problemi senza guardare al censo, alla classe sociale di appartenenza. Devo ricordare ai nostri colleghi senatori quello che è successo in America? Quanto ha dovuto pagare quel papà per sapere se il tampone era positivo o no per la sua bimba? Abbiamo visto quanto gli è costato; non tutti possono permetterselo. Dobbiamo quindi essere orgogliosi di quello che abbiamo. Sicuramente, essendo a dura prova con l'emergenza, il nostro sistema sanitario riuscirà a dare la giusta risposta sanitaria di qualità a questa sfida. Dobbiamo riuscire a dare risposte univoche e unanime; queste devono essere, a partire da queste Aule, come ho sentito oggi. Si cerca l'unanimità: se saremo uniti come Paese riusciremo ad arginare anche lo spettro della recessione economica, che è lì, dietro l'angolo. Il Governo, nonostante alcune polemiche pretestuose e propagandistiche, è stato tempestivo quando ha capito che c'era bisogno di affrontare una situazione emergenziale inusitata e di notevole portata, in un contesto reso ancora più complicato della diffusione a livello mediatico di informazioni non sempre accurate e corrette. Questo ce lo dobbiamo dire. Stiamo assistendo su tutte le tv a talk show p er quanto riguarda il coronavirus: non tutte le informazioni sono corrette e gettano nel panico i nostri cittadini. L'unico sito che dovrebbe essere consultato è quello ufficiale, del Ministero della salute, insieme ai bollettini che la Protezione civile emana tutti i giorni; quelli dovrebbero essere il faro dell'informazione di tutti. Nessuno ha mai detto che il nostro Paese sarebbe stato indenne; ce ne siamo accorti, come dicevo prima. I cittadini italiani sono stati subito informati delle misure che il Governo ha ritenuto importanti; abbiamo avuto anche informative - ben due - dal momento in cui abbiamo riscontrato il contagio nel nostro Paese. Per questo si ringrazia il ministro Speranza e tutto lo staff e la task force della sanità che si sta occupando anche di dare informazioni. I provvedimenti varati dal Governo sono stati ad oggi molto numerosi, e lo saranno ancora perché è tutto in continuo divenire; l'emergenza richiederà impegno e duro lavoro ed è effettivamente in evoluzione. Abbiamo sentito, infatti, che ci sarà un altro decreto-legge del Presidente del Consiglio dei ministri dal punto di vista sanitario, con ulteriori restrizioni. Noi, è ovvio, paghiamo uno scotto altissimo per il nostro Paese che oggi è visto dall'estero, come abbiamo visto anche in alcuni spot, come "l'untore". In verità, però, noi siamo stati i primi, quelli più attivi rispetto agli altri, nelle attività di screening perché il nostro sistema sanitario ce lo ha potuto permettere. Quindi in questa fase occorre azzerare, come bene è stato fatto, le polemiche politiche, evitare strumentalizzazioni becere e assumere un grande senso di responsabilità, senza banalizzare le preoccupazioni e le paure dei cittadini, ma al contempo evitare di fare terrorismo psicologico e creare panico ed allarmismi. Si è fatto riferimento prima anche all'Europa. Il presidente della Commissione Von der Leyen ha chiesto di fare una task force sul tema sanitario; ben venga. Ovviamente avremo bisogno anche di una flessibilità dal punto di vista economico. Mi auguro che anche questa voce venga ascoltata dal nostro Paese. In questo momento è più che mai necessario dare una giusta dimensione ad un'emergenza che è grave, che giustamente mette angoscia e paura, ma non è sicuramente impossibile da governare. Il decreto-legge che ci apprestiamo a convertire in legge oggi, seppure è già superato dagli eventi, ci permette però di definire una cornice giuridica, unitaria e condivisa, che consenta di rendere sistemiche in questi giorni le misure urgenti e straordinarie per fronteggiare l'evolversi della situazione epidemiologica. Una cornice giuridica condivisa in una strategia che vede una filiera istituzionale, (Governo, il Ministero della salute, l'Istituto superiore di sanità, le Regioni e i Comuni) che definisce puntualmente le misure di contenimento dell'epidemia e, contestualmente, l'ambito di applicazione, favorendo un'azione corale e coordinata. È questo ciò di cui abbiamo bisogno, al fine di evitare, come abbiamo visto purtroppo in alcuni casi, iniziative dei singoli o fughe in avanti. Siamo davvero davanti a una sfida complessa per il nostro Paese, ma siamo altrettanto consapevoli di essere un grande Paese. Ce l'abbiamo fatta in tante altre cose; ricordiamo ciò che è successo tanto tempo fa - penso sempre ai terremoti che abbiamo dovuto affrontare - con un sistema sanitario pubblico e universalistico di qualità, con una popolazione in grado di resistere e affrontare difficoltà anche quelle più dure. La grande scommessa che abbiamo da vincere è proprio quella di garantire la prevenzione di massa e di circoscrivere il contagio senza creare allarme sociale, di assicurare interventi tempestivi di protezione, di curare tutti senza determinare ansie e frenesie, di informare e soprattutto informare bene - lo ripeto - con chiarezza e con puntualità. Questa emergenza, nella sua drammaticità, ha reso evidente quanto sia fondamentale affidarsi alla scienza e alla comunità scientifica, lo ha detto bene prima anche la nostra senatrice Elena Cattaneo, per assicurarsi sui giusti comportamenti da assumere nei casi di contagio. Ora è il momento di stringerci attorno alle popolazioni colpite, ma non solo, per fare in modo che il nostro Paese torni presto alla normalità. Ora è il momento di muoversi seguendo le indicazioni che ci vengono date dagli esperti; ciascuno di noi porta con sé un pezzo di responsabilità per superare le prossime settimane e per contenere il più possibile il contagio. Mi auguro che questa Assemblea esprima un senso di unitarietà e arrivi ai nostri cittadini un messaggio unitario, come quello che abbiamo espresso ieri nella nostra Commissione sanità, in modo tale che ci sia davvero una risposta concreta che ci veda uniti anche dal punto di vista politico. È questo ciò di cui la gente ha bisogno; vederci uniti in una situazione così grave. Per questi motivi, sono dell'idea che riusciremo tutti insieme a superare questo grande problema e annuncio il voto favorevole del Partito Democratico.
2020-03-04	PD	CirinnaMonica	Voglio condividere con voi anche l'orgoglio di un Paese che reagisce, che non si piega e che, attraverso le sue istituzioni, dà risposte. Voglio provare a descrivervi tutti i messaggi, ma soprattutto a condividere con voi ciò che dai messaggi e dalle email arriva: la speranza di uscirne anche questa volta con un Paese più forte e più coeso. Il coronavirus, come epidemia ed emergenza sanitaria, ha colpito il nostro Paese in un momento molto fragile della sua storia politica, ma soprattutto della sua storia sociale. Viviamo in un periodo nel quale i legami di solidarietà sono già fortemente messi in crisi. È un momento nel quale la solitudine e l'isolamento dei nostri cittadini dilagano. Mi capita spesso di parlare di solitudine e di descrivere la sensazione di solitudine che viene dai nostri territori. Io descrivo spesso la solitudine come la periferia dell'anima, quel luogo interiore, quella parte del sé che pone domande alle quali molto spesso non vengono date risposte, a cominciare da noi, dalla politica, colleghi. Quelle sono le periferie dell'anima che in questo momento aumentano la sensazione di solitudine dei nostri cittadini, soprattutto di quelli che si trovano in alcune zone. In questo scenario lo spettro del contagio, che porta con sé la paura e la preoccupazione, risveglia antichi mostri. Chi di noi conosce la letteratura italiana ricorda, anche forse perché richiamati da alcuni testi e pezzi giornalistici, la peste manzoniana e l'epidemia di spagnola. Quanti dei nostri nonni ci hanno raccontato quella fase? Ognuno di quei momenti ha segnato in profondità la nostra storia e la nostra cultura e troppe volte ha portato con sé nei tempi successivi uno strascico di sfiducia e di rottura della solidarietà e della coesione sociale. Noi dobbiamo fare in modo che ciò non riaccada. Le pagine di Manzoni su questo sono davvero esemplari e dovrebbero servirci come monito. Colleghi, stiamo davvero attraversando come Paese un momento estremamente delicato. Dobbiamo dirlo in questa discussione generale nella quale dovremmo ascoltarci tutti reciprocamente con rispetto, senza fare allarmismo e senza esagerare, ma con la responsabilità e la consapevolezza che un grande Paese come l'Italia in questo momento alza la testa, si unisce e può farcela. Sono convinta che abbiamo molti strumenti per fare di questa crisi un momento di crescita, per trarre insegnamenti preziosi e, soprattutto, un nuovo slancio per la ricucitura di tutto il territorio. Come avete sentito dire spesso negli interventi di quest'Assemblea, il Paese ha bisogno di essere ricucito, connesso e riunificato. Troppe volte negli ultimi giorni abbiamo sentito risuonare le sirene dell'egoismo, dell'isolamento, della paura dell'altro, fino addirittura ad assistere a episodi dolorosi di discriminazione e violenza. Voglio dirlo perché la solidarietà va data sempre a tutti. Purtroppo il web è spesso il luogo peggiore per l'odio. Il nostro partito ha fatto una campagna in questo periodo proprio per dire no alle parole d'odio. Voglio dare la mia solidarietà a quella mamma di Fiumicino colpita da un odio indiscriminato con parole orrende solo per essersi contagiata andando a trovare un parente fuori dal paese. In questo le grandi amministrazioni reagiscono in modo positivo. Sono molti i mali tipici di questo tempo e la paura del contagio ha sicuramente accentuato tutto ciò. Dobbiamo fare in modo che l'appello all'allontanamento sociale non lasci dei segni permanenti. Abbiamo visto diradarsi le occasioni di contatto sociale, chiudere cinema e teatri, sospendere le iniziative politiche. Sono tutte decisioni doverose e necessarie a contenere il virus, ma i cui effetti nel lungo periodo dovremmo essere in grado di contenere. Certo, ci sono effetti sulla tenuta del tessuto economico. Ci sono effetti sulla tenuta del tessuto finanziario. Facciamola la giusta differenza tra economia e finanza. Ci saranno effetti sulla produzione e sulla crescita del nostro Paese. Dobbiamo fare in modo, però, di salvaguardare - e lo stiamo facendo con i decreti-legge - il fondamentale diritto alla salute come bene più prezioso. Non dobbiamo però limitarci a questo. Dobbiamo tenere gli occhi ben aperti e preoccuparci della tenuta del tessuto sociale e umano della nostra Italia. Vedete, colleghi, l'emergenza sanitaria che stiamo vivendo può insegnarci molte cose, e non pensiate sia una frase vuota di contenuti. Può insegnarci che l'altro, quell'altro che abbiamo additato, quell'altro che abbiamo allontanato, quell'altro che abbiamo tenuto, bene, oggi quell'altro siamo noi. Per molti Paesi del mondo, quell'altro siamo noi, siamo noi italiani. Può insegnarci che ci vuole davvero solo un attimo per ritrovarsi, all'improvviso, dall'altra parte del filo spinato, dall'altra parte del muro, dall'altra parte di un tratto di mare invalicabile, pieno di pericoli; essere percepiti, all'improvviso, come fonte di pericolo per chi ci sta attorno; magari trovarsi bloccati in un aeroporto, in terra straniera, soli e guardati con sospetto. Questa è un'esperienza che sta capitando a molti italiani. C'è molto altro che possiamo imparare. Possiamo imparare che in momenti come questi un Paese si unisce. Possiamo imparare, colleghi, la responsabilità che nasce dall'essere membri di una stessa comunità; la responsabilità degli uni verso gli altri; la responsabilità verso le istituzioni, che sono chiamate ad agire per fronteggiare l'emergenza e, di tutti noi, che di queste istituzioni facciamo parte. Attenzione: possiamo imparare a non strumentalizzare l'emergenza, a non fare sciacallaggio, a non fare esibizionismo, ma anche a non parlare di giochi di Palazzo, invocando ammucchiate completamente inutili al nostro Paese. Concludo, signor Presidente, dicendo che possiamo imparare quant'è importante sostenere la ricerca scientifica pubblica, con denaro pubblico, anche se quel denaro viene dalle tasse. Possiamo imparare che quella ricerca pubblica non deve essere abbandonata al precariato e alla assenza cronica di fondi e a strutture inadeguate. Come credo diremo tutti noi nei successivi interventi, è quell'istituzione di sanità pubblica che il mondo ammira e sta salvando il nostro Paese. Signor Presidente chiedo, inoltre, di poter allegare il mio intervento scritto al Resoconto della seduta odierna.
2020-03-04	PD	CollinaStefano	COLLINA, relatore. Sono: la sospensione di manifestazioni o iniziative di qualsiasi natura, di eventi e di ogni forma di riunione in luogo pubblico o privato (anche di carattere culturale, ludico, sportivo e religioso), anche se svolti in luoghi chiusi aperti al pubblico (lettera c) ); la sospensione del funzionamento dei servizi educativi dell'infanzia, delle istituzioni scolastiche del sistema nazionale di istruzione e degli istituti di istruzione e formazione superiore, compresa quella universitaria, fatte salve le attività formative svolte a distanza (lettera d) ). La Camera ha operato una riformulazione della presente lettera d), ai fini di alcune precisazioni terminologiche. Vi è poi la sospensione dell'apertura al pubblico dei musei e degli altri istituti e luoghi della cultura di cui all'articolo 101 del codice dei beni culturali e del paesaggio, di cui al decreto legislativo 22 gennaio 2004, n. 42, e successive modificazioni, nonché dell'efficacia delle disposizioni regolamentari sull'accesso libero o gratuito ai suddetti istituti e luoghi (lettera e) ). Si ricorda che, in base al suddetto articolo 101, «sono istituti e luoghi della cultura i musei, le biblioteche e gli archivi, le aree e i parchi archeologici, i complessi monumentali». Cito poi: la sospensione dei viaggi d'istruzione organizzati dalle istituzioni scolastiche del sistema nazionale d'istruzione, sia sul territorio nazionale sia all'estero, con il riconoscimento del diritto di recesso dal contratto di pacchetto turistico (disciplinato dal codice della normativa statale in tema di ordinamento e mercato del turismo, di cui al decreto legislativo 23 maggio 2011, n. 79) e del diritto al rimborso dei relativi pagamenti già effettuati (lettera f) ); la sospensione delle procedure concorsuali per l'assunzione di personale (lettera g) ); l'applicazione della misura della quarantena con sorveglianza attiva agli individui che abbiano avuto contatti stretti con casi confermati di malattia infettiva diffusiva (lettera h) ); l'obbligo per gli individui che abbiano fatto ingresso in Italia da zone a rischio epidemiologico, come identificate dall'Organizzazione mondiale della sanità, di comunicare tale circostanza al dipartimento di prevenzione dell'azienda sanitaria competente per territorio, che provvede a comunicarlo all'autorità sanitaria competente per l'adozione della misura di permanenza domiciliare fiduciaria con sorveglianza attiva (cioè, di permanenza non coattiva, con controlli per la verifica delle condizioni di salute) (lettera i) ); la chiusura di tutte le attività commerciali, esclusi gli esercizi per l'acquisto dei beni di prima necessità (lettera j) ); la chiusura o la limitazione dell'attività degli uffici pubblici, degli esercenti attività di pubblica utilità e servizi pubblici essenziali specificamente individuati (lettera k) : per la nozione di servizi pubblici essenziali, la norma richiama gli articoli 1 e 2 della legge 12 giugno 1990, n. 146, e successive modificazioni); la previsione che l'accesso ai servizi pubblici essenziali e agli esercizi commerciali per l'acquisto di beni di prima necessità sia condizionato all'utilizzo di dispositivi di protezione individuale o all'adozione di particolari misure di cautela, individuate dall'autorità competente (lettera l) ); la limitazione all'accesso o la sospensione dei servizi del trasporto di merci e di persone terrestre, aereo, ferroviario, marittimo e nelle acque interne, su rete nazionale, nonché di trasporto pubblico locale, anche non di linea, salvo specifiche deroghe (lettera m) ); la sospensione delle attività lavorative per le imprese, ad esclusione di quelle che erogano servizi essenziali e di pubblica utilità e di quelle che possono essere svolte in modalità domiciliare (lettera n) ); la sospensione o la limitazione dello svolgimento delle attività lavorative nei comuni o nell'area interessati nonché delle attività lavorative degli abitanti degli stessi comuni o aree svolte al di fuori dei medesimi tenitori, salvo specifiche deroghe - anche in ordine ai presupposti, ai limiti e alle modalità di svolgimento del lavoro agile - previste dai provvedimenti di cui all'articolo 3 del presente decreto (lettera o) ). L'articolo 2 del presente decreto-legge prevede che le autorità competenti possano adottare ulteriori misure di contenimento e gestione dell'emergenza, al fine di prevenire la diffusione dell'epidemia da COVID-19, anche fuori dei casi di cui all'articolo 1, comma 1. Anche le misure in oggetto sono adottate - come confermato da una modifica inserita dalla Camera nell'articolo 2 - con i decreti del Presidente del Consiglio dei ministri o con le ordinanze di cui al successivo articolo 3, commi 1 e 2. Come accennato, sulla base dell'articolo 2, sono stati emanati il decreto del Presidente del Consiglio dei ministri del 25 febbraio 2020 e successivamente, in via sostitutiva, quello del 1° marzo. Il comma 1 dell'articolo 3 - come accennato - prevede che le misure di cui ai precedenti articoli 1 e 2 siano adottate con uno o più decreti del Presidente del Consiglio dei ministri, su proposta del Ministro della salute, sentiti il Ministro dell'interno, il Ministro della difesa, il Ministro dell'economia e delle finanze e gli altri competenti per materia, nonché i Presidenti delle Regioni competenti, nel caso in cui riguardino esclusivamente una o alcune specifiche Regioni, ovvero il Presidente della Conferenza delle Regioni e delle Province autonome, nel caso in cui riguardino il territorio nazionale. I decreti non possono comportare nuovi o maggiori oneri a carico della finanza pubblica. La Camera ha operato alcune modifiche esclusivamente formali nel presente comma 1. Il comma 2 dell'articolo 3 prevede che, nelle more dell'adozione dei predetti decreti, nei casi di estrema necessità e urgenza, le misure in esame possano essere adottate con ordinanze del Ministro della salute, delle Regioni e dei sindaci, emanate in base alle norme ivi richiamate (concernenti l'emanazione di misure urgenti, mediante ordinanze, in materia di igiene e sanità pubblica). Secondo una disposizione inserita dalla Camera, le misure adottate dagli enti territoriali ai sensi del presente comma 2 perdono efficacia se non sono comunicate al Ministro della salute entro ventiquattr'ore dalla loro adozione. Il successivo comma 3 fa salvi gli effetti delle ordinanze contingibili e urgenti già adottate dal Ministro della salute. Il comma 4 del presente articolo 3 qualifica come illecito penale, di natura contravvenzionale, il mancato rispetto delle misure di contenimento stabilite dai provvedimenti adottati ai sensi del decreto-legge in esame, prevedendo che, salvo che il fatto non costituisca più grave reato, si applichi l'articolo 650 del codice penale («Inosservanza dei provvedimenti dell'autorità»). Tale disposizione punisce con l'arresto fino a tre mesi o l'ammenda fino a 206 euro chiunque non osservi un provvedimento legalmente dato dall'autorità per ragioni di giustizia o di sicurezza pubblica o d'ordine pubblico o d'igiene. Ai sensi del successivo comma 5, il prefetto, informando preventivamente il Ministro dell'interno, assicura l'esecuzione delle misure avvalendosi delle Forze di polizia e, ove occorra, delle Forze armate, sentiti i competenti comandi territoriali. Secondo una disposizione aggiunta dalla Camera, al personale delle Forze armate impiegato, previo provvedimento del prefetto competente, per assicurare l'esecuzione delle misure di contenimento in esame, è attribuita la qualifica di agente di pubblica sicurezza. Il comma 6 dispone che, per i provvedimenti emanati in attuazione del presente articolo 3, i termini per il controllo preventivo della Corte dei conti, ivi richiamati, siano dimezzati. Infine, in base alla disciplina dei termini temporali suddetti, gli atti trasmessi alla Corte dei conti per il controllo preventivo di legittimità divengono in ogni caso esecutivi trascorsi sessanta giorni dalla loro ricezione. Concludo con l'articolo 4, che incrementa nella misura di 20 milioni di euro per il 2020 le risorse già stanziate per gli oneri inerenti all'emergenza sanitaria in oggetto con la delibera del Consiglio dei ministri del 31 gennaio 2020. Chiedo infine di poter consegnare una integrazione al testo scritto del mio intervento, che contiene ulteriori elementi, affinché sia pubblicato nel Resoconto della seduta odierna.
2020-03-04	PD	CollinaStefano	La pubblicazione del decreto-legge 2 marzo 2020, n. 9, ha evidenziato un insieme di contenuti che affrontano e recuperano in molti casi gli aspetti sollevati dagli emendamenti presentati, così come abbiamo potuto verificare nella seduta della Commissione sanità di ieri. Credo che questa sia una valutazione propedeutica a quello che sarà il comportamento che io chiederò di tenere in Aula relativamente al voto degli emendamenti.
2020-03-04	PD	CollinaStefano	Mi unisco ai ringraziamenti che molti in quest'Aula hanno rivolto a tutti gli operatori della Sanità, delle Forze armate, della Protezione civile e del volontariato. Mi unisco alla vicinanza ai cittadini e alle famiglie colpite dalle conseguenze più gravi del virus.
2020-03-04	PD	CollinaStefano	Signor Presidente, ringrazio gli uffici della Commissione sanità e i colleghi della Commissione, che hanno contribuito in modo positivo alla discussione e all'approfondimento del decreto-legge, dimostrando quell'unità di intenti che nei fatti tanti appelli hanno auspicato, a partire dal presidente Mattarella.
2020-03-26	M5S	PerilliGianluca	Allo stesso modo, non è neanche credibile il fatto di contestare adesso due cose fondamentali, signor Presidente, di cui invece la ringrazio. La prima è la trasparenza. Si è detto che ci sono dei Paesi che hanno nascosto, o hanno presuntamente nascosto, delle evidenze di diffusione del virus e lei, signor Presidente del Consiglio, ha subito, immediatamente, con una risposta celerissima, messo su un'organizzazione per provvedere e reagire, che va dalla task force della sanità, al Ministero della Salute, alla Protezione civile, per rispondere a questa emergenza. Chi adesso dice che bisogna chiudere tutto, prima diceva che bisognava aprire tutto.
2020-03-26	M5S	PerilliGianluca	Per questo, Presidente, vi chiedo di lasciare che il contenuto di queste misure, di questo e del prossimo decreto, che si snoda soprattutto sui quattro assi della sanità, del lavoro, dell'assistenza, della ricerca dell'aiuto anche per le categorie che adesso sono in difficoltà, venga comunicato nella corretta dimensione di quello che provvede. Ci sarà un altro decreto, ci saranno altre misure, l'ha detto anche il Presidente del Consiglio dicendo che non sono sufficienti - e ce ne rendiamo conto - ma si andrà in quella direzione. Se tutti siamo chiamati, dobbiamo rispondere tutti alla stessa maniera, ma io ho detto quello che pensavo.
2020-03-26	PD	VerducciFrancesco	La scuola sta dimostrando di saper essere comunità, di essere consapevole del proprio ruolo, della propria funzione, di essere argine civico alla solitudine, allo smarrimento, alla paura. La scuola sta dimostrando di saper essere militante, viva, reattiva, ogni giorno, reinventandosi. Questo è un grande orgoglio, e dobbiamo dire ancora una volta: grazie! Non deve essere, tuttavia, un grazie retorico; è il ringraziamento di chi prende un impegno: continuare a investire nella scuola pubblica, nel diritto allo studio, che è il più potente ascensore sociale; è il legame tra le generazioni, tra le istituzioni e i cittadini, perché l'istruzione pubblica è come la sanità pubblica, lo sappiamo più che mai in questi giorni.
2020-04-01	FI	MalanLucio	Per questo condividiamo le cose positive ma prendiamo atto delle cose negative. L'Università di Harvard ha fatto uno studio in cui ha indicato, tra le carenze del sistema italiano, il fatto che le diverse Regioni gestiscano la sanità in modi diversi. Ma sarebbe proprio il livello nazionale, sulla base della Costituzione, che affida al livello dello Stato la profilassi internazionale e i princìpi fondamentali della tutela della salute, quindi è proprio a livello statale che toccava coordinarli. Ci ha detto una serie di princìpi che noi condividiamo: avrebbero dovuto essere messi in atto prima.
2020-04-01	FdI	ZaffiniFrancesco	Signor Presidente, signor Ministro, ho sempre pensato - ci siamo scambiati questa considerazione anche nel corso della sua precedente informativa - che uno degli errori che fin dall'inizio la politica ha compiuto è stato di confondere i due piani di questa emergenza, quello sanitario e quello economico. Questa confusione di piani si è verificata non solo nell'immediatezza delle misure da adottare (nel ritardo dell'immediatezza delle misure da adottare), ma anche nella confusione di ruoli tra i rappresentanti del Governo: coloro i quali dovevano occuparsi di economia troppo spesso si sono occupati di sanità e probabilmente coloro i quali dovevano occuparsi di sanità hanno lasciato che parlassero altri, come a volte mi è sembrato di percepire abbia fatto lei, signor Ministro.
2020-04-01	LN	FregolentSonia	Entrando nel merito dell'informativa oggi illustrata, è sicuramente apprezzabile la presentazione dei dati giornalieri anche da parte della Protezione civile, ma probabilmente era necessaria una lettura ed un'interpretazione dei dati più articolata, da mettere a disposizione dei cittadini e delle autorità politico istituzionali. Così come eccessivamente complessa è la linea di comando: rappresentanti del Ministero, dei Carabinieri, dell'Istituto superiore di sanità, dell'Agenzia italiana del farmaco, dell'Istituto nazionale per le malattie infettive, dell'ordine dei medici. Sono tutte istituzioni di alto livello e meritorie che avrebbero richiesto un migliore coordinamento.
2020-04-01	LN	FregolentSonia	Lo Stato deve assicurarsi la responsabilità di controllare, di porre obiettivi e di riorganizzare la sanità di tutto il Paese, superando il drammatico divario tra Nord e Sud; può essere scomodo, ma è necessario, se davvero non si vuole svendere la sanità. È necessario aumentare la capacità di sperimentazione e di cooperazione tra le strutture ospedaliere di riferimento delle università e degli istituti di ricerca, sia per il momento contingente che per il futuro.
2020-04-01	M5S	CastelloneMariaDomenica	, cosa abbiano significato 71.000 posti letto e 46.500 medici ed infermieri che la sanità pubblica ha perso dal 2009 al 2017.
2020-04-01	M5S	CastelloneMariaDomenica	Al distanziamento sociale necessario in questa fase per ridurre i contagi deve seguire la messa a punto di strategie a lungo termine che servano per arginare l'eventuale ripresa della diffusione del virus, quando inevitabilmente si allenteranno le misure restrittive e tutto questo deve necessariamente passare attraverso una visione di sanità e di salute pubblica che abbia al centro l'intera comunità e che indirizzi le risorse verso un reale potenziamento dell'assistenza sanitaria territoriale, con strumenti di telemedicina e nuove tecnologie. Bisogna puntare sulle cure domiciliari - lo ha detto anche lei - sulla presa in carico precoce dei pazienti positivi, accelerando le procedure di diagnosi e di indirizzo di ogni ammalato verso il percorso terapeutico più idoneo, secondo linee guida nazionali.
2020-04-01	M5S	CastelloneMariaDomenica	Bisogna quindi interrogarsi sull'attuale Titolo V della Costituzione e sulla necessità di affidare la gestione della sanità a un indirizzo centrale dello Stato con il concorso delle Regioni. Bisogna rilanciare il sistema sanitario pubblico, investendo in modo deciso, come fatto in questi due anni, in ricerca ed innovazione tecnologica. Bisogna proseguire sulla strada intrapresa della valorizzazione del personale sanitario, riconoscendone il merito e le competenze. Bisogna rivedere il ruolo della sanità privata, che deve davvero essere integrativa e non sostitutiva.
2020-04-01	M5S	CastelloneMariaDomenica	Non c'è più posto per venti sanità regionali diverse tra loro, occorre ripristinare un Sistema sanitario nazionale, perché la salute pubblica richiede un indirizzo unitario che garantisca ai cittadini su tutto il territorio nazionale lo stesso diritto alle cure.
2020-04-01	M5S	CastelloneMariaDomenica	Oggi è chiaro a tutti cosa abbiano significato 37 miliardi di tagli alla sanità negli ultimi dieci anni
2020-04-01	M5S	CastelloneMariaDomenica	Signor Presidente, rappresentanti del Governo, onorevoli colleghi, mi rivolgo innanzitutto al signor Ministro: come lei, noi sentiamo sulle nostre spalle tutto il peso e la responsabilità della gestione della più grande emergenza sanitaria e sociale dal Dopoguerra ad oggi. Questo Governo e questo Parlamento non si sono mai fermati un solo giorno nella lotta contro questa pandemia. Una guerra silenziosa che ha finora comportato un'ingente perdita di vite umane, nonostante i dati diffusi ieri dall'Organizzazione mondiale della sanità indichino che, grazie alle misure messe in atto in Italia, si siano scongiurati ulteriori 38.000 decessi.
2020-04-01	M5S	CastelloneMariaDomenica	È dall'inizio di questa legislatura che con i miei colleghi della Commissione sanità poniamo l'attenzione sulla necessità estrema di fortificare la medicina territoriale, facendo finalmente partire quelle famose reti di cure primarie e di cure intermedie che in molte Regioni sono del tutto inesistenti. Potenziare l'assistenza territoriale significa trattare i pazienti Covid in fase precoce e provare a ridurne i ricoveri, evitando di saturare le terapie intensive e scongiurando che gli ospedali diventino essi stessi focolaio. Già nel decreto del 14 marzo erano previste le unità speciali di continuità assistenziale, squadre di medici del territorio con il compito di diagnosticare, curare e monitorare i pazienti a domicilio. È quindi fondamentale che adesso le Regioni diano attuazione a questo piano.
2020-04-01	PD	BiniCaterina	Ringrazio i Paesi che ci hanno dato una mano. Penso, in particolare, al premier albanese, che ci ha commosso dicendo una cosa che può apparire scontata, dandoci una mano con generosità e ricordandoci che nessuno ce la fa da solo. Che ci resti da insegnamento quando questo momento terribile sarà passato, perché, come veniva ricordato anche dal senatore Errani, c'è un momento attuale e c'è un dopo; c'è un presente e c'è un futuro. Nessun popolo, però, può fare da solo. Senza la solidarietà tra i cittadini e tra i popoli non si va da nessuna parte. Ringrazio il presidente della Repubblica Sergio Mattarella che, con la sua grandezza di uomo di Stato e con la sua semplicità e umanità, ci guida in modo autorevole e rassicurante. Ringrazio Papa Francesco che, con la sua solita sobrietà, ci ha ricordato che siamo tutti sulla stessa barca e tutti dobbiamo remare insieme. Signor Ministro, quando finirà, perché finirà e il nostro popolo ne uscirà, secondo noi, dobbiamo ricordare tre cose. La prima è già stata ricordata da molti e la voglio sottolineare con forza: bisogna investire di più e meglio sulla sanità pubblica. Su tutto si può tagliare, ma non sulla salute e comunque non sui beni universalistici come garantiti dalla nostra Costituzione. Anche sul piano organizzativo, dovremmo, probabilmente, ripensare alcune cose fatte nel tempo. Dovremmo ripensarle, alla luce dei tempi che sono cambiati. Dovremmo ripensarle perché, evidentemente, questo sistema inizia a non funzionare più. Bene la riorganizzazione e la riduzione degli sprechi, ma quando la riorganizzazione porta a ridurre all'osso posti letto, medici, farmaci, qualcosa non funziona. Dobbiamo lavorare al modello organizzativo, perché, se la cura delle acuzie negli ospedali non è andata di pari passo con un investimento sul territorio, se la nostra popolazione invecchia e, quindi, la maggioranza delle persone ha malattie croniche, se in tutto questo c'è anche una crisi economica e, quindi, meno risorse e meno persone che danno soldi allo Stato, è evidente che serve una riflessione politica profonda. Dobbiamo, ovviamente, come diceva anche lei e condivido, investire di più sulla ricerca. La seconda cosa è ripensare il Titolo V. Ci avevamo già provato, in una riforma complessa e complessiva. Anche in questo contesto, ma già lo sapevamo, ci siamo accorti di come l'eccessiva differenziazione delle Regioni, in trattamenti, servizio e organizzazione dal punto di vista sanitario, sia, in fasi come questa, un problema aggiuntivo che non ci possiamo permettere. Vogliamo una sanità che dia gli stessi servizi a tutti cittadini italiani, in modo omogeneo, vogliamo che, nei momenti delicati, ci sia un diritto alla cura che vale per tutti. La terza cosa, che è importante per questo Gruppo e ci siamo impegnati spesso nel sottolineare, è quella di aumentare le borse di specializzazione per i nostri laureati in medicina. In piccola parte lo abbiamo fatto con l'ultima legge di bilancio e in piccola parte lo facciamo con il decreto Cura Italia, ma non basta. Dobbiamo garantire ai giovani medici che si laureano la possibilità di specializzarsi nel nostro Paese, visto che i medici mancano, soprattutto in alcune specialità, anche in tempi ordinari, per non parlare di momenti come questi. Se i medici mancano, i soldi per le borse di specializzazione vanno trovati. Nel decreto Cura Italia ci sono molti investimenti importanti per la parte sanitaria e alcune parti abbiamo provato anche a migliorarle con i nostri emendamenti. È un primo passo importante nella direzione giusta, da incrementare e rafforzare in seguito. Concludo, signor Presidente, con la citazione di un grande cantautore e di una canzone che parla di un tempo passato, di un tempo terribile che, mai come adesso, torna attuale: «Cadevano le bombe come neve, il 19 luglio a San Lorenzo. Sconquassato il Verano, dopo il bombardamento, tornano a galla i morti e sono più di cento. Cadevano le bombe a San Lorenzo e un uomo stava a guardare la sua mano. Viste dal Vaticano sembravano scintille, l'uomo raccoglie la sua mano e i morti sono mille. E un giorno, credi, questa guerra finirà, ritornerà la pace e il burro abbonderà. E andremo a pranzo la domenica, fuori porta, a Cinecittà. Oggi pietà l'è morta, ma un bel giorno rinascerà. E poi qualcuno farà qualcosa, magari si sposerà». Così cantava Francesco De Gregori nella canzone «San Lorenzo», dedicata al terribile bombardamento del 19 luglio del 1943 nella Seconda guerra mondiale. Un giorno questa guerra finirà, tornerà la pace anche per noi e ognuno di noi farà qualcosa. Quello che speriamo è che non sia dimenticare quanto è successo e quello che ci ha lasciato. Lo dobbiamo alle tante vittime del nostro Paese.
2020-04-08	FI	DalMasFranco	Riguarda la responsabilità di questo Paese dopo la riforma del Titolo V, quando si stabilisce che la sanità è una sanità con funzioni concorrenti, dove non si sa chi decide cosa e fino a che punto.
2020-04-08	FI	GasparriMaurizio	Signor Presidente, rappresentanti del Governo, onorevoli colleghi, anche oggi il presidente del Consiglio Conte ha detto che c'è un dialogo positivo con le opposizioni, ma non è così. Noi abbiamo partecipato in questi giorni ai vari livelli a incontri, a confronti, in videoconferenza o diretti, ma poi questo dialogo non ha fruttato assolutamente nulla, perché non c'è stata alcuna possibilità di condividere decisioni efficaci e utili ai cittadini. Anzi, diciamo anche che c'è, in queste ore e in questi giorni, una polemica contro le istituzioni della Lombardia, anche da parte di un partito il cui leader andava in giro per i Navigli di Milano a dire che non c'era nessuna emergenza (e poi è incappato anche lui in quell'emergenza), e con un attacco a istituzioni della Lombardia che vanno sostenute e non attaccate in maniera polemica, occupando a questo scopo anche canali del servizio pubblico in maniera esagerata e anche con la complicità di un telegiornale che fa le interviste alla gente senza neanche il volto scoperto. La RAI del TG1 e di Rai 1 dia una mano al Paese e non alimenti la disinformazione. Cercano le fake news e le trovano sul principale telegiornale. E verrà anche il tempo dei giudizi, non solo politici, per Conte, per Zingaretti e per Sala, che dicevano «nessuna emergenza», «tutti tranquilli» e oggi fanno le polemiche con chi veniva preso in giro perché andava in televisione con la mascherina, come il Presidente della Regione Lombardia. I soldi: dove, quando e come? Hanno invaso l'altra sera, in urgenza, le televisioni pubbliche, ma ancora due giorni dopo il decreto-legge sulla liquidità non c'è. Negli altri Paesi danno soldi alle aziende, qua vogliono far indebitare gli imprenditori nelle banche. Questo sta facendo il Governo Conte. Bisogna sostenere il sistema produttivo, non indebitarlo, riempiendolo di cifre che sono appunto debiti. È stato fatto lo stesso con gli enti locali, con un inganno mostruoso: quei 4,3 miliardi di alcuni giorni fa sono un'anticipazione di soldi dati comunque agli enti locali nel corso dell'anno, mentre i soldi per le spese alimentari dei meno abbienti sono assolutamente insufficienti. Vanno bene i 600 euro? Per noi no; è poco e vanno aumentati. E poi tutto il mondo del lavoro autonomo, del commercio, del turismo, delle professioni e del mondo balneare (che dovrebbe prepararsi da qui a qualche settimana - Dio solo sa come - alla nuova stagione, che nessuno sa come sarà) che risposte hanno avuto? Avete detto in Commissione «no» anche a cose giuste ed elementari, come il ripristino della cedolare secca per gli affitti del commercio, dove i commercianti non avranno un euro incassato e i proprietari non potranno diventare loro le vittime di questa crisi. Avete detto «no» ai voucher in agricoltura, nonostante tutte le imprese del mondo agricolo li invochino, perché c'è un veto ideologico della CGIL. Non potete disobbedire a Landini e rischiate di bloccare l'agricoltura italiana e tutta la filiera agroalimentare. Questa è la verità. Avete fatto, del resto, anche altri disastri. All'INPS ancora non funzionano bene le cose. Abbiamo chiesto e lo ribadiamo le dimissioni di un presidente lottizzato per ragioni politiche, perché non avevate trovato per lui il posto al Ministero, e giorni fa si è impallato tutto e i problemi sono proseguiti. Noi registriamo ogni giorno la preoccupazione di consulenti del lavoro, che per quanto riguarda la cassa integrazione e i bonus non sono riusciti ancora a registrare le posizioni. Come faranno il 15 aprile ad avere l'assegno promesso dal Governo? Ci sono situazioni che noi dall'opposizione abbiamo dovuto rimuovere. Sono stati stanziati questa notte, dopo un lungo braccio di ferro, otto milioni per gli straordinari del popolo in divisa; non bastano, servono altri soldi, perché invocate l'Esercito che si è fatto carico anche del trasporto delle salme. Le Forze armate vengono infatti attaccate e indebolite durante i periodi normali e poi vengono invocate nelle emergenze. Basta pacche sulle spalle, ci vogliono anche soldi per equiparare tutte le Forze impegnate in questi giorni, militari o di polizia. In conclusione credo che dobbiamo anche ricordarci di alcune cose; in quest'Aula, cari colleghi, ci avete fatto perdere tempo con gli argomenti no vax. Attendiamo le scuse di chi ha negato le verità della scienza e della sanità, facendo perdere tempo anche al Senato della Repubblica, dicendo sciocchezze sesquipedali di cui vi dovete vergognare, che hanno fatto prevalere in alcuni momenti l'oscurantismo. Abbiamo dovuto lottare anche in quest'Aula per evitare che argomenti assurdi prevalessero. Vedere al Governo del Paese gente così, che non dialoga con le opposizioni e non rispetta il Parlamento, imporre la fiducia, è veramente qualcosa di difficile da sopportare. Infine, per quanto riguarda l'Europa, noi riteniamo che essa sia quello che noi dobbiamo guardare come orizzonte, ma diciamo agli altri Paesi europei che senza l'Italia, l'Europa non c'è, senza il diritto, l'arte, la letteratura e la civiltà europea, che l'Italia ha alimentato, l'Europa non esiste. Allora, olandesi o tedeschi abbassino le penne: sostenere l'Italia oggi non è un favore o un piacere, è un dovere assoluto, anzi, è un onore per loro
2020-04-08	FI	ModenaFiammetta	Quando il presidente dell'ordine medici Anelli dice che il Parlamento deve far sentire la propria voce, perché fino all'altro ieri non si avevano neanche le mascherine non possiamo solo allora scoprire che la materia è gestita tramite le circolari del Ministero della sanità.
2020-04-08	LN	BarbaroClaudio	Esaurita questa doverosa premessa, vorrei soffermarmi, utilizzando il tempo rimasto al mio disposizione, su due argomenti che mi stanno particolarmente a cuore. Il primo argomento non credo debba necessariamente ricomprendersi nelle dinamiche di aspetti settoriali perché fa esplicito riferimento alla situazione emergenziale che è sotto gli occhi di tutti e che stiamo vivendo. A tale proposito c'è stato infatti un grandissimo contributo del terzo settore, del volontariato, delle associazioni: tutto il mondo del no-profit è stato essenziale in questa fase emergenziale del nostro Paese. Ebbene, qual è stata la risposta del provvedimento? Un solo articolo ha parlato delle dinamiche del terzo settore; badate bene, si tratta di un articolo che non ha nessuna copertura di spesa, perché si riferisce essenzialmente alla possibilità di far svolgere le assemblee online a tutti gli enti del terzo settore. Quindi, una dignità calpestata, e parliamo di grandi organizzazioni che in questo periodo sono sotto gli occhi di tutti: mi riferisco alla Protezione civile, alla Croce Rossa italiana, alla Caritas; parlo soltanto dei più famosi e mi dispiace di non avere il tempo per poter citare tutti gli altri organismi che hanno avuto la possibilità, e soprattutto la capacità, di dare una mano alla nostra gente in questo momento. Ripeto, dignità calpestata: un solo articolo nel provvedimento cura Italia per il terzo settore. Calpestate! Le nostre associazioni sono state calpestate, nonostante sia di tutta evidenza il lavoro che stanno sopportando in situazioni veramente difficili. Infine, mi soffermo su un altro comparto del mondo del no-profit, quello dello sport dilettantistico: è un mondo totalmente no-profit, fatto nella sua stragrande maggioranza di volontari, che assicura attività sportiva a 20 milioni di italiani, rappresenta il 2 per cento del prodotto interno lordo italiano (il 4 per cento, se consideriamo l'indotto) ed oltre 1 milione di operatori che in questo momento sono a rischio. Si tratta di un comparto che ci aiuta quotidianamente nel miglioramento della nostra qualità di vita, ma soprattutto abbatte la spesa pubblica. Sotto il profilo sanitario, il fatto che si faccia attività sportiva - è di tutta evidenza che in questi giorni gli italiani la stanno facendo anche all'interno delle proprie abitazioni - è un qualcosa che ci aiuta anche nel contenimento della spesa pubblica. L'Organizzazione mondiale della sanità ricorda spesso che la seconda causa di malattia al mondo è la sedentarietà. Pensate quanto è importante l'attività sportiva in un bilancio pubblico. All'interno del decreto-legge cura Italia troviamo però soltanto due articoli che si riferiscono a questa materia. Eppure abbiamo un Ministro; allora delle due l'una: o il Ministro non è stato incisivo oppure il Governo non lo ha neanche ascoltato. Non voglio neanche entrare nel merito di quello che è stato inserito all'interno del decreto-legge relativamente al differimento dei canoni degli impianti sportivi pubblici. La Lega ha presentato un emendamento, ma ne parlerò subito dopo.
2020-04-08	LN	BriziarelliLuca	Se errare è umano, perseverare è diabolico. Credo che in una frase del premier ci sia il fallimento di un approccio, nel momento in cui ha detto: «Rifarei tutto, non abbiamo sbagliato niente». Bene, affiancare una dichiarazione del genere - qualcuno prima di me li ha richiamati - alla foto di camion che portano via bare perché non si riesce a gestirle, vuol dire che forse, senza volerne fare una questione personale, tutti abbiamo sbagliato qualcosa. Forse tutti insieme qualcosa di meglio si poteva fare e non l'abbiamo sicuramente fatto con questo decreto-legge. Dove eravate voi? Potrebbe essere facile dire. Al di là delle vicende personali - vorrei salutare il collega Simone Bossi che rientra dopo la quarantena e che è stato sul territorio e rivolgere un pensiero a Daisy Pirovano e a Cristiano Zuliani, che sono anche sindaci - ognuno di noi, noi tutti, ha cercato di essere sul territorio a fianco dei cittadini, a fianco delle imprese, a fianco dei sindaci e degli amministratori. Ognuno di noi è stato anche qui e ha cercato, nelle conference call, negli incontri preventivi e nelle sedute delle Commissioni, di dare il proprio contributo. Allora, collega Vono, non so se lei abbia letto gli emendamenti. Peraltro, la metà erano di maggioranza e quindi delle due l'una: o erano - diciamo così - inutili gli emendamenti, o era inefficace il provvedimento. Non è vero che domani viene posta la fiducia per via dell'ostruzionismo, perché arriviamo in Aula con tutti gli emendamenti trattati (e ringrazio il Presidente della Commissione per come ha condotto i lavori, dato che siamo stati circa venti ore in Commissione fra ieri e oggi) e con un mandato al relatore votato all'unanimità. Lì c'è la nostra responsabilità. Non vedete presentate pregiudiziali di costituzionalità. Ci sarebbe da discutere sull'utilità di costituire una compagnia di bandiera con un provvedimento legato all'emergenza, ma non l'abbiamo fatto. Quindi, questa responsabilità l'abbiamo avuta e mi sia permesso, senatore Comincini, di dire che non siamo venuti ad elencare i problemi e non abbiamo presentato emendamenti con cifre strabilianti. Noi ci siamo sentiti dire «no» su emendamenti che non avevano spesa, su emendamenti ordinamentali che erano il nostro contributo a migliorare la situazione. Pochissimi esempi: vogliamo parlare della gestione dei rifiuti? Volevamo andare a rivedere le regole e le tempistiche in una fase in cui il nostro Paese vede ogni anno 200.000 tir fare avanti e indietro all'interno del Paese e all'estero e vede migliaia di tonnellate di rifiuti portati all'estero: questo non sarà possibile. Andare ad affrontare questo problema ora significa evitare un'emergenza nell'emergenza. Permettere l'utilizzo dei voucher in agricoltura e nel turismo, come chiedevamo, significa dare una risposta: noi siamo stati capaci - e a differenza vostra abbiamo espresso parere favorevole a tantissimi emendamenti di maggioranza - di prorogare il permesso di soggiorno ai lavoratori in agricoltura fino al 31 dicembre, voi non date la possibilità ai cittadini italiani di poter lavorare e alle aziende di poter usufruire di questo strumento, che non avrebbe assolutamente portato a un aggravio di costi. Sentire colleghe dire che è importantissimo che sia stato approvato un ordine del giorno che impegnerà il Governo a sveltire i tempi di produzione delle mascherine è vergognoso. Le mascherine servivano settimane fa e se in tre giorni non ha dato risposte l'Istituto superiore di sanità, trovare regole diverse e intervenire subito a costo zero significava potenzialmente salvare vite ed evitare contagi. C'erano emendamenti che sono stati trattati e bocciati, quindi non si tratta di non voler perdere tempo, un «sì» in più, un «no» in meno o un ritiro in meno avrebbe probabilmente fatto la differenza. È questo che non accettiamo. E badate bene che ci saranno persone che un prossimo decreto non potranno aspettarlo, né in termini economici, né purtroppo magari in termini di salute e di vita, perché ci sono cose che andavano fatte subito. Non faccio altri esempi, perché li hanno fatti in maniera dettagliata i colleghi che sono intervenuti prima di me, come il senatore Barbaro, la collega Nisini e il collega Rufa. Ringrazio per aver introdotto il tema in certi termini (immagino non sia stato facile) il collega Crucioli, che ha parlato di rischi che voleva denunciare con forza, sia a livello interno per le regole, sia per la democrazia, perché non è possibile continuare annunciando decreti, quando ancora stiamo convertendo il primo, andando avanti con decreti del Presidente del Consiglio dei ministri, ma ha parlato anche di Europa. Mi avvio a concludere nei tempi: tra il dire e il fare c'è di mezzo l'Europa e questo non ce lo possiamo nascondere.
2020-04-08	LN	RufaGianfranco	Ma voi siete un Governo astuto e arrogante con i deboli e fesso e succube con l'Europa. Vi siete seduti senza esser stati votati a tale ruolo e nemmeno in un momento così grave e di così grave necessità avete accettato consigli e leale collaborazione. È da almeno un mese e mezzo che ci stiamo preoccupando di come rispettare la gente che veramente lavora e parlo di CAI e CRIF. Ma ormai penso sia troppo tardi, o no? Io chiedo al Governo se è tardi o no dare risposta ancora alle imprese e ai dubbi. E vi ricordo - o vi spiego - che sono sigle che marchiano per un mancato o tardivo pagamento e il segnalato è tacciato a vita come cattivo pagatore. La segnalazione in CAI avviene per assegni scoperti; la segnalazione in CRIF avviene per un mancato o ritardato pagamento di un prestito ed è un SIC, ossia un Sistema di informazione creditizia in cui confluiscono i dati relativi alle esposizioni debitorie nei confronti delle banche come mutui, leasing, prestiti e fidi. Sì, i fidi, quelli che più da un mese e mezzo vi sto chiedendo. Il fido è un impegno della banca a mettere a disposizione una somma di denaro a fronte, però, di una garanzia avente a oggetto profili reddituali e soprattutto patrimoniali. Se non paghi la rata del fido, la banca si prende il patrimonio messo a garanzia, il patrimonio che ti sei sudato. Ora, un conto è essere stati irresponsabili, negligenti e impreparati; altro è essere stati obbligati a fermare la propria attività: ciò comporta ovviamente l'impossibilità di onorare l'assegno del proprio fido, mutuo, leasing o rata che sia. Ma ciò significa far chiudere un'azienda e uccidere onori, sacrifici, desideri e progetti di un italiano che per anni ha già pagato troppe tasse anche per mantenere le vostre poltrone. Purtroppo vi cullate nell'idea che, seppur molte piccole e medie imprese penseranno di abbandonare tutto, chiedere il reddito di cittadinanza ed essere campati senza rischi dallo Stato per quanto più possibile, lavorando magari a nero (ed ho sentito addirittura che c'è chi si sta preoccupando per questa categoria), sapete già che ciò non avverrà per la loro onestà e caparbietà. In troppi, però, non sanno cosa significa lavorare, l'entusiasmo di aprire una serranda e curare e far crescere un'attività, investire risorse e cercare sempre migliorie, tecnologia e manodopera, guadagnare con spirito di sacrificio ma sempre con la preoccupazione di arrivare a fine mese per pagare anche e soprattutto lo stipendio ai propri ragazzi e che, pur di pagare tutto e tutti, spesso si rimane senza un euro in tasca. Si tratta delle stesse tasche da cui si estraggono le soddisfazioni di essere un lavoratore vero e leale, che ha sofferto, sudato e pianto e che ha contribuito - lui sì - a far crescere l'Italia e gli italiani, il popolo più ammirato e apprezzato al mondo. Altro che evasori, sfruttatori imbroglioni e ricchi! Anzi, ricchi sì, ma di dignità. Covid-19 sta cercando di infettare questi valori. L'unico vaccino del Governo sarebbe stato un intervento tempestivo, chiaro, forte e concreto: soldi alle banche, le banche alle aziende, le aziende alle aziende, le aziende ai lavoratori, i lavoratori alle famiglie, le famiglie ai figli. E invece no. Il ministro Gualtieri in Commissione ci ha invitato a essere concreti e pragmatici, però parlando di risposte alle imprese ha commentato con eccetera, eccetera, senza capire che dietro gli eccetera ci sono i dubbi e le speranze delle imprese. Purtroppo le lauree in economia e i master non servono se non si comprendono e non si vivono le sofferenze di chi lavora e delle piccole e medie imprese che fanno l'Italia. È come vedere un bel mare dall'alto senza capire che sotto c'è un mondo. In questo decreto-legge, tardivo e incompleto, non avete dato conforto e certezza per bloccare eventuali segnalazioni che sono fango e difficoltà per l'attività. Ma speriamo siate almeno all'altezza di bloccare l'Europa e il mondo che aspettano come avvoltoi che i nostri artigiani, ambulanti, agricoltori, lavoratori e titolari di azienda vengano abbattuti a terra. Mettetelo bene in testa a costoro: le attività italiane solo per scelta di programma si vendono, ma non si svenderanno mai. È possibile che voi non avvertiate la necessità di risposte veloci e la complessità della burocrazia. Sei giorni, ad esempio, per iniziare a produrre delle mascherine, da chi si mette a disposizione; a monte della volontà dell'organizzazione, tre giorni per l'autorizzazione dell'Istituto superiore della sanità e altri tre giorni dalla Protezione civile; e poi un blocco. Oppure sei giorni per chiedere la conversione di trattamento ordinario di integrazione salariale o assegno ordinario, nell'articolo 19, perché, ai tre giorni preventivi delle aziende, occorrono - chissà perché - altri tre giorni di giudizio dei sindacalisti in giacca e cravatta. Anzi, colgo l'occasione per ringraziare il complesso lavoro dei commercialisti, collaboratori e consulenti del lavoro, che devono interpretare articoli con incalzante necessità. Urgenza significa immediatezza di risposte certe. Risposte che ci dovrà dare poi, con calma, il Centro nazionale per la prevenzione e il controllo delle malattie, e l'Organizzazione mondiale della sanità. In questo momento, la più evidente prova di immediatezza, organizzazione, certezza e volontà, ce la stanno sbattendo in faccia i medici, gli infermieri, gli operatori sanitari, i farmacisti e il volontariato tutto, che dimostrano di essere uomini veri e santi. Santi coloro che hanno donato la propria vita per salvarne altre. E non venga in mente a nessuno, come abbiamo chiesto in un articolo, di accollare loro la responsabilità penale, civile, contabile o di rivalsa durante questo difficile periodo. Anzi, venga loro riconosciuta, per nostro obbligo morale e di riconoscenza, una lauta indennità in cambio dei loro sacrifici. E quando si ripartirà occorrerà un metodo chiaro per le nostre aziende. Una flat tax : fatela pure al 30 per cento, ma fatela; una chiara ed unica tassazione. Occorreranno DEA di secondo livello in ogni provincia e, soprattutto, facoltà di medicina senza numero chiuso, dove va avanti chi è già più predisposto dal liceo e chi è più volenteroso. Brecht diceva: non aspettarti nessuna risposta oltre la tua. Questa è la forza di ogni italiano, dei dottori, degli infermieri, delle Forze dell'ordine, della Polizia, della Polizia penitenziaria, cui si chiede di aprire le carceri, nell'articolo 123, della Polizia municipale, dei Carabinieri e dei prefetti, ma anche dei giornalisti, dei trasportatori, dei corrieri, degli autisti e di tutti gli italiani che, grazie all'impegno e al sacrificio, rispettano il momento e lo valorizzano con gesti di vero amore. Chiudo ringraziando fin da ora, rimettendomi al loro lavoro, i ricercatori. Oggi guardiamo con orgoglio e speranza ai ricercatori e alla loro missione.
2020-04-08	M5S	AbateRosaSilvana	Signor Presidente, gentili colleghe e colleghi, il provvedimento che oggi andremo ad approvare reca un complesso di misure necessarie per fronteggiare l'emergenza collegata alla diffusione del coronavirus, incrementando la dotazione di personale, strumenti e mezzi a disposizione del Sistema sanitario nazionale, della Protezione civile e delle Forze di polizia, prevedendo altresì una serie di interventi per affrontare l'impatto economico dell'emergenza sui lavoratori, sulle famiglie e sulle imprese. Il provvedimento reca anche una serie di misure sia per il comparto ortofrutticolo sia per la pesca, settori che, in questo momento, unitamente al settore della sanità, sono strategici.
2020-04-08	M5S	AccotoRossella	Il decreto cura Italia si muove lungo queste direttrici e rappresenta una prima ingente risposta all'emergenza: 25 miliardi di euro stanziati per fronteggiare la sanità, ampliare gli ammortizzatori sociali a tutela del lavoro, dare ossigeno alle imprese, con la sospensione di tutta una serie di adempimenti fiscali e contributivi e con un primo potenziamento del Fondo centrale di garanzia per le piccole e medie imprese. E anche qui facciamo attenzione, perché l'ulteriore estensione della sospensione degli adempimenti tributari che il cosiddetto decreto cura Italia prevede per le aziende entro i 2 milioni di fatturato nei settori produttivi più colpiti è stata già inserita all'interno del cosiddetto decreto liquidità, che ha nettamente esteso le soglie di fatturato, così come anche l'ulteriore potenziamento del Fondo di garanzia per le piccole e medie imprese, già rafforzato con un miliardo e mezzo di euro aggiuntivi nel cosiddetto decreto cura Italia è stato anch'esso già inserito nel decreto liquidità, che prevede di portare la dotazione dello stesso fondo a 7 miliardi di euro.
2020-04-08	M5S	AccotoRossella	Mi permetto di insistere sui legami tra i vari provvedimenti affinché si tenga in considerazione il quadro completo, quello stesso quadro che, come spiegato nei giorni scorsi dal presidente del Consiglio Conte, a fronte degli ingentissimi stanziamenti di risorse pubbliche da parte dello Stato, potrà liberare liquidità al nostro tessuto economico-sociale fino a 750 miliardi di euro, considerando tutti i provvedimenti sul tavolo. Una cifra, quest'ultima, che ci mette in linea con gli interventi dei nostri principali partner dell'Unione europea e che, anzi, ci vede andare anche oltre le risorse liberate dalla maggior parte degli altri Paesi europei. Pertanto, non è questo il momento delle polemiche o delle bandierine da piantare. Ma è un fatto - ed è dimostrato da un recente studio - che negli ultimi dieci anni al servizio sanitario siano venuti a mancare, in termini di definanziamento, 37 miliardi di euro e decine di migliaia di posti letto sacrificati sull'altare di quell' austerity che ha fatto danni incommensurabili all'Italia e all'Europa, come purtroppo queste ultime settimane ci hanno ampiamente dimostrato. Il MoVimento 5 Stelle sulla sanità pubblica da potenziare e proteggere, come dimostrano le ultime leggi di bilancio, non è disposto a transigere.
2020-04-08	M5S	LAbbatePatty	L'Italia, in questo scenario, guidata dal nostro premier Giuseppe Conte, si è dimostrata il Paese più deciso e compatto nell'affrontare il virus. Il Governo ha messo la salute dei cittadini al primo posto, affidandosi alla scienza e comunicando con trasparenza la verità su tutto ciò che accadeva. Sono state messe in campo azioni mirate e tempestive, perché non sapete cosa significa quando si ha a che fare con un problema nuovo; nessuno lo conosce, non c'è un'analisi del rischio, bisogna mettere in campo una task force che ci lavori per evitare di creare problemi aggiuntivi, per evitare di sbagliare. Questo lavoro necessita di tempo. Questa è scienza, non fantascienza; questo è affrontare le situazioni con giudizio. Sono state messe in campo azioni mirate per combattere la diffusione del Covid-19. Tutto questo ha portato il nostro Paese a essere un esempio per tutti. Ora siamo ancora in trincea e ci sono una serie di difficoltà. Vorrei parlarvi delle mascherine che anche noi indossiamo: un bene di cui avremo bisogno per un po' di tempo. Purtroppo, in Italia non avevamo una produzione sufficiente a soddisfare l'attuale fabbisogno interno, quindi dall'inizio del problema ho cercato di adoperarmi per mettere in piedi una rete, magari costituita dalle nostre aziende, e devo dire che la creatività degli italiani ha risposto immediatamente. Bisogna, però, mettere a punto ancora qualche altro passo. Attraverso un ordine del giorno, che ho presentato insieme a diversi altri colleghi, avevo cercato di snellire e facilitare il processo di produzione. Detto in poche parole, questo mira a eliminare il collo di bottiglia che si è creato all'Istituto superiore di sanità, dovuto soprattutto alla mancanza di un ente di certificazione italiano in grado di effettuare i test della norma UNI richiesta. Purtroppo, appunto, è un'emergenza e non avevamo nessuno in Italia che facesse questo tipo di test, mentre in Europa, con il problema che abbiamo tutti, hanno necessità di un mese di tempo. Quindi, come è possibile fare? Con il suddetto ordine del giorno è possibile introdurre un silenzio-assenso, dopo tre giorni di mancata risposta, per le imprese che hanno inviato la certificazione, supportate da un istituto di ricerca pubblico, quindi, che hanno già un prototipo che risponde a una linea guida conforme a quella richiesta dall'Istituto superiore di sanità. Mi auguro che il Governo accolga al più presto questo consiglio per velocizzare e poter acquisire uno strumento utile a tutti. Un Governo che merita, a mio avviso, un plauso per il coraggio con cui ha cercato di tamponare la sofferenza di chi oggi è in difficoltà. Il decreto-legge che, insieme al cura Italia, porta le garanzie dello Stato a coprire fino a 750 miliardi di euro di prestiti, rappresenta uno sforzo solenne. Cosa ci insegna questo momento di oscurità? Sicuramente che la salute è un bene pubblico globale, e come tale deve essere tutelata. Qualcuno imparerà che welfare state e la sanità pubblica sono un anticorpo formidabile a tutela dell'equità; non è un carrozzone che può essere sostituito da leve assicurative che si prendono cura solo di chi può pagare. Probabilmente siamo a metà del guado. Ricordate Benigni nel film «La vita è bella» quando, nel campo di concentramento, dice a suo figlio che è tutta una gara e se si è bravi si può vincere quando si arriverà a mille punti? Quali sono i nostri mille punti? Sono rappresentati dai cambiamenti drastici che saremo in grado di effettuare. Il modello economico e lo stile di vita dovranno cambiare se vogliamo vincere, se vogliamo avere un futuro. Questa pandemia è causata da un virus che, a detta di Jeremy Rifkin, è un rifugiato; è emigrato come tutti gli animali costretti a cambiare le loro abitudini perché la temperatura è aumentata nella biosfera, perché usurpiamo il loro habitat, la loro casa. La pandemia - come il cambiamento climatico - è un problema globale, e ha colpito tutta la nostra comunità perché tutto è collegato. Non possiamo più parlare di geopolitica, ma di politica della biosfera. Questa è l'era della resilienza. Bisogna, dunque, ricalibrare i nostri modelli di sviluppo. Quando le pagine più buie di questa immane tragedia saranno scritte sui libri di storia, il patto verde, il green new deal, dovrà sostenere un'economia ecologica e circolare. La pandemia che sta assediando il mondo è a tutti gli effetti una spia di quanto sia stato abusato l'equilibrio planetario. Da un lato c'è chi muore e, dall'altro lato, c'è chi ha fame. E ancora oggi, tra questi due poli negativi, c'è chi finge di ignorare come il tutto sia collegato con l'inquinamento, l'aumento dei gas serra, l'egoismo e la lotta competitiva per giungere al potere. E c'è ancora chi divide e chi fa propaganda. Papa Francesco ci esorta da tempo a intraprendere un cammino collettivo e consapevole verso la sostenibilità ambientale e sociale ed è necessario un patto globale, un dialogo fra tutti i popoli della terra per tutelare e difendere la nostra casa comune, la vita sul pianeta, gli ultimi e i deboli (perché l'equità è necessaria) e il futuro delle generazioni che verranno.
2020-04-08	PD	BoldriniPaola	Dobbiamo tenere in considerazione che quella che stiamo vivendo è un'evenienza straordinaria con cui non avevamo mai avuto contezza. Quella che ci troviamo ad affrontare è la peggiore contingenza del dopoguerra. A febbraio sembravamo l'unico Paese europeo ad esserne colpito, poi l'Organizzazione mondiale della sanità (OMS) ha dichiarato la pandemia. Oggi, 8 aprile, non sappiamo neanche quando l'emergenza si risolverà del tutto. Sappiamo solo che avrà pesantissime conseguenze, che sono ad oggi incalcolabili. Nel frattempo la popolazione si chiede e ci chiede. Nel frattempo va ricostruita la fiducia e la speranza perché l'attesa, l'impossibilità di progettare è estenuante.
2020-04-08	PD	BoldriniPaola	Il Governo fin da subito ha agito in maniera tempestiva; va detto con onestà e va riconosciuto. Oggi l'Italia è un modello per gli altri Paesi europei - e non solo - che hanno attuato le nostre stesse misure riconoscendone la validità, persino gli scettici hanno dovuto ricredersi. La situazione però è nuova per tutti, anche per il nostro Governo, che di fronte all'emergenza Covid-19 è stato costretto a prendere decisioni impattanti sulla vita di tutti i cittadini; la libertà, che ci manca, ci è stata tolta proprio perché è una necessità. Non c'è ambito che non sia stato toccato; la sanità, la scuola, le imprese, la libertà di tutti noi. Eppure ogni misura ha tenuto conto, da un lato, della necessità primaria di arginare il virus, dall'altro di porre le basi per una ripresa, che dovrà esserci. Il cosiddetto decreto cura Italia, che ci apprestiamo oggi ad esaminare, su cui verrà apposta la fiducia, non è l'ultima misura - perché è già in arrivo un provvedimento per aprile - per dare sostegno economico alle famiglie, ai lavoratori e alle imprese.
2020-04-08	PD	BoldriniPaola	La sanità è da tempo oggetto di riduzioni di spesa e ciò ha determinato conseguenze negative sulla capacità di cura, mentre oggi è questo il settore che regge il peso della pandemia. Tutto ciò ci deve fare riflettere. Bisogna quindi mettersi tutti al lavoro - e in effetti è grande il lavoro che è stato compiuto dalla Commissione - per mettere a punto in tempi consoni, in fretta, una strategia che coniughi emergenza sanitaria e ripresa economica, avendo ben chiara una visione di salute pubblica che punti su un reale potenziamento dell'assistenza territoriale, sulle cure domiciliari che in questa emergenza, laddove utilizzate, sono risultate vincenti. Ce lo impongono l'invecchiamento sempre crescente della nostra popolazione e l'aumento delle malattie croniche, proprie delle fasce di popolazione che sono state maggiormente colpite dal Covid-19.
2020-04-08	PD	BoldriniPaola	Sanità ed economia sono in questo frangente indissolubilmente legate; lo sono altresì la scienza e la politica, come qualcuno ha detto prima di me. Per una ripresa economica è fondamentale fermare il virus. È questa la prima delle nostre priorità. Gli esperti ce lo hanno spiegato in tutti i modi. Bacchette magiche non ci sono perché a criticare sono tutti bravi, ma poi bisogna prendere delle decisioni. Soluzioni alternative non ci sono, l'alternativa è unica: non permettere al virus di diffondersi ulteriormente per non perdere una generazione di anziani, mettere in sicurezza migliaia di lavoratori e non fare collassare il sistema sanitario. Per questo le problematiche oggi non solo non servono, ma evocano pessimi scenari. Stiamo parlando di vita e di morte, un terreno su cui non si dovrebbe giocare il consenso, ma su cui sarebbe necessario manifestare il buon senso. Il nostro Paese è stato scosso in profondità nelle viscere, nessuno poteva immaginare simili scenari.
2020-04-08	PD	LausMauroAntonioDonato	Verrà poi il tempo in cui si misureranno le carenze emerse nel corso di questi giorni concitati, ma non è questo il momento, né è quello della conta dei provvedimenti e degli emendamenti che garantiranno la ripresa. Non è questo il momento dei sondaggi e delle accuse; i numeri che importano adesso sono quelli delle persone care che ci hanno lasciato e delle famiglie di lavoratori della sanità, dei trasporti, della filiera alimentare e dei servizi essenziali che sono in prima linea tutti i giorni. È con il pensiero rivolto a loro che dobbiamo rimboccarci le maniche per dare il nostro contributo.
2020-04-08	PD	MirabelliFranco	È un decreto importante per la dimensione, perché qui ho sentito una discussione molto interessante che nega un dato, il fatto che mettiamo 25 miliardi di euro a disposizione delle famiglie, delle imprese e della sanità di questo Paese; 25 miliardi: una cifra superiore a quella di cui abbiamo discusso nella legge finanziaria qualche mese fa.
2020-04-08	PD	MisianiAntonio	C'è uno scarto drammatico tra le dichiarazioni dei leader politici di ogni appartenenza nel mese di febbraio e le dichiarazioni degli stessi leader un mese dopo, quando tutto il mondo ha dovuto chiudere le attività economiche e chiedere ai cittadini di rimanere chiusi nelle loro abitazioni, in una gigantesca quarantena. Il Governo italiano, il Governo del Paese che in Europa per primo è stato colpito con inusitata durezza da questa epidemia, ha dovuto costruire una strategia di contrasto partendo da zero. Questa è la verità: mai avevamo avuto a che fare con un fenomeno di questa portata. L'Italia per molti versi - lo dico senza retorica - ha aperto la strada ad altri Paesi che, dopo di noi, hanno dovuto affrontare l'epidemia. Noi abbiamo dovuto costruire una risposta essendo un Paese democratico e orgoglioso di esserlo, orgoglioso delle prerogative del Parlamento e delle istituzioni nazionali e locali, che abbiamo preservato in una fase difficilissima. Abbiamo affrontato questa epidemia essendo un Paese autonomista, un Paese in cui la responsabilità dell'organizzazione del Servizio sanitario è affidata dalla Costituzione alle Regioni, in cui è indispensabile uno stretto coordinamento, un confronto costante tra il Governo nazionale e le autonomie territoriali che hanno delle responsabilità importanti sul versante della tutela della salute dei cittadini. Il disegno di legge che abbiamo discusso ed emendato in Commissione bilancio e che voteremo in Assemblea deve essere inserito in questo contesto, deve essere letto, valutato e analizzato in questa condizione. Esso è parte di una strategia più ampia e sottolineo "parte": viene dopo i primi provvedimenti adottati nell'immediato, della chiusura delle zone rosse in provincia di Lodi e in provincia di Padova, ed è stato seguito dal decreto liquidità, varato dal Consiglio dei ministri poco fa, e sarà seguito da un ulteriore provvedimento di grande portata, che verrà varato dal Governo dopo Pasqua. Esso è parte di una strategia che si fonda su alcuni pilastri: il rafforzamento della capacità di risposta del Servizio sanitario nazionale e della protezione civile, che erano due patrimoni su cui questo Paese poteva contare. Meno male che esiste il Servizio sanitario pubblico, universalistico; meno male che questo Paese ha costruito negli anni un sistema di Protezione civile che può contare in tutta Italia su migliaia di volontari. Ma dovevamo rafforzare la capacità di intervento, sia della sanità che della protezione civile, e lo abbiamo fatto investendo oltre 4 miliardi di euro con questo decreto-legge. Il secondo obiettivo era la tutela del lavoro, nel senso più ampio possibile: il lavoro dipendente, che abbiamo cercato di tutelare estendendo la cassa integrazione a tutte le imprese, a prescindere dalla dimensione e dal settore di appartenenza, ma anche il mondo del lavoro autonomo e professionale, che mai in questo Paese aveva avuto accesso agli ammortizzatori sociali. Questa purtroppo è la storia del welfare italiano, che per la prima volta, pur con tutti i limiti, da questo provvedimento riceve un sostegno massiccio di oltre 3 miliardi di euro, che vanno a beneficio di 5 milioni di lavoratori autonomi e professionali. È, ripeto, un intervento migliorabile. Siamo tutti consapevoli dei disagi, delle difficoltà, del fatto che questi soldi devono arrivare e ci auguriamo che arrivino prima possibile, ma per la prima volta il Paese si prende carico in modo strutturale di una parte fondamentale del mondo del lavoro, che mai aveva avuto accesso a tutele in situazioni di emergenza. Il terzo grande pilastro è costituito dal sostegno al sistema delle imprese e dalle misure fiscali contenute nel decreto in esame, che ha previsto un primo importante intervento sul versante della liquidità. Dal punto di vista economico e sociale siamo chiamati a fare due cose: garantire la continuità del reddito dei lavoratori e delle famiglie e garantire la sopravvivenza del sistema produttivo del Paese, che vuol dire garantire la liquidità alle imprese italiane, per permettere loro di reggere l'urto e di ripartire prima possibile. Nel decreto in esame gli interventi per la liquidità valgono oltre 350 miliardi di euro, tra il rafforzamento del Fondo per le piccole e medie imprese e la moratoria sui finanziamenti bancari. Sono 350 miliardi di euro, a cui si sono aggiunti, come noto, gli altri 400 miliardi di euro di finanziamenti garantiti previsti dal decreto liquidità, varato pochi giorni fa. Moltissimi interventi dei colleghi dell'opposizione hanno chiamato in causa il mancato dialogo, dal loro punto di vista, o la scarsa condivisione. Abbiamo sentito tante critiche: ne prendiamo atto e le registriamo. Ho ascoltato l'intervento del senatore Quagliariello e di altri colleghi, ma non penso che il confronto che c'è stato tra Governo, maggioranza e opposizione possa essere ridotto a mero galateo istituzionale. Abbiamo fatto riunioni su riunioni, ore e ore di confronto, che non sono state solo cortesia istituzionale, ma che hanno avuto risultati concreti e non solo perché alcuni emendamenti sono stati approvati, in una condizione in cui gli spazi erano oggettivamente limitatissimi. Il Governo ha infatti impiegato tutta l'autorizzazione concessa dal Parlamento e sfortunatamente avevamo pochissimi spazi finanziari da dedicare alla discussione parlamentare. Ma ciò ha riguardato i Gruppi di opposizione come i Gruppi di maggioranza e non è stato frutto di un atteggiamento pregiudiziale. Ma il dibattito che c'è stato nelle nostre lunghissime videoconferenze, così come nelle ore e ore trascorse in Commissione bilancio, non va letto solo guardando al numero e alla portata degli emendamenti e degli ordini del giorno approvati, perché è stato un dibattito politico, che si è focalizzato sulle scelte, che sono andate a comporre e che sono state inserite nel decreto liquidità e che saranno previste dal decreto di aprile, che rafforzerà gli interventi sugli ammortizzatori sociali, per gli enti locali e a beneficio del sistema delle imprese. Le discussioni che abbiamo avuto tra di noi e i contenuti che l'opposizione ha portato su quei tavoli di discussione non sono rimasti lettera morta, ma sono diventati parte della strategia con cui il Governo vuole contrastare gli effetti e le ricadute economiche e sociali dell'emergenza sanitaria, naturalmente nella distinzione dei ruoli, sapendo che non c'è un Governo di unità nazionale, ma c'è una condizione di eccezionalità. In una condizione di eccezionalità, il Governo - da questo punto di vista concordo con gli esponenti dell'opposizione - ha il dovere di raccogliere la disponibilità al dialogo, le proposte e la capacità propositiva anche delle forze di opposizione. In una condizione di eccezionalità, tutta la classe dirigente del Paese è chiamata ad una responsabilità peculiare. Certamente la responsabilità di dare al Paese un messaggio di coesione, di unità e di lavoro comune ricade su chi governa, ma ricade anche su chi è collocato all'opposizione. Non ci siamo riusciti sempre - faccio la mia parte di autocritica - ognuno per le proprie responsabilità, ma credo che su questo punto abbiamo segnato comunque un passo in avanti molto importante rispetto al modo in cui la dialettica politica troppe volte si è svolta nel nostro Paese. Anche perché - e sottolineo ancora una volta l'importanza del dialogo tra di noi - non dobbiamo soltanto affrontare l'emergenza, ma dobbiamo progettare la ripartenza del Paese. Ha ragione chi ha detto in quest'Aula che questo tema riguarda la classe politica, ma anche la nostra capacità di chiamare a raccolta le migliori intelligenze del Paese, della comunità medico-scientifica e dell'economia, quelle che si occupano della società italiana, perché nulla sarà come prima, quando questa emergenza sanitaria - speriamo presto - sarà dietro le nostre spalle. Nulla sarà come prima nel modo in cui guarderemo alla sanità e alla scienza, nelle relazioni sociali e familiari, nel sistema scolastico, nel nostro welfare per come l'abbiamo costruito e per come abbiamo imparato che deve cambiare, nel sistema economico e nelle catene globali del valore, piuttosto che nel ruolo dello Stato nel rapporto con il privato e con il terzo settore. Nulla deve essere come prima anche nel nostro rapporto con l'Europa. È in corso una trattativa molto delicata e molto complessa in queste ore nell'eurogruppo. Conoscete la portata della posta in gioco. Sono d'accordo con la senatrice Bonino quando ha ricordato che il problema non sono le istituzioni europee, ma sono gli Stati nazionali che fanno parte dell'Unione europea e che interpretano in modo profondamente diverso rispetto alla nostra sensibilità l'ampiezza, la portata e l'ambizione del progetto europeista. Quando dico che il problema non sono le istituzioni europee, lo dico ricordando il ruolo che la Banca centrale europea sta svolgendo in queste ore per la riduzione delle tensioni sui mercati finanziari e, in ultima istanza, per la difesa anche degli interessi economici del nostro Paese, il quale, se non ci fosse stato il piano straordinario di acquisti della BCE, sarebbe in una condizione molto più difficile quanto a capacità di finanziamento delle risorse con cui abbiamo costruito questo decreto-legge e con cui costruiremo anche gli interventi che saranno via via approvati nelle prossime settimane. La posta in gioco sta quindi nel superare le resistenze che in Europa alcuni Paesi stanno facendo, senza comprendere che siamo in una situazione senza precedenti nella quale ragionare con i vecchi schemi è qualcosa non solo di insensato, ma di controproducente in un Continente fortemente intrecciato e in cui l'emergenza sanitaria, così come l'emergenza economica, non si ferma alle frontiere, non si ferma al Brennero, non si ferma a Ventimiglia, ma riguarda tutto il Continente e tutti i Paesi dell'Unione europea. Abbiamo discusso in Commissione bilancio ed abbiamo raccolto tante proposte utili e di buon senso dalle forze di maggioranza e dalle forze di opposizione, ma l'ho già ricordato: non avevamo gli spazi finanziari per raccoglierle formalmente tutte. Ma queste proposte sono entrate nel dibattito del Governo. Una parte sono state già raccolte nel decreto liquidità, varato pochi giorni fa. Un'altra parte cercheremo di farla nostra nel decreto-legge di aprile che il Governo varerà dopo Pasqua, rafforzando gli ammortizzatori sociali, facendo tesoro delle sollecitazioni sul mondo del lavoro autonomo, lavorando sugli enti locali che sono in grande difficoltà e vanno aiutati, perché sono la prima frontiera del sistema pubblico nella tenuta sociale del nostro Paese. C'è inoltre il tema della sanità e il tema di un primo ristoro delle perdite per i settori maggiormente colpiti, perché le epidemie e le sue conseguenze economiche si sono manifestate in modo molto diverso settore per settore. Non arriveremo dappertutto, dobbiamo esserne consapevoli e dobbiamo essere onesti con gli italiani; non arriveremo dappertutto, ma proveremo a non lasciare da solo nessun cittadino di questo Paese. Faremo tutto quello che è necessario per aiutare le famiglie e le imprese italiane a reggere l'urto di una emergenza inedita, senza precedenti, e a ripartire il prima possibile, più forti di prima, quando questa emergenza sarà finalmente dietro le nostre spalle.
2020-04-08	PD	StefanoDario	Di questo aspetto il dibattito politico che ha animato quest'Aula nei primi giorni di crisi, ma anche oggi, avrebbe dovuto tenere conto maggiormente, vincendo soprattutto la tentazione di una continua ricerca della contrapposizione, del consenso sui social, orientandosi piuttosto ad un contributo costruttivo, personale, vero. Avevamo, e abbiamo a tutt'oggi, la necessità di cacciare via il virus dal nostro Paese e non di dare la caccia ai like e ai sondaggi. Invece ci siamo trovati qui quasi davanti al paradosso di chi ha gridato - e grida tuttora - contro la burocrazia che allunga i tempi e vanifica gli effetti delle misure, e poi, paradossalmente, assume atteggiamenti che rischiano di rallentare i lavori, di appesantire la discussione, con posizionamenti spesso ideologici che non trovano giustificazioni neanche nella scelta, miope in questa fase di crisi acuta, di contrapposizione a prescindere. Sconforta, ad esempio, assistere alla scelta di dividersi su argomenti, misure e temi che dovrebbero trovarci tutti insieme: su tutti quella di proteggere i soggetti più esposti in questa crisi, ovvero il personale sanitario. Ma tant'è, si è corso anche questo rischio, salvo poi recuperare nelle ultime ore restituendo beneficio al lavoro di tutti. Come dicevo, il presente decreto-legge è la prima pietra di un argine chiamato a rispondere ad una crisi e ai suoi effetti, che se in termini economici rientra nella definizione di shock simmetrico, dal punto di vista squisitamente politico trova una serie veramente corposa di declinazioni ed implicazioni. Il cura Italia di oggi è un provvedimento che comincia a rispondere - e sottolineo: comincia - alle esigenze e alle emergenze del momento, quelle più immediate, e lo fa impostando quattro pilastri. Il primo interessa il finanziamento e il potenziamento della capacità d'intervento del sistema sanitario, della Protezione civile e degli altri soggetti pubblici impegnati a far fronte all'emergenza con una dotazione robusta, di 3,5 miliardi di euro, e il sostegno indispensabile a coloro che si trovano chiamati a operare sul fronte fisico di quest'epidemia e a quanti animano la prima linea, che combatte e contrasta il contagio. A tal proposito, vorrei sottolineare quanto sia inutile e dannoso l'esercizio di tessere le lodi - dovute, sia ben chiaro - agli operatori, se al contempo si urla e si specula sugli errori del passato, così come esibirsi e consumare energia in piena crisi nell'ennesimo derby all'italiana tra sostenitori della regionalizzazione e quelli della nazionalizzazione del sistema sanitario. Non è questo il tempo per una contesa che distoglie pericolosamente l'attenzione dalla vera sfida, la decisione cioè di tornare e di essere tornati a investire su un settore che, per quanto vituperato, tuttavia nel confronto inevitabile con gli altri Stati si è dimostrato comunque all'altezza della drammatica situazione che ci ha travolti, certamente più di altri. La seconda e la terza direttrice muovono invece dall'obiettivo di mettere in sicurezza famiglie e imprese, lavoratori e mondo produttivo, sostenendo la liquidità con diversi strumenti, quali ad esempio l'accesso al fondo Gasparrini per i mutui sulla prima casa, le indennità ai professionisti (co.co.co., lavoratori agricoli e dello spettacolo), il bonus baby sitter, nonché l'estensione di alcuni strumenti come la cassa integrazione, vero e proprio unicum nella storia del nostro Paese. La quarta e ultima direttrice riguarda la sospensione degli obblighi di versamento di tributi e contributi e di altri adempimenti fiscali, nonché l'introduzione di incentivi accompagnati da un dibattito tra chi chiedeva anni bianchi e chi invece immaginava di provare a contemperare più opportunamente la necessità di sostenere chi è in difficoltà con l'altra, che è altrettanta, di tenere in piedi una struttura fiscale che resta necessaria, proprio per sostenere le funzioni fondamentali dello Stato: sicurezza e sanità.
2020-04-08	PD	ValenteValeria	E sono anche soggetti che, forse proprio dentro quest'emergenza, rischiano ancora una volta, come in tutte le crisi, di pagare uno dei prezzi più alti. Si stanno dimostrando resilienti. I dati ci dicono che i due terzi delle donne continua a lavorare anche perché le donne sono da sempre impegnate in settori legati alla sanità, alla cura e ai servizi alla persona, ma anche ai servizi bancari e assicurativi. Pensiamo anche alle insegnanti, al mondo della scuola, del sapere. Si tratta di servizi necessari, indispensabili e strategici che continuano a funzionare dentro quest'emergenza.
2020-04-09	M5S	TavernaPaola	Signor Presidente, colleghi, comincio con il tranquillizzare la senatrice Bernini, perché non siamo minimamente d'accordo con lei, quindi stia serena. Ogni volta che si fa un discorso in quest'Aula si dovrebbe fermare un pezzo di tempo, bisognerebbe consegnarlo alla Storia ed oggi queste dichiarazioni di voto dovrebbero avere tutte la solennità e l'importanza che meritano, ma ascoltando i colleghi capisco che diverse sono le sensibilità che ognuno di noi ha dentro. Quello che stiamo approvando non è un semplice provvedimento e lo si capisce già dal titolo, cura Italia. Per l'imponenza delle misure che reca è paragonabile ad una finanziaria, una finanziaria che però è stata pungolata dall'emergenza, segnata dal bollettino delle vittime che giorno dopo giorno riversa sul nostro Paese storie di vite spezzate, drammi di ospedali al collasso, curve di contagio inesorabili che hanno costretto milioni di italiani e miliardi di persone in tutto il Pianeta a chiudersi nelle loro case, mentre la natura fuori si riprende il posto da padrone sulla terra che le abbiamo col tempo rubato. Nessuno di noi uscirà da questa storia così come ricorda di esserci entrato, almeno questo è l'augurio che faccio con il cuore in primis a tutti noi che in questo frangente siamo chiamati a governare gli eventi. In un balzo abbiamo visto il nostro Paese travolto da un nemico che sembrava così lontano e invece era così vicino. Un attimo dopo siamo stati chiamati ad apprestare delle soluzioni e il cura Italia è l'inizio della soluzione, perché da tutto questo noi ne verremo fuori, forse prima di altri Paesi che ci hanno trattati come untori per poi prenderci come esempio. Sì, perché non dobbiamo dimenticare che le critiche dell'opposizione all'operato di questo Governo sono smentite quotidianamente non dalle parole della maggioranza o del Presidente del Consiglio, ma dai fatti, dai riconoscimenti internazionali, dai plausi dell'Organizzazione mondiale della sanità, dal senso del dovere con il quale gli italiani hanno prima compreso e poi rispettato le disposizioni impartite.
2020-04-09	PD	MancaDaniele	Abbiamo scelto di favorire lo sblocco dei oneri e degli avanzi delle Regioni, proprio in ragione della necessità di una forte cooperazione istituzionale tra Regioni ed enti locali: quella liquidità che, anche grazie ai nostri emendamenti, abbiamo liberato per le Regioni aiuterà in realtà i Comuni a potenziare le risorse per il welfare e la tenuta sociale, per l'esigenza fondamentale di una comunità che è quella di garantire sicurezza nei servizi ai cittadini. Per questo chiediamo un impegno al Governo - e lo abbiamo fatto tramite un ordine del giorno approvato da tutta la maggioranza - per garantire agli enti locali la liquidità necessaria e fondamentale per salvaguardare i servizi alle persone. I sindaci sono altri eroi di questa situazione e di questa guerra che ci troviamo ad affrontare. Le comunità che rappresentano hanno proprio attorno alla figura del sindaco il ruolo cruciale per salvaguardare il senso di appartenenza, la fiducia e la qualità della vita. Potranno fare azioni utili, se il Governo garantirà loro, per attraversare questa fase, risorse decisive e determinanti, che sono il frutto di mancati introiti, gettiti e cespiti locali, che vanno sostituiti con un intervento dello Stato. Questo serve, perché salvaguarderà e sarà un pezzo fondamentale del pilastro per la ripartenza. Abbiamo bisogno dei Comuni per ripartire e garantire coesione sociale e qualità della vita e dello sviluppo. All'interno di questa crisi, siamo stati messi a nudo sulle nostre certezze. È emersa con ancor più forza l'importanza del sistema sanitario pubblico. Abbiamo destinato in questo decreto-legge 3,5 miliardi tra sanità e protezione civile. Anche qui voglio ricordare i medici, gli infermieri, gli operatori sociali, la Protezione civile, le Forze dell'ordine, le Forze armate e i Vigili del fuoco, ai quali abbiamo rivolto una particolare attenzione anche nel processo di conversione a saldi invariati per garantire maggiori risorse. Lo diciamo con grande forza: insieme a questo pilastro, l'associazionismo e il volontariato sono il volto migliore dell'Italia, che ci deve portare la fiducia e la forza per reagire e superare questa crisi. Il presidente Marcucci ha presentato un emendamento importante sulle responsabilità dei medici, poi trasformato in ordine del giorno e accolto in Commissione bilancio con il contributo peraltro di tutti i Capigruppo. Io lo voglio ringraziare, perché abbiamo introdotto in questo momento decisivo una questione cruciale. Non è un condono tombale quanto proposto per mettere in sicurezza i medici: abbiamo semplicemente suggerito una riflessione, che adesso chiediamo al Governo di chiudere in tempi rapidi. La riflessione è semplicissima: non stiamo parlando di condoni, di rinunciare alla responsabilità quando si è di fronte a dolo o a colpa grave. Stiamo parlando dell'esigenza di mettere in sicurezza il pilastro più importante e non possiamo rinchiudere i medici nei tribunali: devono stare negli ospedali per garantire il diritto alla salute dei nostri cittadini.
2020-04-16	M5S	AbateRosaSilvana	Ci domandiamo come il ministro Bellanova intenda affrontare la questione - anche se in parte già l'ha illustrata - e con quali soluzioni e se, magari, una di queste potrebbe essere, di concerto con il Ministro del lavoro, quella di pensare di impegnare nei campi i percettori del reddito di cittadinanza, nel caso in cui sussista un'offerta congrua delle aziende agricole, sulla base dei profili e dei curricula di queste persone. Potrebbe non esistere alcuna preclusione all'impiego con regolare contratto di lavoro in base alla legge. L'emergenza sta determinando la necessità di assumere nuovo personale. In questo caso più che mai la creazione di nuova occupazione regolare e qualificata naturalmente potrebbe rappresentare non un problema, ma un'opportunità. Stessa cosa, oltre che per i percettori del reddito di cittadinanza, potrebbe avvenire per chi è in cassa integrazione o per i percettori dell'indennità mensile di disoccupazione della nuova assicurazione sociale per l'impiego (NASpI), chiaramente senza che questi perdano il sostegno, ma magari prevedendo una sospensione. Invito il Governo a prendere in considerazione questa ipotesi e a trovare la modalità più adeguata. Un'altra situazione alla quale bisognerebbe trovare soluzione è quella di consentire l'accesso ai fondi rustici - anche lei lo ha accennato - ai proprietari o ai detentori al fine di poterli curare. Non parliamo degli imprenditori agricoli professionali, coloni o mezzadri, ma dei cosiddetti hobbisti, quei semplici coltivatori ai quali sarebbe opportuno consentire di raggiungere il proprio appezzamento di terreno per coltivarlo e curarlo, visto che da queste attività traggono sostentamento per la propria famiglia. Il settore agricolo italiano, infatti, ha una peculiare caratteristica di parcellizzazione della proprietà fondiaria con una quota consistente di piccoli poderi condotti in proprio da persone non prevalentemente agricoli o imprenditori. Consentire lo spostamento dalla propria residenza verso i suddetti fondi rustici permetterebbe di dare attuazione ai lavori di diserbo, concimazione, potatura, irrigazione, piantumazione e, quindi, il sostentamento con questi prodotti della propria famiglia e, magari, anche della famiglia del vicino, sempre nel pieno rispetto della normativa vigente ed evitando che tutte queste culture vengono abbandonate. Sarebbe il caso di trovare anche una soluzione in merito. Segnalo che già le Regioni Sardegna e Toscana hanno mandato un emendamento in tal senso e hanno consentito a questi piccoli produttori di raggiungere il fondo. Voglio dire che questo Governo ha dedicato molta attenzione a questo comparto. Ci sono dei provvedimenti ancora in itinere e la strategicità in questo momento dell'agricoltura non ci consente di abbassare la guardia perché, come ho già ripetuto, in questo momento dobbiamo fornire due elementi essenziali: la sanità e il cibo. Ringrazio il Ministro per l'attenzione e i colleghi.
2020-04-16	M5S	MatriscianoSusy	Noi lo facciamo dal 2013 e possono farlo anche quelli delle altre forze politiche. Raccoglieremmo oltre 60 milioni di euro l'anno e li potremmo destinare agli ospedali, alla sanità in generale e al sostegno economico di cittadini ed imprese. Ci sono tante possibili destinazioni per questi fondi e sarà un piacevole problema scegliere quali privilegiare. Sarà bello e importante per chi decide di compiere questo gesto e per chi lo riceverà, ma purtroppo su questo argomento cala sempre un inquietante silenzio. Presidente, concludo rivolgendo un doveroso ringraziamento ai medici, agli infermieri, al personale sociosanitario e alle Forze dell'ordine, alla Protezione civile e a tutti i volontari che, in un modo o nell'altro, sono in prima linea per tutelare la salute e la sicurezza di tutti noi. Un grazie speciale va, inoltre, a tutti quei lavoratori impegnati per garantire servizi essenziali per il Paese che non hanno potuto fermarsi nemmeno un giorno. Pensiamo agli autotrasportatori, ai dipendenti del trasporto pubblico, ai corrieri, ai commessi nei supermercati, ai lavoratori del settore agroalimentare e ai farmacisti. Spero di non aver dimenticato nessuno in tal caso me ne scuso. Un ultimo ringraziamento lo faccio anche all'INPS, al presidente Tridico e a tutto il suo staff, anche loro impegnati giorno e notte per garantire l'erogazione dei sussidi a milioni di lavoratori. Anche qui abbiamo avuto un déjà-vu : mi è sembrato di tornare indietro di un anno, quando si diceva che l'INPS non ce l'avrebbe mai fatta a pagare nei tempi indicati le indennità per il reddito di cittadinanza e, invece, ancora una volta, l'INPS con un grande sforzo a sostegno del Paese e lavorando durante il weekend pasquale ha accreditato già ieri quasi due milioni di bonus con valuta dal 15 al 17 aprile a partite IVA, lavoratori autonomi e stagionali.
2020-04-21	LN	PepePasquale	E ricordo al collega Toninelli che, se la sanità è nelle mani delle Regioni, l'emergenza è nelle mani di un Governo assente e incapace.
2020-04-21	M5S	ToninelliDanilo	Vorrei poi ricordare una cosa ovvia, che però deve essere ribadita. Mi rivolgo a tutti, ma anche e soprattutto ai miei concittadini lombardi. La gestione della sanità è in mano alle Regioni.
2020-04-21	M5S	ToninelliDanilo	È stato un errore dare 10 dei 20 miliardi di soldi pubblici alla sanità privata? Sì, è stato un errore e bisogna ripartire dagli errori. I cittadini lombardi - e lo dico da cittadino lombardo - non devono essere visti come degli elettori: i cittadini lombardi sono delle persone che meritano cura.
2020-04-22	FI	GasparriMaurizio	Abbiamo anche posto questo problema perché, ben venga la tecnologia - si parla di app per controllare la situazione - ma non si potranno assumere provvedimenti del genere senza un voto del Parlamento sovrano che deve controllare, verificare e decidere. Se saranno utili per la salute dei cittadini, noi li valuteremo con attenzione. A proposito di mobilità, chiediamo quindi un punto della situazione. Voglio anche ringraziare tutto il personale delle forze di polizia, della polizia locale, dell'esercito e delle forze armate che hanno garantito controlli e sicurezza. E devo dire che c'è voluto l'impegno del Gruppo Forza Italia perché si stanziassero più fondi per gli straordinari e si equiparasse l'impegno delle forze armate a quello delle forze di polizia. Senza l'esercito non si sarebbero trasportate neanche le bare in Lombardia. Dobbiamo ricordarci del popolo in divisa anche quando sarà cessata questa emergenza. Chiediamo pertanto chiarimenti sulla mobilità, sulle direttive che vengono date e sui metodi che si debbono seguire, sulla prossimità dagli alloggi e sui bambini. Noi vogliamo che ci siano regole per la sicurezza e la sanità. Vogliamo non il caos, ma maggiore trasparenza e chiarezza perché altrimenti si arriva al paradosso per cui circoleranno più gli extracomunitari che gli altri. E anche sulla regolarizzazione che lei ha annunciato, stia attenta, Ministro, in quanto luoghi come Borgo Mezzanone hanno bisogno di sgomberi e non di sanatorie che potrebbero aumentare il caos e la confusione.
2020-04-22	FI	GasparriMaurizio	Per quanto riguarda l'eventuale uso di app, chiediamo che si passi dal Parlamento, che siano adottate procedure trasparenti e ci sia la certezza che in fasi successive i dati vengano distrutti. Chiediamo che venga attuata la decisione, che il Senato ha assunto con un ordine del giorno, di equiparare l'impegno delle forze armate a quello delle forze di polizia. Tutti i loro componenti vanno ringraziati, assieme anche a quelli dei Vigili del fuoco e delle polizie locali, per straordinari e trattamenti economici. E ricordo l'impegno che è stato votato in Commissione bilancio al Senato della Repubblica. Rivolgendomi a tutti, aggiungo che bisogna ricordarsi del popolo in divisa anche quando questa emergenza sarà finita, perché poi si è invocata la sanità militare, sono stati realizzati gli ospedali da campo, ma poi sono stati smantellati negli anni presidi e stanziamenti per le forze armate e il comparto sicurezza e difesa; di questo dovremo ricordarci.
2020-04-29	FI	BinettiPaola	Viceversa, quando andiamo a leggere le linee guida che il Governo suggerisce attraverso questo Documento, ci rendiamo conto che per l'ennesima volta siamo davanti a un disegno utopistico in cui è possibile tutto e il contrario di tutto, per cui si fa riferimento in modo chiaro ed esplicito alla necessità di prestare un'attenzione di gran lunga più qualificata e più qualificante a quella che da molte legislature noi chiamiamo la medicina del territorio. Ci si dice che si presterà grande attenzione alla famiglia e io immagino che quando si collega il tema della famiglia a quello della salute si fa riferimento in modo abbastanza esplicito a quella presa in carico degli anziani, delle persone con disabilità, delle persone che hanno una malattia rara che interessa il sistema cardiorespiratorio, per i quali noi abbiamo visto essere zero l'attenzione che c'è stata nella fase che si è appena conclusa. Un prezzo altissimo è stato pagato in termini di morti; si dice che solo alla morte non c'è rimedio e in questo caso il dato delle persone morte dice chiaramente che essa è proporzionale a una disattenzione complessiva al modello di sanità. Ci siamo dimenticati che da un punto di vista demografico il nostro Paese è una piramide rovesciata e che quindi al vertice la categoria più rappresentata è quella degli anziani, che vanno oltre anche quel livello degli ottantaquattro-ottantacinque anni che in questo momento sono considerati l'età media; quando ci troviamo davanti a dati di questo tipo, sappiamo che a questa categoria non si presta attenzione.
2020-04-29	FI	PerosinoMarco	Signor Presidente, sottosegretario, colleghi, parto dalla situazione, almeno come la vedo io e come la vedono le persone che frequento. Sento dire che faremo, vedremo, dispiegheremo una potenza di fuoco da 750 miliardi. Non la vedo. Sento che la gente si lamenta. Per ora vedo che state liberando i detenuti, quelli macchiati di reati gravi. Conosco personalmente delle situazioni decisamente gravi, che mettono in difficoltà le famiglie: detenuti liberati senza tampone e senza preavviso. Ho sentito dire e letto che siete contrari allo scudo penale, civile e contabile per gli operatori della sanità. Con riferimento ai datori di lavoro, ho letto che quando un dipendente si ammala di Covid viene iscritto all'INAIL e, in caso di gravi conseguenze, la questione diventa penale, ovunque sia avvenuto il contagio, che è difficile da provare.
2020-04-29	FdI	ZaffiniFrancesco	(ore 20,05) (Segue ZAFFINI). Colleghi, di questo virus - come è stato osservato da tutti e su questo l'intera comunità scientifica è d'accordo - sono più le cose che non sappiamo di quelle che sappiamo; sono più le cose che ci sono sconosciute di quelle che ci sono conosciute. È ovvio, allora, che la ripartenza con la cosiddetta fase 2, o fase 1,5 o come la si voglia chiamare, al buio, a fari spenti, è un andare a sbattere certo, sia che ci sarà il secondo lockdown o la seconda tempesta virale sia che non ci sarà. È del tutto evidente, infatti - lo stiamo vedendo in Germania e in Francia - che, senza uno strumento di screening profondo della popolazione, non siamo in grado di riaprire assolutamente niente. In questo senso, il ritardo del Ministero della salute nel validare i benedetti test rapidi, test che nel giro di un minuto danno una risposta - ancorché insufficiente e con una notevole dose di dubbio - è grave e colpevole perché non mettere questi strumenti a disposizione delle Regioni, della Protezione civile, dei medici di medicina generale, della sanità del territorio significa impedire che ci sia uno screening della popolazione laddove ci accingiamo a riaprire. Spiegatemi come fa il turno delle acciaierie di Terni - io sono umbro - che sarà più o meno di un centinaio di persone, ad essere analizzato nel momento in cui entra a lavorare! C'è una collega di Terni alla quale do il benvenuto e auguro buon lavoro. Come faremo a fare il tampone a 150 persone che entrano nel giro di dieci minuti se non mettiamo a disposizione uno strumento che già esiste? Oggi questo strumento c'è; ha una latenza, ha un'indecisione di risposta solo nell'eccesso di positività, ma il negativo è certo. E l'eccesso di positività lo mettiamo in quarantena e gli facciamo il tampone. Non si può tardare ancora. Colleghi, è la terza volta che intervengo per esprimere questo concetto: qualcuno dovrà rispondere di questa situazione. Non si può ancora tardare a validare i benedetti o maledetti test rapidi, perché senza questo strumento non si riparte, e se si riparte, dopo una settimana dovremo richiudere, e allora sarà come la ricaduta dell'influenza, che è sempre una polmonite. Rispetto a tutto ciò, come facciamo a non avere qui il Ministro o il Vice Ministro della salute? Con chi parliamo? Personalmente, sono oltremodo preoccupato, anche perché in un'altra vicenda paradossale abbiamo bloccato tutta la sanità nazionale in attesa della "botta" del Covid; botta che è arrivata in tre, quattro Regioni e che in tutto il resto del territorio nazionale non c'è. Lo ripeto, sono umbro e in Umbria questa emergenza non c'è, come non c'è in Basilicata e neanche nel Lazio. Abbiamo ospedali con fior di professionisti che stanno con le mani in mano: dobbiamo metterli in cassa integrazione? Forse dovremmo metterci noi stessi, colleghi. Che stiamo a fare qui? Non serviamo. Ci sono le task force; quindi, mettiamoci anche noi in cassa integrazione. Mettiamoci i medici che sono negli ospedali inutilizzati. Dobbiamo ripartire con l'attività programmata, colleghi, che è rimasta bloccata per due mesi. Abbiamo un deficit di trattamento di prestazioni e un deficit di diagnosi che per smaltirlo ci porteremo dietro per anni perché oggi ci sono patologie gravissime che non sono ferme, camminano. Oggi la chirurgia di importanti ospedali sta a meno 80 per cento; gli accessi al pronto soccorso sono a meno 80-75 per cento. Dobbiamo ripartire con l'attività programmata; la sanità va organizzata. Questa organizzazione non c'è; è un rimpallo quotidiano tra Regioni e Ministero. Ma, di fronte a tutto ciò, evidentemente noi a giorni dovremo smaltire i danni gravi di tutta questa situazione. Io raccomando innanzitutto di assumersi le proprie responsabilità, ma non davanti ai cittadini in televisione; il Governo della Nazione non è un "Grande fratello". Raccomando di assumersi le proprie responsabilità nei luoghi delle istituzioni, come è evidente che debba essere e come costituzionalmente è previsto che debba essere. Ognuno deve esercitare a pieno titolo la propria delega. La delega della sanità oggi è centrale; oggi in Commissione sanità ci siamo confrontati sulla necessità di intervenire in sede di proposta, per tentare di mettere mano a tutta una serie di problematiche che stanno dentro l'universo mondo della sanità, vecchie e nuove, aggravate dall'emergenza, che non vengono affatto affrontate. C'è un rimpallo continuo di responsabilità fra le Regioni e il Governo. Chiudo raccomandando evidentemente un passo diverso. Aspettiamo il prossimo decreto-legge, quello di aprile, che sarà emanato a maggio; benissimo, purché venga emanato. In quel decreto-legge ci dovranno essere le risorse per mettere a disposizione delle Regioni i test rapidi, che nel giro di cinque minuti dicono qual è la situazione epidemiologica del soggetto indagato. Senza questi test andiamo a sbattere, andiamo al disastro.
2020-04-29	FdI	ZaffiniFrancesco	Colleghi, la cosa ancora più preoccupante per chi, come me per esempio, viene da tanti anni di frequentazione della politica è l'assenza della politica da questo Documento. È stato detto, peraltro, in modo assolutamente bipartisan da altri interventi che mi hanno preceduto. In questo Documento non c'è la politica; non c'è il rispetto per le istituzioni; non c'è la necessità di confrontarsi in un momento di così grave e drammatica esigenza in modo bipartisan. Abbiamo elencato una serie di cifre che ci piombano in un baratro e lo facciamo con l'assenza gravissima del primo Ministro, che, peraltro, non è eletto dai cittadini. Le cose dovrebbero essere diverse quindi, se non altro per una questione di educazione e rispetto. Il Ministro dell'economia non è eletto dai cittadini o, anzi, è stato eletto nelle elezioni suppletive di Roma. Comunque, non è stato parte della composizione di questo Parlamento e, se non per altro, per rispetto doveva essere qui ad ascoltare gli interventi. Non è solo un problema di forma perché ora vengo al contenuto del mio intervento. Il motivo per il quale penso che il documento sia vuoto è che non si sa come andrà a finire con il problema dell'epidemia; non si sa se ci sarà una seconda tempesta virale a ottobre da più parti anticipata. Il documento è, quindi, un work-in-progress, se vogliamo usare un termine colto, per adattarsi agli eventi. Noi, invece, dobbiamo aggredire il vero grande problema e io l'ho detto fin dall'inizio di questa emergenza. La sovrapposizione del tema della sanità e del tema dell'economia ha determinato molto spesso una distorsione di analisi che oggi ancora ci portiamo dietro. Oggi noi - e il DEF lo dimostra in modo plastico perché si ferma davanti a tutti i passaggi programmatori nel dubbio di cosa accadrà con l'emergenza sanitaria - abbiamo ancora da affrontare proprio quella emergenza sanitaria.
2020-04-29	LN	CantuMariaCristina	L'allargamento le maglie delle maggiorazioni tariffarie e delle funzioni non tariffabili disposte nel decreto-legge n. 18 del 2020 è un esempio quale aggravante invece che normare meccanismi di remunerazione di messa a contratto con clausole generali atte a escludere che vi sia assistenza e cura senza certezza di assolvimento delle fondamentali misure di igiene e prevenzione, sia in ospedale che negli altri ambiti assistenziali (RSA in primis ), quale politica stringente di contrasto alle infezioni correlate all'assistenza. Un altro esempio: le morti per infezioni negli ospedali in Italia - che non sono morti di serie B - ammontano a 50.000 all'anno, quindi circa il doppio delle pur sin qui tantissime morti da coronavirus, senza volerle sminuire. Una strage silenziosa cui si potrebbe porre rimedio con regole negoziali sussunte nei livelli essenziali di assistenza, di prevenzione e di contrasto delle malattie trasmissibili, che ci saremmo aspettati di trovare come direttrice programmatica. Altro esempio: incentivare la sostituzione dell'illuminazione delle strutture assistenziali con lampade LED a basso consumo e UV antigermiche e l'utilizzo di purificatori molecolari; avere una visione, insomma. Ebbene, di tutto questo non abbiamo visto alcuna traccia. L'Italia ha il triste primato di mortalità per antimicrobico-resistenza: oltre 10.000 all'anno per infezioni causate da batteri diventati progressivamente insensibili agli antibiotici a causa dell'abuso di questi farmaci nell'uomo e negli animali. Non vi pare sia giusto porvi qualche rimedio mettendo mano anche alla filiera alimentare? Il documento sottostante alle risoluzioni che andremo a votare ha nell'indeterminatezza sostanziale il suo punto apicale quando sostiene che sono stati allocati 2,8 miliardi di euro per la sanità (quelli del decreto-legge n. 18 del 2020, per intenderci) ed entra nei dettagli sull'assegnazione delle risorse alla Protezione civile, fino a prevedere l'acquisto di sostanze germicide, senza fare alcun riferimento alla necessità di una sua riprogettazione per superare le falle emerse, quale vero hub centrale per le emergenze che nel momento del bisogno sappia intervenire in modo universalistico e con strumenti innovativi. Penso, ad esempio, alla creazione di un albo dinamico di riservisti della Protezione civile fra i vari professionisti in pensione reclutabili, su base volontaria, non oltre tre anni dalla quiescenza e a cui attingere in caso di necessità. In questo caso si tratta di riservisti in sanità (non meno di 5.000 medici e almeno 10.000 infermieri), ma questo dovrebbe avvenire anche per gli ingegneri, in caso di terremoti, o per i pompieri, in caso di alluvioni, proiettando la Protezione civile nell'efficienza dell'emergenza.
2020-04-29	LN	CantuMariaCristina	Scusate se, ancora una volta, insisto sulla dispersione delle risorse a causa di inappropriatezze, che chi si occupa di sanità sa essere numerose e spesso di diretto nocumento per la salute delle persone, oltre che un danno economico per il sistema.
2020-04-29	LN	CantuMariaCristina	Signor Presidente, ancora una volta ci viene richiesto di votare un documento in cui si prevede di sforare per una cifra rilevantissima senza che ci vengano dati i dettagli di come e dove impiegare tali risorse. Mi riferisco a quanto succede e potrebbe succedere in sanità. Faccio qualche esempio perché voglio che sia decisamente molto chiaro ciò che intendo dire. Siamo d'accordissimo sul fatto che bisogna investire in sanità, ma come ho avuto occasione di dire e di ricordare più volte anche in quest'Aula bisognerebbe che prima si chiedesse conto di come le risorse sinora disponibili siano state effettivamente impiegate.
2020-04-29	LN	RivoltaErica	Signor Presidente, il Covid-19 è nato in Cina e là è stato isolato il 27 dicembre dello scorso anno, ma l'Organizzazione mondiale della sanità (OMS) ha dichiarato l'emergenza sanitaria solo lo scorso 30 gennaio; sul punto potremmo aprire una discussione infinita. Da allora tantissimi contagiati, tanti morti, tra questi medici, infermieri, farmacisti, tantissimi anziani, ma anche persone più giovani. Tanta sofferenza e tanto dolore per intere comunità. Tengo ad esprimere ora il mio ringraziamento per il Vice Ministro; lo ringrazio non solo per la presenza, ma per l'atteggiamento sempre molto rispettoso in questi giorni. Probabilmente il fatto di venire da una terra tanto colpita, cambia anche molto l'atteggiamento.
2020-04-29	LN	RivoltaErica	Torniamo però alla cronaca delle prime richieste di chiusura da parte dei presidenti delle Regioni Lombardia e Veneto. Il Governo ha ritenuto non fosse necessaria e addirittura, per esponenti del PD, il problema era il razzismo della Lega. A pandemia ancora in corso, l'urgenza è commissariare la Lombardia e togliere la sanità alle Regioni. Questa, a mio avviso, è una vergogna: l'urgenza è salvare la vita delle persone, fare in modo che il contagio si fermi e che il lavoro e la vita normale possano riprendere.
2020-04-29	LN	StefaniErika	Ma le Regioni hanno pagato costi economici elevati per una spesa enorme: dalla Protezione civile, alla sanità, ai costi che dovranno affrontare per cercare di sopperire a quelle che saranno le gravi mancanze, anche di questo Governo; i costi politici delle scelte fatte e il costo sociale, che non so se si sanerà, ma che di sicuro lascerà una ferita profondissima.
2020-04-29	M5S	FenuEmiliano	Tra le novità annunciate dal DEF, vi è un nuovo decreto per una drastica semplificazione che interesserà appalti, edilizia, commercio e controlli. Sul piano tributario nel DEF è anche scritto che i principi generali della strategia di rientro nel rapporto debito-PIL saranno, tra le altre cose, la riforma del sistema fiscale, improntata alla semplificazione, all'equità e alla tutela ambientale. A questo proposito non si può non tenere più conto della profonda iniquità dell'attuale assetto fiscale che colpisce duramente i contribuenti ordinari, le piccole e medie imprese, e concede trattamenti fiscali di estremo favore alle aziende multinazionali del web. Le più importanti società web, anche in queste ultime settimane di emergenza sanitaria, a causa della limitazione degli spostamenti e della chiusura di tante attività economiche e commerciali, hanno visto incrementare ancora di più i propri utenti e clienti. Pensiamo ad Amazon, Netflix e tante altre. È di oggi la notizia secondo cui il valore in borsa del titolo di Alphabet, la holding di Google, dopo aver visto confermati gli utili del primo trimestre, nonostante l'epidemia, è cresciuta in tutti i dati relativi a profitti e fatturato rispetto all'anno precedente. Il fatturato è cresciuto del 13 per cento, passando da 36 miliardi del 2018 a 41 miliardi del 2019. Ma il nostro sistema fiscale non è adeguato ad intercettare i redditi prodotti da questi colossi e quindi ad assoggettarli a tassazione in applicazione delle vigenti regole e procedure. La strategia di riduzione del nostro debito pubblico indicata nel DEF non può più contemplare vecchi sistemi di imposizione fiscale che hanno ad oggetto il reddito o il patrimonio, che vanno dall'aumento delle aliquote delle imposte dirette fino all'introduzione di una tassa patrimoniale, addirittura con prelievi forzosi. Come suggerisce il professor Franco Gallo, in un'audizione che si è tenuta alla Camera nella scorsa legislatura ed in un contributo più recente su «Il Sole 24 Ore», occorre pensare a forme di tassazione diverse che hanno per oggetto non il reddito in sé o un suo surrogato, ma altre manifestazioni di capacità contributiva o altri modi di creare ricchezza. La Commissione finanze del Senato, nell'esame del DEF e nell'espressione del parere in sede consultiva, ha formulato un'osservazione che è anche un invito al Governo ad adottare misure specifiche volte a introdurre, nel sistema di imposizione fiscale, il criterio del volume di dati trasferiti all'estero alle imprese digitali quale indicatore di fatturato per l'applicazione dell'imposta, superando dunque tanto il criterio della transazione economica veicolato dalla piattaforma, quanto quello degli introiti da pubblicità. Ogni giorno tutti produciamo un enorme quantitativo di dati che sono poi trasferiti via Internet, in particolare su server collocati fuori dai confini nazionali di proprietà delle aziende multinazionali del web. Questi dati vengono utilizzati per analisi predittive e per la predisposizione di nuovi servizi e a volte sono rivenduti a società terze. Quindi, i dati che quotidianamente produciamo sono utilizzati da coloro che li ricevono per realizzare prodotti e servizi, così da generare un profitto dal quale però sono esclusi proprio coloro che quei dati li avevano prodotti, ovvero gli utenti. Le informazioni e i dati raccolti dalle imprese che forniscono piattaforme digitali assumono il carattere di un bene comune, ossia di un bene che va tutelato e salvaguardato, pena il deterioramento. I flussi di informazioni a vantaggio delle multinazionali del web possono costituire un indicatore di volume d'affari e imponibile. Si tratta di un'idea innovativa proposta all'interno del nostro Gruppo dalla collega senatrice Mantovani, che ha trovato interesse anche nei colleghi degli altri Gruppi della maggioranza. Una proposta che trova similitudini in forma di tassazione come la bit tax di Arthur Cordell, un tributo che non colpisce un indice di capacità contributiva tradizionale come il reddito e il patrimonio, ma grava sulla trasmissione di dati come nuovo modo di fare ricchezza. L'attuale regime di tassazione delle imprese digitali come la web tax, pur formalmente corretta dal punto di vista tributario, appaiono ancora inadeguati poiché non tengono conto di quei ricavi che derivano dalla messa a disposizione di dati e dalle informazioni fornite dagli utenti sulle piattaforme. Quindi, siamo di fronte ad un evento che provoca un profondo senso di impotenza e disorientamento ma da questa crisi si può iniziare un percorso attraverso il quale giungere al ribaltamento di alcuni schemi economici sin qui seguiti. Questo deve valere per la politica economica nell'accezione più ampia dell'espressione. È notizia di oggi il declassamento del nostro debito pubblico da parte di Fitch fino all'orlo dei titoli cosiddetti spazzatura. Secondo alcuni commenti, il giudizio sul nostro debito da parte dell'Agenzia di rating di attenuerebbe se l'Italia aderisse alla linea di credito del MES, non tanto perché le risorse messe a disposizione potrebbero aiutarci nell'emergenza - sappiamo tutti che queste risorse non sono sufficienti -quanto perché l'adesione al MES darebbe a questa agenzia la garanzia di un controllo esterno dell'economia italiana. Questi sono i commenti che si leggono oggi. Mi rivolgo al Governo e ai colleghi della maggioranza: se altri Paesi hanno interessi ad aderire a queste linee di credito dobbiamo consentirlo soprattutto per quei Paesi che ci hanno accompagnato nelle ultime battaglie in Europa, ma noi non dovremmo accedervi. Finita questa emergenza, non possiamo farci imporre dall'esterno, soprattutto dai mercati, politiche di austerità, ulteriori tagli ai servizi pubblici, ai servizi della sanità pubblica, l'incremento della pressione fiscale e contributiva nei confronti delle nostre PMI. Non possiamo più percorrere strade di politica economica restrittiva. Dobbiamo cambiare gli schemi della politica economica, dobbiamo cambiare gli schemi delle politiche tributarie, chiedendo di più a chi finora ha guadagnato tanto e non ha pagato nulla: alle grandi società internazionali del web. Dobbiamo sgravare e liberare chi finora ha sostenuto la nostra economia: le piccole e medie imprese. Tutto questo in base ad un principio molto semplice scritto nella nostra Costituzione, all'articolo 53, che ha però valore universale: «tutti sono tenuti a concorrere alle spese pubbliche in ragione della loro capacità contributiva».
2020-04-29	M5S	PresuttoVincenzo	Per questo non possiamo non sottolineare l'importanza della risposta approntata da questo Governo con l'appoggio della maggioranza parlamentare. Dopo un deficit da 20 miliardi di euro autorizzato con il decreto Cura Italia, ci apprestiamo a mettere in campo un ulteriore sforzo, sempre in termini di deficit. Questa volta parliamo di 55 miliardi di euro, il tutto per una sorta di manovra che attraverso il «decreto maggio» -diamogli il giusto nome perché mancano due giorni al mese di maggio - metterà in campo più di 150 miliardi di euro. Si tratta di un intervento molto significativo e direi storico. Un intervento del tutto dovuto all'interno del quale ci sono soluzioni per: l'estensione ed il potenziamento della cassa integrazione anche per le piccolissime aziende; un ampliamento e un potenziamento del sostegno per gli autonomi; un reddito di emergenza per tutte le categorie rimaste scoperte dalle precedenti misure; uno stanziamento pubblico ingente per coprire tutte le garanzie concesse a favore della liquidità per le imprese; un ampliamento della sospensione di tutta una vasta serie di adempimenti fiscali e burocratici; nuovi stanziamenti per pagare alle imprese i debiti della pubblica amministrazione e ulteriori interventi a fondo perduto a beneficio delle imprese che hanno subito un calo del fatturato. Questo è, solo in grandi linee, ciò che il Governo, con il supporto del Parlamento, ha fatto nel combinato disposto di più provvedimenti che si susseguono: il decreto cura Italia, il decreto liquidità e l'imminente decreto maggio. Non vi è chi, responsabilmente, possa negare che si sta mettendo insieme ogni tipo di sforzo per stendere una rete di protezione intorno alla nostra sanità, ai nostri lavoratori, alle nostre famiglie e alle nostre imprese; questo è il nostro obiettivo. Non vi è chi, responsabilmente, possa negare l'estrema complessità della situazione e l'estrema difficoltà nel predisporre misure adattabili alle mutevoli esigenze del Paese. È da irresponsabili mettere ulteriori difficoltà su queste difficoltà oggettive e di natura epidemica.
2020-04-29	PD	MancaDaniele	Così come è folle e irresponsabile in questo momento soffiare sul fuoco potenziale di un conflitto sociale. Lo dico perché anche questo è folle è insostenibile: chiamare la piazza non è una questione contro qualcuno; è una questione che danneggia, non solo la democrazia e le istituzioni, ma danneggia al cuore la credibilità di un Paese, genera instabilità, colpisce le famiglie e le imprese italiane. Dobbiamo quindi assumerci una responsabilità collettiva e ciò riguarda anche la ripartenza. Sappiamo tutti, infatti, che dovremo convivere con il virus; con la comunità scientifica non possiamo essere alleati alla mattina e nemici al pomeriggio. La comunità scientifica sta lavorando per costruire le condizioni per sviluppare una difesa immunitaria e sarà il vaccino che ci metterà in sicurezza e, quindi, avremo bisogno di un periodo di convivenza, che, con la ripartenza necessaria delle dinamiche economiche, dobbiamo monitorare con attenzione. Ricordiamoci che la fase della ripartenza ha messo in campo 4 milioni di lavoratori, che quindi si muovono; abbiamo bisogno di verificare la curva epidemiologica. Su questa dinamica condivido la richiesta e la proposta fatta questa mattina dal Presidente della Commissione sanità di arrivare anche a costruire un indirizzo del Parlamento in merito al come affrontare la fase nuova della ripartenza anche per le dinamiche economiche più complesse, perché il commercio e il turismo sono filiere nazionali ma hanno purtroppo nella dimensione territoriale il loro ambito di vita. Abbiamo quindi bisogno di costruire un ambito di indirizzo del Parlamento. Non è incompatibile per il Parlamento assumersi una responsabilità insieme alla comunità scientifica per ripartire insieme, dopo il monitoraggio della curva epidemiologica, senza bisogno di soffiare sui conflitti. Questa mi sembra una proposta e una misura utile.
2020-04-29	PD	RossomandoAnna	Si va allora al Consiglio europeo. C'è una connessione strettissima con l'Europa, così come c'è stata per i 25 miliardi precedenti, i quali - vogliamo fare polemica politica? - era chiarissimo che fossero vincolati a una certa emergenza, mentre gli altri provvedimenti ( bonus turismo e qualsiasi altra cosa) sarebbero stati affrontati successivamente. Prima questione: per essere all'altezza è imprescindibile essere all'interno di una trattativa europea. Non è dato né tertium, né secundum : senza l'Europa il debito non sarà sostenibile. Ho sentito evocare da colleghi delle opposizioni un finanziamento a fondo perduto. Come pensiamo di finanziarlo? Qui entra in gioco la politica, il ruolo politico che si riesce ad avere in Europa. Certo, non si è partiti benissimo, ma non possiamo negare che una serie di risultati è stata ottenuta, cui dovranno sicuramente seguire altre; ma i risultati sono stati ottenuti con il primato della politica, rispetto al quale il nostro Paese ha avuto un ruolo fondamentale. Costruire alleanze con coloro con cui si fa asse, spostare delle posizioni - penso a un inizio di spostamento di posizione della Germania - è importante. Serve o non serve? Rispetto a questo un Paese trova la sua unità. È stata citata più volte l'analogia con il periodo più vicino per difficoltà, quello della Seconda guerra mondiale, e si è detto che è più dignitoso ricorrere ad analogie con le modalità con cui si ricostruì nel dopoguerra. Giustamente il senatore Zanda ci ha richiamato a un ruolo centrale del Parlamento e della politica. Voglio citare due esempi: il primo è il discorso, ormai celeberrimo, che Alcide De Gasperi pronunciò alla Conferenza di pace di Parigi, in cui l'Italia si presentava in una posizione molto difficile e doveva trattare le condizioni delle sanzioni. Certamente non fece un discorso isolazionista e pronunciò la celeberrima frase: «Prendendo la parola in questo consesso mondiale sento che tutto, tranne la vostra personale cortesia, è contro di me». E ottenne molto - come sappiamo - certo non isolandosi. Chiedo ancora un minuto e mezzo, non di più. Il secondo paragone riguarda l'Assemblea costituente: nel 1947, per i noti equilibri mondiali, furono espulsi dai Governi del dopoguerra i rappresentanti della parte politica socialcomunista; questo non impedì che nel nostro Paese, mentre c'era un contrasto fortissimo sul piano politico e anche internazionale, si lavorasse tutti insieme per la Costituente, presieduta da Umberto Terracini, che - guarda caso - era un comunista. A questi esempi, quindi, dobbiamo guardare come altezza del Parlamento. Il ministro Gualtieri ha detto molto chiaramente, elencandoli, quali sono i provvedimenti immediati: automatismo per il bonus autonomi in ventiquattro ore; si discute su un fondo perduto o qualcosa di simile per le piccole e medie imprese; rinvio della sugar e plastic tax; dotazione di 3,5 miliardi in favore dei Comuni, delle Province, delle città metropolitane e quant'altro. Si parla di 6 miliardi all'anno fino al 2031 per la ripresa destinati a incentivi e investimenti. Allora qua c'è argomento di dibattito. Se le emergenze continueranno a essere liquidità, potenziamento, revisione della sanità e investimenti per l'economia, entra in gioco il ruolo che vogliamo attribuire alle politiche pubbliche e allo Stato. Concludo il pensiero perché non voglio abusare, Presidente, della sua cortesia e di quella dell'Assemblea. Allora in questa ripartenza - lo dico senza polemica - il Parlamento e tutte le forze politiche quanto sono disposti a mettere in discussione convinzioni ante emergenza pandemia? Si parla di sanità e di risorse da mettere sulla sanità; certo, di più, ma quanti sono disposti a rimettere in discussione modelli di privatizzazione della sanità? Quando si parla di territori, ovviamente non parliamo di riaprire piccoli ospedali, magari con poche competenze. Stiamo parlando di una rete territoriale che necessita di un governo regionale o comunque di un governo pubblico. Quanto siamo disposti a ridiscutere modelli di darwinismo economico alla "ognun per sé e Dio per tutti" - parlo con rispetto - e modelli che esaltavano la flat tax ? Se avessimo la flat tax oggi, saremmo a discutere di risorse a disposizione dello Stato? Quando si parla del ruolo dello Stato, la differenza è tra Stato erogatore, che non ha una strategia, e uno Stato imprenditore, sostenitore, che indirizza e tiene la coesione. Queste sono le condizioni per riscrivere il nostro futuro. Su questo ci giochiamo una ripartenza e dobbiamo essere all'altezza di questo tipo di dibattito, certamente ognuno con le proprie idee, sapendo che un cambiamento non è necessario, ma è indispensabile. Con ciò ci dobbiamo misurare per rivendicare una centralità e una dignità del Parlamento, che passano anche attraverso la levatura delle nostre proposizioni.
2020-04-30	LN	CalderoliRoberto	Ora, la nostra Costituzione è fatta dai dodici princìpi fondamentali, dalla Parte I, «Diritti e doveri dei cittadini», e dalla Parte II, «Ordinamento della Repubblica». Con un unico decreto del Presidente del Consiglio dei ministri, tranne l'articolo 12 sul Tricolore, che non è stato ancora toccato, tutti gli altri princìpi e diritti sono stati compressi o limitati attraverso un atto amministrativo. Leggo autorevoli costituzionalisti, tra cui Vladimiro Zagrebelsky, il quale afferma che a differenza di altre Costituzioni la nostra non prevede lo stato di emergenza come base per speciali deroghe al funzionamento dei poteri dello Stato e i diritti alla libertà delle persone. Il nostro sistema costituzionale, però, stabilisce analiticamente che per questo o quel diritto di libertà siano possibili limitazioni in considerazione di legittime necessità, come la sanità o la sicurezza pubblica. Centrale, nel sistema, è il Parlamento, perché ogni limite che si voglia o si debba imporre ai diritti deve essere disposto per legge. Hanno parlato la presidente Cartabia, il professor Panebianco, il presidente emerito Marini: i princìpi fondamentali sono inalienabili e non toccabili. Alcuni possono essere limitati in funzione di una legge e non di un atto amministrativo.
2020-04-30	LN	RomeoMassimiliano	, quelli fatti pubblicare dall'Istituto superiore di sanità il 14 aprile con un report, la Regione che ha avuto più decessi nelle RSA per il Covid-19 è l'Emilia-Romagna con il di 57,7 per cento di casi e la Lombardia viene subito dopo
2020-04-30	M5S	LicheriEttoreAntonio	E, allora, autorevoli esponenti del Governo, scostiamoci dal bilancio, ma facciamolo per disegnare un nuovo futuro. Incominciamo a pensare a nuovi lavori, a nuovi modelli lavorativi e cominciamo a realizzare un'economia solidale, un ambiente più sano. Strappiamo finalmente la sanità alle consorterie e riprendiamoci quel diritto alla salute che da troppo tempo avevamo perduto.
2020-04-30	M5S	MaiorinoAlessandra	Noi siamo stati purtroppo i primi in Europa ad essere colpiti da questo flagello e abbiamo quindi dovuto adottare delle soluzioni che poi anche altri Paesi hanno seguito, soluzioni per le quali l'Italia è stata elogiata dall'Organizzazione mondiale della sanità, tanto che si è parlato di modello italiano. Si è detto che Francia, Germania e Spagna imitano il modello italiano; però, signor Presidente, io mi sono chiesta fin dal primo momento se ci stessero davvero imitando. Forse la verità vera è che non c'è un altro modo, non c'era e non c'è mai stato un altro modo di reagire a questo virus. Lo avevamo già visto in Cina, eppure - diciamocelo - abbiamo pensato che quello era un altro mondo e un'altra storia e che, semmai fosse arrivato qui, per noi sarebbe stato diverso. Ma questa non è una colpa; questo è umano, è l'umana reazione. L'hanno fatto tutti i Paesi; tutti i Paesi hanno pensato lo stesso e l'esempio più paradigmatico è quello del Regno Unito di Boris Johnson, che, da una posizione di pragmaticissima immunità di gregge è dovuto immediatamente tornare sui suoi passi e chiudere tutto: anche loro hanno chiuso tutto per salvarsi, perché un'altra strada non c'è. Questo è un fatto.
2020-04-30	M5S	MaiorinoAlessandra	Secondo uno studio fondato sui dati dell'Organizzazione mondiale della sanità, potrebbe ammalarsi nel mondo, nel giro di breve tempo, un miliardo di persone e ricordiamo che nei Paesi strutturalmente più fragili il virus si sta affacciando appena ora.
2020-04-30	PD	CollinaStefano	Gradualità, però, non vuol dire totalità e se la gradualità passa attraverso la scelta di bilanciare la ripresa delle attività con il mantenimento del distanziamento sociale, la riduzione delle relazioni di comunità e l'attenzione ai più fragili e agli anziani questa deve coinvolgere il Parlamento. Come Commissione sanità abbiamo chiesto di poter svolgere un affare assegnato che in tempi brevi possa affrontare almeno tre filoni principali in questa fase 2. Il primo filone è costituito dalle azioni che devono essere messe in campo per continuare a fronteggiare l'emergenza, sapendo che, come sempre, le risorse vanno impiegate anche con progettualità e rispetto alle prospettive di riorganizzazione del servizio sanitario che è giusto programmare affinché altri eventi analoghi, in futuro, ci trovino pronti a gestirli in modo adeguato. Innanzitutto, quindi, è necessaria la costruzione di un modello sanitario sul territorio al fine di garantire prossimità e domiciliarità. Ci attendiamo nel decreto-legge aprile un corposo investimento sull'assistenza territoriale perché questo è il modello che ha risposto meglio. Ovviamente, far convergere modelli regionali che sono differenti non sarà un'azione di breve periodo ma occorre iniziare da subito. In secondo luogo, è necessario il potenziamento dei Covid hospital. L'immunità di gregge è ancora molto lontana dall'essere raggiunta, dunque, finché non ci sarà il vaccino, occorre potenziare i Covid hospital. Il secondo filone riguarda la ripresa delle attività sanitarie di assistenza per le patologie non Covid, cioè quelle attività che sono state interrotte e in qualche modo abbandonate per l'emergenza coronavirus e per le quali non si può far attendere ulteriormente i cittadini che si sono visti sospendere interventi programmati. Infine, il terzo filone è relativo alle azioni che devono accompagnare l'attuazione dei protocolli per l'apertura delle attività. Ne cito una per tutte: la strategia dei test da attuare...
2020-05-05	LN	RomeoMassimiliano	Anzi, avviandomi alla conclusione, signor Presidente, vorrei ricordare l'esperienza positiva di due ospedali, dopo tutto quello che è stato detto sulla sanità Lombarda. Mi riferisco all'ospedale di Pavia e all'ospedale di Mantova, dove la sieroterapia sembra apportare un contributo notevole per la guarigione di tutte le persone malate di coronavirus. Portiamo ad esempio le cose positive, anche in questo caso stranamente silenziate, chissà come mai.
2020-05-05	LN	RomeoMassimiliano	Io direi - e mi rivolgo agli esponenti della maggioranza - che questa operazione di attaccare costantemente la Regione Lombardia sta diventando alquanto stucchevole, come per la storia dei famosi morti per coronavirus nelle residenze sanitarie assistenziali (RSA). Visto che l'ultima volta non mi è stato possibile dirlo, essendo stato interrotto mentre facevo l'intervento, lo ripeto oggi: il report dell'Istituto superiore di sanità mette al primo posto, per percentuale di persone morte di coronavirus nelle RSA, la Regione Emilia-Romagna con il 57,7 per cento di casi, contro il 54,3 per cento della Regione Lombardia.
2020-05-13	FI	RizzottiMaria	Signor Presidente, colleghi, le mozioni di cui abbiamo discusso ieri si inseriscono in un contesto che a mio avviso avrebbe dovuto essere dato per scontato. Nell'emergenza Covid-19, che ha richiesto una pronta e massiccia risposta dei sistemi sanitari per fronteggiare il gran numero di pazienti positivi al virus con problemi respiratori gravi, è emerso fin da subito che il nostro Paese avrebbe lasciato qualcuno indietro. L'OCSE, a proposito degli effetti della pandemia sulla componente femminile della popolazione, ha utilizzato un linguaggio militare per segnalare il ruolo della donna nella lotta al Covid-19, scrivendo in un post su Instagram che «potrebbe essere la prima guerra mai combattuta in cui la maggioranza in prima linea è composta da donne». Difatti le donne sono i due terzi della forza lavoro impiegata nella sanità mondiale: contando i 104 Paesi per cui sono disponibili i dati, circa l'85 per cento delle infermiere e delle ostetriche sono donne, costituendo una schiacciante maggioranza dei lavoratori negli ambiti di cura, che ora si trovano particolarmente esposti al rischio di infezione sul posto di lavoro. Nel nostro Paese abbiamo gioito ed elogiato le dottoresse che, per prime, all'Istituto Spallanzani avevano isolato il virus e abbiamo orgogliosamente pubblicato sulle nostre bacheche la foto dell'infermiera che, stremata dalla stanchezza, provava a riposare un po' sulla tastiera del personal computer. Se però siamo qui oggi a discutere le mozioni in esame, vuol dire che il Governo si era dimenticato ancora una volta di far vincere la competenza
2020-05-13	FdI	LaRussaIgnazio	Adesso il latino si usa sempre meno, ma nel diritto in latino si dice ad impossibilia nemo tenetur, cioè «nessuno è tenuto a fare l'impossibile»: se lei e il suo "comitatino" tecnico-scientifico, anzi "comitatone", imponete prescrizioni impossibili, diverse da quella della Germania, diverse da quelle dell'Inghilterra e da quelle della Francia e dell'Olanda, che hanno deciso di chiudere (vabbè, anche quella è una soluzione), e dite «sì, aprite pure, ma se per caso uno è contagiato tutti i componenti della la squadra devono stare quattordici giorni fermi», allora dite pure che il campionato secondo lei e secondo il comitato non può riprendere. Si dice: ma è uno sport di contatto! Ma perché, forse in Germania e in Inghilterra giocano senza contatto e stanno lontani? Hanno inventato un nuovo modo di giocare a calcio? Non regge quell'argomento. Come un giornalista di uno dei due giornali sportivi più importanti ha rilevato, anche a proposito della terminologia si sono persino inventati un termine, "stringentemente", per parlare della responsabilità dei medici sul rispetto delle misure di quarantena. Tocca ai medici delle società "stringentemente". Avrebbero potuto usare qualunque altro avverbio, dice Alessandro Barbano del giornale «Il Corriere dello Sport»: no, perché questo termine dà l'idea di una responsabilità totale e quasi fisica di un medico su cui volete scaricare le responsabilità. Noi riteniamo che, una volta fatto il protocollo, il problema sia rispettarlo o meno e non affidare ad altri responsabilità, magari anche penali, che non possono certo assumersi. Questa autocrazia scientifica ministeriale, messa su dall'insieme del comitato e sua, non ci piace, non ci piace per niente. Se c'è un caso di positività durante gli allenamenti - che non si sa ancora quando ci saranno - le soluzioni sono tre. Una è quella che avete proposto voi: finisce il campionato; se si riscontra un positivo, finisce il campionato. Allora perché parlo ripartire? Ci potrà essere. La seconda soluzione è fare i tamponi e farli stare fermi due o tre giorni; se sono positivi gli altri non possono riprendere, mentre se sono negativi continuano a giocare. Mi sembra sia quello che stanno facendo in Germania; chissà perché non lo possiamo fare noi. Si dice che non è giusto che possano usare i tamponi. Allora facciamogli pagare, magari salatamente, il triplo o il quadruplo, ma non arriviamo alla banalità di dire che il calcio deve usare i tamponi per ultimo. Perché per ultimo? Come gli altri: Diamo i tamponi a tutti: invece di parlare tanto, facciamo veramente crescere la possibilità, per chiunque ne abbia diritto o voglia comprarli di tasca propria, di averli. Si può fare, se vi impegnate in quel campo, anziché continuare, anche oggi, a discutere di lana caprina prima di fare il decreto. Ripeto: di lana caprina. Sono del parere che non possa addossarsi la responsabilità ai medici e che la Serie A non possa essere messa nella condizione di sapere che, se riprende, quasi certamente dopo due settimane dovrà smettere. Così il Ministro dirà: ve l'avevo detto che non dovevate riprendere. E certo, ha posto delle condizioni impossibili. Ognuno deve fare il suo. Poi, sotto l'aspetto sportivo, è tutto un altro discorso: deve decidere il calcio se vuole assegnare lo scudetto a chi oggi è in testa alla classifica; deve decidere, ad esempio, se in campo neutro far fare dei minitornei alle prime quattro squadre e alle ultime quattro, per vedere chi retrocede e chi invece vince il campionato. Si potrebbe fare anche questo e c'è un precedente: nel 1983 a Roma giocarono Catania, Cremonese e Como in una settimana, per decidere chi sarebbe salita in Serie A. La Lazio era già passata in testa alla classifica; lo ricordo perché assistetti a quelle partite. Ci sono varie soluzioni, ma attengono al mondo sportivo: possono anche decidere che quest'anno non venga assegnato lo scudetto; benissimo, non è un problema suo. Lei, signor Ministro, deve semplicemente mettere il Parlamento in condizione di decidere se, come gli altri sport, può esserci anche per quello che dà più soldi allo Stato, quello che aiuta più di tutti gli altri sport, il diritto di riprendere in condizioni di sufficiente sicurezza. Anche perché - e lei lo sa benissimo - un documento dell'Istituto superiore di sanità dice che fino ai quarant'anni, ad esclusione di chi aveva pregresse gravi malattie, il tasso di letalità è uguale a zero. Speriamo che questo numero rimanga per sempre (io ne sono convinto). Ma quando uno pensa alla sicurezza deve guardare al tasso di letalità. Lo guardi, perché il tasso di letalità non può essere considerato tale (alto) solo per il mondo del calcio, intendendo il calcio in quanto tale, non coloro che lo praticano.
2020-05-13	M5S	MantovaniMariaLaura	Signor Presidente, gentile Ministro, nelle ultime settimane, sulla base di diversi articoli di stampa e on line, da dichiarazioni di esponenti politici e altri soggetti più o meno competenti sulla materia sono stati paventati i rischi inerenti alla riservatezza dei dati gestiti dall' app Immuni, il sistema di tracciamento digitale dei contatti che si intende adottare in Italia al fine del contenimento del contagio da Covid-19. È stata inoltre denunciata la possibilità che tali dati vengano trattati o addirittura ceduti a soggetti stranieri o privati per finalità diverse da quelle previste. Ricordo che il contact tracing o il tenere traccia, tramite interviste, dei contatti avuti da un paziente accertato positivo è una delle azioni di sanità pubblica utilizzate per la prevenzione e il contenimento della diffusione di molte malattie infettive e rappresenta un elemento importante all'interno di una strategia sostenibile post-emergenza e di ritorno alla normalità. In questo sistema il contact tracing digitale è complementare a quello tradizionale, rendendo la procedura complessivamente più efficiente e con un minor dispendio di risorse. Nell'interrogazione in esame ho evidenziato l' iter di selezione e di adozione di tale sistema digitale sulla base degli orientamenti stabiliti dall'Unione europea e, da ultimo, ai sensi dell'articolo 6 del decreto-legge n. 28 dello scorso 30 aprile, ora all'esame del Senato. Nonostante tali previsioni, in quest'Aula parlamentare, nell'interesse di tutti i cittadini italiani colpiti dall'attuale emergenza epidemiologica, si rende necessario chiarire al più presto e senza alcuna ombra di dubbio tutti gli aspetti di questa scelta. Pertanto, si chiede di sapere se lo sviluppo della soluzione italiana di contact tracing digitale è conforme alla normativa europea sulla protezione dei dati personali e agli orientamenti espressi dall'Unione europea sull'utilizzo degli strumenti di tracciamento nel contesto dell'emergenza legata al Covid-19 e se ci sono interferenze straniere e private nella messa a punto di questa app. PRESIDENTE. Il ministro per l'innovazione tecnologica e la digitalizzazione, dottoressa Pisano, ha facoltà di rispondere all'interrogazione testé illustrata, per tre minuti.
2020-05-20	FI	BinettiPaola	Altro passaggio: garantire la possibilità di svolgere individualmente, ovvero con un accompagnatore per i minori e per le persone non completamente autonome, attività sportivo-motoria, purché nel rispetto della distanza. Potrei andare avanti a leggere tutte queste puntualizzazioni, che ormai il decreto-legge successivo stabilisce ovviamente come prassi, esattamente come prassi stabilisce l'apertura dei locali, eccetera. Cosa aggiunge questo decreto-legge? Di cosa stiamo parlando? Stiamo votando una cosa che già esiste nella condotta di tutti gli italiani; sono cose che già sono state legittimate. Quando in partenza esse rivelavano la loro fragilità, e anche direi un'autentica distorsione rispetto al senso comune, abbiamo fatto di tutto; e di questo tutto c'è documentazione nelle interrogazioni, nelle lettere al Presidente della Repubblica e nelle lettere al Presidente del Consiglio. Ma dell'atteggiamento propositivo, sereno, costruttivo, che soltanto evidenziava i problemi affinché questi potessero essere risolti, nulla, nessun riconoscimento di un lavoro positivo in cui l'opposizione ha alzato la palla perché la maggioranza potesse schiacciare. Si può lavorare in questo modo in una condizione di emergenza? Poi non voglio dirle lo stupore che mi ha colto quando ho appreso che il Vice Ministro - che, come lei ben sa, ha una relazione un po' particolare con la Commissione igiene e sanità del Senato, posto che l'ha presieduta per larga parte di questa legislatura - aveva appreso dai giornali alcune cose che poi erano diventate operative, in quanto venivano dalle suggestioni che le task force facevano. Quindi noi che, come Parlamento - in particolare il Parlamento rappresentato dall'opposizione - ci sentivamo ignorati, marginalizzati e sottovalutati potevamo anche lamentarci; ma è grave che il Governo, nella persona del suo Vice Ministro, avesse ignorato le sue prerogative di intervenire nei processi decisionali e fosse stato informato solo a decisione presa. Quello che si riflette in questo strumento è come noi abbiamo spostato totalmente l'asse dal Parlamento alle task force. Questo non è, come si poteva intendere, un Governo di tecnici: peggio, perché i tecnici non sono al Governo: governano chi governa, tanto è vero che chi governa apprende dalla stampa le deliberazioni che avrebbero dovuto essere sua responsabilità personale assumere (io direi addirittura suo diritto). Noi stessi, che abbiamo cercato di fare l'uso più ragionevole che si può fare delle interrogazioni, delle mozioni e delle interpellanze, su questi punti non abbiamo trovato una voce; qualcuno ha semplicemente pensato che, tutto sommato, qualcosa di buono e di interessante c'era nella proposta e l'ha inserito nel decreto-legge successivo o in una rivisitazione del decreto-legge precedente. Credo che la democrazia sia davvero in grave sofferenza. Stamattina nel dibattito abbiamo registrato la sofferenza del Ministero della giustizia, attraverso la sofferenza della persona del Ministro della giustizia. Vorrei però che si prendesse atto che c'è una sofferenza legata al Covid-19, di cui comunque il Covid-19 diventa l'indicatore, quella di chi ritiene che non può fare uso della sua responsabilità. Ciò che trovo maggiormente grave in questo momento è che nessuno di noi possa legittimamente assumere la sua responsabilità: quella per cui è stato votato, quella per cui ha scelto di lavorare in una determinata Commissione e per cui si fa parte attiva nella proposta di emendamenti e di tutti gli strumenti che le norme mettono a sua disposizione. Questo perché semplicemente esiste un'area difficile da identificare e che in qualche modo prende decisioni e le comunica. La democrazia non è comunicazione di qualcosa che è stato deciso da altri. La democrazia parlamentare è condivisione della responsabilità della decisione, ed è questo ciò che noi rivendichiamo. Concludo, signor Presidente e membri del Governo. Vi assicuro che utilizzare il Parlamento esclusivamente per legittimare una cosa che in primo luogo è già nota, in secondo luogo è già legge e in terzo luogo la conosce tutto il Paese, rende molto difficile per noi tornare a casa questa sera e rispondere alla domanda «cosa avete votato oggi?»: «Abbiamo votato che si può fare questo o quest'altro». Ma cosa l'abbiamo votata a fare quando è già noto? Ci si potrebbe chiedere: «Che cosa siete andati a fare, a dire semplicemente di sì?».
2020-05-20	FI	RizzottiMaria	Grazie, Presidente. Forse l'idea «andrà tutto bene» del Governo aveva l'obiettivo di creare una perdita di PIL del 9 per cento, di regolarizzare 600.000 irregolari, di esautorare il Parlamento in ogni decisione e di far perdere la pazienza, oltre che la speranza, a 60 milioni di italiani. Il sistema non ha funzionato e non funziona perché il Governo non si assume le proprie responsabilità, perché non è in grado di programmare, di organizzare e prendere decisioni importanti che vadano nella direzione delle necessità dei cittadini. Gli esempi sono talmente tanti che per il mio intervento avrei bisogno di un mese. Faccio, però, un esempio. Il commissario per l'emergenza annuncia in pompa magna le mascherine a 0,50 centesimi e fa battute su chi solleva dubbi definendoli liberisti da divano. Dopo una settimana, però, non sa come giustificare il fatto che le mascherine siano introvabili e scarica la responsabilità prima sulle dogane e poi sui farmacisti. Ebbene, non avrebbe dovuto dimettersi: si sarebbe dovuto prendere a calci da solo. Il commissario Arcuri dimostra di essere incompetente e arrogante ogni volta che parla. Certo, senatrice Pinotti, le Regioni hanno subito un grande caos e hanno lamentato fin dall'inizio la mancanza di dialogo e di organizzazione a livello centrale. Si sarebbe potuto superare tutto senza commissari, senza spendere altro denaro pubblico, semplicemente utilizzando lo strumento che a livello sanitario centrale era l'unico che non ha mai fatto mancare i risultati e mi riferisco all'Agenzia nazionale per i servizi sanitari regionali. Ma il direttore era scomodo, visto che era già stato applicato lo spoil system e il Ministro della salute ha iniziato a fare scelte inquietanti, per non dire bolsceviche, tanto più in un momento drammatico come quello che stavamo vivendo, in emergenza e questa emergenza sta sfruttando per riportare la sanità a livello centrale, non per migliorarla, ma per un puro potere politico. Come nel 2001 per tre voti dalla maggioranza di centrosinistra, sapendo che avrebbe vinto il centrodestra, è stato cambiato il Titolo V per favorire le Regioni che erano per la maggior parte di colore rosso, così adesso, sapendo che le Regioni, quando potranno votare anche le prossime, saranno la maggioranza di colore diverso, allora si cerca di togliere il potere alle Regioni commissariando la sanità. In genere, si arriva a commissariare un'agenzia per infiltrazioni criminali o per problemi di bilancio, ma AGENAS, con la gestione Bevere, si era distinta per efficienza e trasparenza, chiudendo addirittura con un attivo di sei milioni di euro. Il nuovo commissario, secondo le nuove norme, avrà poteri speciali che termineranno dopo dodici mesi dalla fine del Covid, ma quello che più preoccupa è che prenderà ordini dal Ministro della salute e dalla direzione del Ministero, perdendo ogni autonomia nel supportare le Regioni ed è bene che oggi tutti gli assessori delle Regioni, all'unanimità, abbiano votato contro questa decisione del Governo, ma il disegno è chiaro: come avevamo anche profetizzato, diventa più nitido rileggendo il decreto rilancio. Prendiamo atto che il Ministero farà assunzioni a pioggia per titoli ed esami: la palese presa in carico autoritaria di un Ministro pronto a mettere i suoi uomini per gestire la sanità pubblica senza alcuna interferenza. Questo disegno è appoggiato anche dal MoVimento 5 Stelle, avendo presentato un disegno di legge per la riforma del Titolo V, ma allo stesso tempo abbiamo un Vice Ministro che lamenta la trasparenza negli atti: si è dovuto ricorrere ad osservatori nelle riunioni del comitato scientifico, perché gli atti delle decisioni prese sono segreti. Credo che il Ministero della salute a breve ammainerà la bandiera tricolore per far sventolare magari quella rossa con falce e martello, non so. Questo non avverrà, perché spero che presto, appena l'emergenza sarà passata, saranno gli italiani a far sventolare la bandiera della libertà col proprio voto. A proposito di libertà, liberalizzare 600.000 immigrati irregolari con la scusa che manca il lavoro nei campi sintetizza tutta l'ipocrisia della sinistra. Invece di fare come la Francia, dove in 200.000 tra disoccupati e cassaintegrati si sono messi a disposizione, in Italia piuttosto che ricorrere ai percettori di reddito di cittadinanza o ai voucher come è stato proposto, si regolarizzano gli immigrati. Sapete qual è la beffa? È che chi li dovrà assumere dovrà pagare 500 euro allo Stato per la loro regolarizzazione! Siamo nelle mani di un Governo che approva a maggio il decreto aprile, siamo al 20 maggio e migliaia di italiani devono ancora ricevere 600 euro relativi al mese di marzo, o la cassa integrazione e sono scaduti i termini sullo stop ai licenziamenti previsto dal cura Italia, che ha esposto in quest'ultima settimana i lavoratori a possibili licenziamenti. Se le aziende italiane lavorassero come lo Stato, fallirebbero dopo un giorno. Eppure qualcuno si è anche permesso di ipotizzare di entrare nei consigli di amministrazione, forse per imparare a lavorare, cosa che molti di voi non hanno mai fatto prima di sedere sui banchi del Governo e purtroppo si vede. Un Presidente del Consiglio che ricopre sia il potere legislativo che esecutivo è un precedente pericoloso. Il Parlamento, come abbiamo visto, è stato ignorato e complimenti per le belle scelte. Noi non dimenticheremo quella notte nella stazione di Milano, le mille autocertificazioni, le FAQ del Governo, le sanzioni amministrative da salasso. Per fortuna poi Forza Italia, con l'emendamento Mandelli alla Camera, le ha fatte diminuire. È stato vergognoso vedere i disabili chiusi in casa senza bonus da 600 euro, senza riconoscimento per i caregiver, senza sostegno o assistenza sociale e sanitaria e nello stesso tempo vedere trafficanti di droga e boss mafiosi che avevano gli arresti domiciliari. Ricordo poi che oggi 105 affiliati alla 'ndrangheta calabrese sono stati scoperti, grazie al cielo (ce ne saranno ancora molti), a percepire il reddito di cittadinanza. Beh, fate voi. Di fronte a questa situazione drammatica, il presidente Conte non ha fatto nessun mea culpa e, invece, con arroganza e superficialità, non risponde alle domande scomode dei giornalisti facendo lo spiritoso, affermando: quando lei sarà al mio posto deciderà cosa fare. Beh, ormai chiunque al suo posto saprebbe fare di meglio. Abbiamo dovuto aspettare due mesi prima che venisse emanato il decreto-legge cosiddetto rilancio, senza pensare alla notte della manina o della contromanina: i negozi e le attività dovevano riaprire il giorno seguente e non c'erano ancora le linee guida. Credo che le potenze di fuoco, signori della maggioranza, si stanno spegnendo con le lacrime che ogni giorno vediamo versare agli italiani in difficoltà! Vorrei invece che il nostro Paese potesse accendere un nuovo fuoco, ripartendo dalla speranza e dall'orgoglio di aver superato una fase così critica e il merito di questo è solo dei medici, degli infermieri e degli operatori sanitari che, nonostante questo Governo, sono stati in grado di raggiungere importanti obiettivi; persone alle quali avete dato 70 euro e tolto forse 1.000 euro di bonus. Penso anche alle autopsie fatte nonostante il divieto del Ministero della salute, che sono state l'unico modo per capire come si poteva combattere il Covid. In Inghilterra è stato condotto uno studio, pubblicato proprio due giorni fa, che ci ringrazia per questo. Penso al professor Crisanti, che si è fatto i reagenti in laboratorio. Al senatore Ciampolillo, che si chiedeva perché il professor De Donno e il suo ospedale sono stati ignorati, rispondo che è avvenuto perché non era amico di nessuno, al contrario dell'ospedale di Pisa, in Toscana, una Regione rossa, ben raccomandata da qualche partito di maggioranza. Per fortuna almeno adesso, grazie alle nostre battaglie e alle nostre interrogazioni, siamo a 56 centri per sperimentare la plasmoterapia, e chi vuole intendere intenda. Concludo, dicendo che certamente quei ribelli, come li avete considerati, hanno dimostrato di saperne di più di chi dava loro delle regole. Anche noi siamo ribelli, avremmo preferito essere maggiormente ascoltati, ma noi continueremo a portare avanti le nostre istanze in nome di tutti i cittadini di questo Paese, perché vogliamo alimentare la speranza che hanno milioni di Italiani di ripartire con cautela, ma di far vincere ancora una volta l'Italia e mandarvi a casa
2020-05-20	LN	AugussoriLuigi	La Carta costituzionale ammette infatti la possibilità di restrizioni della libertà personale nei soli casi e modi previsti dalla legge, come recita l'articolo 13, oltre che limitazioni alla libertà di circolazione per motivi di sanità o di sicurezza, come recita l'articolo 16. L'articolo 13 della Costituzione riconosce la libertà personale come inviolabile e prevede la competenza esclusiva della legislazione ordinaria per la sua disciplina. L'articolo 16, nell'affermare la libertà di poter circolare e soggiornare nel territorio nazionale senza limiti, affida alla legislazione ordinaria la competenza esclusiva per disciplinare le forme di restrizione.
2020-05-20	LN	VescoviManuel	In Italia ci sono stati 30.000 morti e si viene in Aula ad attaccare la sanità lombarda, che è un'eccellenza italiana e mondiale
2020-05-20	LN	VescoviManuel	Questo decreto, che definisco pieni poteri, non capisco cosa c'entra con la sanità lombarda. Se anche l'ospedale in Fiera salva 13 vite, per quanto mi riguarda vale molto di più di tutti i soldi spesi
2020-05-20	M5S	ColtortiMauro	Il decreto che è stato emanato prevede interventi importanti per fronteggiare la crisi generata dalle epidemie. Dato che l'epidemia non è ancora terminata, vorrei però dare un contributo affinché anche una sola vita umana sia salvata. L'epidemia ha evidenziato come l'indebolimento progressivo della sanità pubblica a favore di quella privata abbia reso la prima non in grado di rispondere prontamente a una pandemia; ha infatti evidenziato come la sanità, in mano alle Regioni, sia stata insufficiente e comunque con risultati profondamente differenti da Regione a Regione per quello che riguarda il suo compito fondamentale, che è salvare le vite umane. Per rendersi conto, basta leggere i numeri. Saltano agli occhi i dati che emergono dalla Lombardia, dove al 19 maggio ci sono stati 15.597 decessi su 85.481 contagiati: quasi il 50 per cento dei decessi in Italia si è verificato in Lombardia. Se si confrontano questi dati con quelli di un'altra Regione, il Veneto, dove l'epidemia è iniziata quasi contemporaneamente, ma si sono avuti 1.820 decessi su 18.997 contagiati, le differenze sono eclatanti. Sappiamo che i numeri assoluti dipendono dal numero di verifiche e dunque dei tamponi effettuati, ma il numero totale dei decessi parla da solo ed è probabile che i numeri siano in difetto, perché non sono stati fatti a tutti i cittadini i tamponi. In queste Aule abbiamo più volte sentito dare la colpa al Governo delle mancanze di attrezzature che erano però di competenza regionale. Questo è il risultato delle politiche di regionalizzazione e fondamentalmente delle richieste di autonomia volute anche oggi fortemente dalla Lega.
2020-05-20	M5S	ColtortiMauro	Ma si ricordano, i colleghi della destra, i requisiti minimi essenziali delle prestazioni? I cittadini meridionali, che sostengono l'economia votando la destra creeranno Regioni a velocità di sviluppo estremamente differenziata. Facendo queste semplici comparazioni, emerge inoltre l'assoluta inadeguatezza dei responsabili regionali, in primo luogo del presidente della Regione Lombardia Attilio Fontana e dell'assessore alla sanità Giulio Gallera
2020-05-20	M5S	ColtortiMauro	Quando sarà stata distrutta la sanità pubblica, quella privata potrà praticare i costi che vuole.
2020-05-20	M5S	ColtortiMauro	Senza un dato certo dei contagi rischiamo che ci siano contemporaneamente falsi positivi che si mettono in quarantena e persone che invece non risultano contagiate, ma saranno potenziali portatrici sane. Mi chiedo come mai in Lombardia non sia stato preso l'esempio della sanità veneta, dove il dottor Crisanti dell'ospedale di Padova si è munito di un'attrezzatura in grado di effettuare oltre 9.000 tamponi al giorno. La Lombardia si sarebbe dovuta munire di queste attrezzature da tempo, dati la gravità dell'epidemia che l'ha colpita e il numero elevatissimo di decessi. In alternativa, non riuscendo a procurarsi le attrezzature, avrebbe dovuto potenziare i laboratori di analisi regionale. Alle luce di queste semplici evidenze, invito i colleghi leghisti a valutare quanto prima di chiedere le dimissioni di Fontana e Gallera per la salvaguardia stessa dei cittadini lombardi
2020-05-20	M5S	ColtortiMauro	Sono stati accesi dei fiammiferi in un serbatoio di benzina che hanno lanciato il contagio e oltre 15.000 morti non sono una caramella. Io soffro per questo. Inoltre, appare evidente come, a fronte di un depotenziamento costante della sanità pubblica e della chiusura di decine di strutture pubbliche che avrebbero potuto e dovuto essere riutilizzate in Lombardia, si sia scelto di aprire un centro Covid alla Fiera di Milano, costato ben 25 milioni, di cui 21 da fonti private e quattro da fonti pubbliche, che dovrà essere smantellato alla fine dell'epidemia.
2020-05-20	M5S	EvangelistaElviraLucia	Ebbene, in una situazione così drammatica, fin da subito organi costituzionali, politici, con la connivenza di alcuni mezzi d'informazione, hanno alimentato divisioni tra maggioranza e opposizione, dubbi, guerre tra Stato e Regioni, sospetti di sospensione dell'attività del Parlamento, che in realtà non è stato mai chiuso e mai si è fermato. Forse però quella parte politica che con il lockdown ha perso le piazze ha pensato di tornare a lavorare proprio con la crisi sanitaria, occupando inutilmente le aule delle Camere con le stesse modalità degli studenti delle assemblee universitarie. I cittadini però non sono stupidi né disinformati e sanno bene che nulla è stato fatto da questo Governo senza adeguata legittimazione e senza la ratifica del Parlamento. La stessa delibera che ha dichiarato lo stato di emergenza nazionale non è il frutto dell'azione arbitraria del Presidente del Consiglio, come si è fatto intendere in modo spregiudicato in queste Aule, bensì dell'applicazione di leggi vigenti nel nostro ordinamento. Si tratta anzitutto dell'articolo 7 del decreto legislativo n. 1 del 2018, cioè il codice della Protezione civile, che prevede addirittura per il Governo la possibilità di dichiarare lo stato di emergenza nazionale per dodici mesi, prorogabili per non più di altri dodici mesi. La delibera trova però legittimità anche in un'altra norma di rango primario, addirittura precedente, cioè la legge n. 59 del 2012, che statuisce che in caso di calamità naturali, catastrofi o altri eventi, il Consiglio dei ministri, su proposta del Presidente, delibera lo stato di emergenza, determinandone durata ed estensione territoriale, in stretto riferimento alla qualità e natura degli eventi. Con le stesse modalità si procede all'eventuale revoca al venir meno dei presupposti. Pertanto appare evidente l'infondatezza di tutte le polemiche sorte in questi mesi sull'intenzione del presidente Conte di nascondere l'emergenza o sull'incostituzionalità della delibera e ancor meno di quella del ritardo. Basti ricordare che la dichiarazione di emergenza dell'Organizzazione mondiale della sanità, diffusa pubblicamente sul suo sito Internet è del 30 gennaio 2020 e così anche le raccomandazioni alla comunità da parte di quest'ultima circa la necessità di applicare misure adeguate. È sempre del 30 gennaio il primo caso in Italia di Covid-19, cioè i due turisti cinesi a Milano, poi ricoverati allo Spallanzani di Roma. Senonché immediatamente, dopo la delibera del 31 gennaio, ma prima del lockdown del 9 marzo, il Consiglio dei ministri emanava il decreto-legge n. 6 del 2020, con il quale adottava misure urgenti in materia di contenimento e gestione dell'emergenza epidemiologica da Covid-19. Il famoso decreto-legge da cui è scaturito l'hashtag «io resto a casa». In serata il presidente Conte firmava il primo decreto del Presidente del Consiglio dei ministri di attuazione, disponendo tra l'altro nei Comuni e nelle aree, dalle quali risultava positiva almeno una persona, per la quale non era dato sapere la fonte di trasmissione, che le autorità competenti fossero tenute ad adottare ogni misura di contenimento adeguata e proporzionata all'evolversi della situazione epidemiologica. In conseguenza venivano istituite le zone rosse nei Comuni di Lombardia e Veneto. Ricordiamo, tra le diverse misure adottate, il divieto di allontanamento, il divieto di accesso al Comune all'area interessata, la sospensione dei servizi educativi dell'infanzia, delle scuole, dei viaggi d'istruzione, la sospensione dell'apertura al pubblico dei musei, l'applicazione della quarantena con sorveglianza attiva e le relative sanzioni. Sempre in attuazione del decreto-legge n. 6 del 2020, veniva adottato il decreto del Presidente del Consiglio dei ministri del 25 febbraio 2020, al fine di introdurre ulteriori misure restrittive in materia di manifestazioni sportive e restrizioni negli istituti penitenziari. È vero, sì, seguivano diversi decreti del Presidente del Consiglio dei ministri, contenenti misure che hanno sicuramente ristretto le libertà fondamentali dei cittadini, ma necessarie in quel periodo, fino ad arrivare addirittura a quelli che hanno esteso tutte le misure anzi dette a tutto il territorio nazionale; disponevano anche la chiusura dei negozi, esclusi quelli di generi alimentari e delle farmacie, e la chiusura di tutte le attività produttive. È così che arriviamo al 24 marzo, quando il Consiglio dei ministri approva il decreto-legge che oggi ci apprestiamo a votare, già approvato alla Camera dei deputati, che assorbe il decreto-legge n. 6 del 2020. Ecco, allora, appare evidente da questo breve excursus, che non vi è stata mai alcuna violazione della gerarchia delle fonti da parte del Governo, il quale invece attraverso due fondamentali decreti-legge, il n. 6 e, poi, il n. 19 e, quindi, norme di rango primario, con la piena legittimità dell'organo titolare del potere legislativo e rappresentativo del popolo sovrano, il Parlamento, ha potuto attraverso i conseguenti atti attuativi di alta amministrazione, quali sono i decreti del Presidente del Consiglio dei ministri, gestire lo stato di emergenza sanitaria da pandemia. Lo ha fatto intervenendo a più riprese, con cautela e prudenza, ogni volta che ciò era richiesto dalla situazione epidemiologica del momento e ciò sempre al fine di limitare il meno possibile, per gradi e per il minor tempo possibile, i diritti fondamentali garantiti dalla Costituzione ai cittadini. Allora, signori, non è dato comprendere tutte le accuse strumentali che in questi mesi sono state fatte dalle opposizioni, le quali hanno parlato impropriamente di sospensione della democrazia, hanno vaneggiato di violazione addirittura di norme costituzionali. Ciò al fine di mettere in difficoltà un Governo nel pieno di una pandemia, come se altri governanti, al posto di quelli che si sono trovati in questa situazione, avrebbero potuto fare di meglio. Chi, allora, dice che la Costituzione è stata violata, non conosce il nostro ordinamento giuridico, cioè i poteri di emanazione dei DPCM, che non sono affatto pieni poteri. È la stessa Costituzione che ritiene ammissibile che la legge ordinaria attribuisca all'autorità amministrativa l'emanazione di atti normativi, purché la legge indichi i criteri idonei a delimitare la discrezionalità dell'organo cui il potere è stato attribuito. Dunque, nessun golpe, come ha affermato irresponsabilmente una parte politica, ma un Governo responsabile, che ha agito e non senza dolore. Non posso non ricordare le lacrime di Conte in diretta TV, perché comprimere i diritti costituzionali non è un'operazione indolore. Alla Camera, con un emendamento al decreto-legge che oggi siamo chiamati a votare, i DPCM sono stati parlamentarizzati, ossia è stato stabilito che d'ora in avanti - ricordiamoci che siamo nella fase 2, quella di allentamento delle misure restrittive e limitative dei diritti costituzionali garantiti - i DPCM debbono essere illustrati al Parlamento da parte del Presidente del Consiglio dei ministri prima dell'emanazione o almeno entro quindici giorni dalla stessa. Infatti, proprio domani il presidente Conte verrà alle Camere per illustrarci il DPCM del 17 maggio. Signor Presidente, concludo con un auspicio: che questo Paese si riprenda il più presto possibile sia dallo shock economico sia dal collasso sanitario, e che non ci sia più bisogno di DPCM, perché ciò significa che non siamo più in stato di emergenza sanitaria. Ringrazio l'Assemblea tutta.
2020-05-20	PD	PinottiRoberta	Adesso si è deciso già di implementare le risorse della sanità per più di 3 miliardi di euro. Credo che sceglieremo di investire molte risorse in sanità e diventa fondamentale, in questo momento, spendere bene. Diventa fondamentale, allora, se vogliamo che non si disperdano in rivoli, ma che queste risorse vadano davvero ad incidere, rafforzare ad esempio le strutture di progettazione e le centrali di committenza. Anche all'interno del Ministero della salute abbiamo bisogno che la capacità di progettazione e di controllo a livello centrale sia tale, che possa poi incidere ed essere effettivamente una guida per i livelli territoriali. Questo è ciò che volevo dire a proposito della sanità.
2020-05-20	PD	PinottiRoberta	Detto questo e approvando i contenuti di questo decreto-legge, mi permetto di utilizzare i minuti a mia disposizione per fare alcune considerazioni su che cosa ci ha insegnato la gestione di questa emergenza: intanto, sicuramente il valore del Servizio sanitario nazionale (legge n. 833 del 1978). Mai come in questo momento abbiamo visto l'importanza dell'esistenza di questo Servizio e la sua forza. Molti interventi lo hanno raccontato: c'è stata una capacità di reazione, oltre che una dedizione da parte del mondo complessivo della sanità, che ha suscitato l'ammirazione di tutti, gli applausi dai balconi e l'ammirazione di tutti noi. In tempi rapidissimi negli ospedali si sono approntati dei reparti Covid; si sono sistematizzati percorsi di sicurezza; ci sono stati ospedali in cui era difficile avere il ricambio del personale, quindi alcune persone hanno fatto turni assolutamente massacranti. Abbiamo avuto un esempio da ricordare e da non dimenticare. Soprattutto, ricordiamoci del valore del Servizio sanitario nazionale e del valore delle risorse che dobbiamo investire in questo Servizio.
2020-05-20	PD	PinottiRoberta	Insieme alla valorizzazione che tutti noi abbiamo fatto del Servizio sanitario nazionale, abbiamo riscoperto anche quello che ci ricorda l'articolo 32 della Costituzione. Il diritto alla salute non è infatti solo il diritto di un singolo ad ottenere le migliori prestazioni, ma in realtà si esercita per rinforzare la comunità ed è quello che abbiamo vissuto con questa emergenza. Ebbene, sappiamo che nell'articolo 117 della Costituzione, per quanto riguarda le materie concorrenti, c'è una serie di riferimenti e sappiamo che sono stati inseriti i livelli essenziali di assistenza (LEA). Sappiamo però anche che non è importante solo stabilire questi livelli, ma anche andarli a controllare, perché se la salute è un bene di tutti, un bene universale, come ricorda la nostra Costituzione, come Stato abbiamo la responsabilità non di accentrare la gestione della sanità, che sarebbe sbagliato, ma di verificare che il diritto alla salute sia vissuto allo stesso modo in tutte le parti del nostro Paese.
2020-05-20	PD	PinottiRoberta	Signor Presidente, la dichiarazione dell'Organizzazione mondiale della sanità sullo stato di emergenza è del 30 gennaio 2020. Il giorno dopo, il 31 gennaio, il Consiglio dei ministri ha dichiarato in Italia lo stato di emergenza. Dopo quello, sono stati assunti numerosi provvedimenti e molte ordinanze di protezione civile; si è fatto ricorso a molti decreti del Presidente del Consiglio dei ministri; ci sono state ordinanze del Ministro della salute ed anche ordinanze delle Regioni e degli enti locali.
2020-05-21	FI	PaganoNazario	Signor Presidente, colleghi senatori, rivolgo un saluto all'unico esponente del Governo oggi presente; oggi parlare del decreto n. 19 del 25 marzo sembra quasi parlare di preistoria, perché in due mesi sono accadute talmente tante cose nel nostro Paese e siamo passati dalla fase 1 alla fase 2. Visto che tra l'altro proprio pochi giorni fa è stato approvato un altro decreto-legge, il cosiddetto decreto rilancio, composto da 266 articoli e oltre 450 pagine, mi sembra evidente che il percorso che questo Governo sta portando avanti non sia certo quello della semplificazione, della chiarezza normativa e soprattutto della speditezza e di un ruolo differente che, a nostro giudizio, il Governo dovrebbe svolgere. Voglio però cercare di dimostrare oggi con questa mia dichiarazione di voto che in realtà è attualissimo parlare del decreto-legge n.19. Ho ascoltato con attenzione l'intervento del collega Parrini del PD e ho colto l'aspetto positivo del suo ulteriore invito ad una sorta di concordia nazionale. Leggevo poco fa sul soffitto di quest'Aula, tra i princìpi che avremmo l'obbligo di tenere a mente ogni giorno e ogni volta che entriamo qui dentro, proprio il principio della concordia. Ebbene devo dire, mio malgrado, che questa concordia c'è stata nelle parole, forse anche nelle intenzioni, ma purtroppo non c'è stata nei fatti, perché in tutto quello che è accaduto, soprattutto nelle prime fasi di questa emergenza sanitaria, non è stato detto come dovevano andare le cose e soprattutto le cose non sono andate come sarebbero dovute andare. È stato già ricordato che tutto è iniziato il 31 gennaio con un decreto legislativo del Governo Conte, col quale si stabiliva che, sulla base di un'indicazione dell'Organizzazione mondiale della sanità, era necessario stabilire per legge una fase di emergenza sanitaria ed era stato stabilito che dovesse durare sei mesi, fino al 31 luglio 2020. Quindi saremmo ancora dentro quel periodo. Poi c'è stata una fase sostanzialmente di poco o nulla, salvo alcuni provvedimenti emanati in quei giorni dal Ministro della sanità (com'era giusto che fosse, perché è lui che per legge si dovrebbe occupare di emergenza sanitaria), con i quali erano anche stati limitati i voli dalla Cina. Ebbene, quel decreto legislativo ha spostato l'attenzione verso il Presidente del Consiglio dei ministri e quel passaggio ha poi provocato una serie di decisioni, a nostro giudizio, assolutamente fuori dalle regole del gioco, cioè fuori dalla nostra Carta fondamentale. È giusto che ciascuno di noi conosca bene, in casi come questi, cosa stabilisce la nostra Costituzione. Esistono due articoli che si occupano di stati di emergenza: il 77 e il 78 della Costituzione. Il primo introduce il provvedimento del decreto-legge, che deve intervenire nei casi di emergenza, quali ad esempio questo: il secondo comma, infatti, recita testualmente: «Quando, in casi straordinari di necessità e di urgenza, il Governo adotta, sotto la sua responsabilità, provvedimenti provvisori con forza di legge, deve il giorno stesso presentarli per la conversione alle Camere, che, anche se sciolte» - pensate un po' - «sono appositamente convocate e si riuniscono entro cinque giorni». È chiarissimo quindi quanto hanno voluto dire i nostri Padri costituenti. L'articolo 78 prevede un caso ancor più estremo e grave, cioè lo stato di guerra. In modo chiaro e inequivocabile la nostra Costituzione recita: «Le Camere deliberano lo stato di guerra e conferiscono al Governo i poteri necessari». Orbene, è chiaro a tutti, anche a chi non studia in modo attento la nostra Costituzione, che il sistema adottato dal Presidente del Consiglio dei ministri - e non posso neanche dire dal Governo, perché in realtà il decreto del Presidente del Consiglio dei ministri l'ha fatto lui, non l'Esecutivo - è fuori dalle regole del gioco. Questo Governo avrebbe dovuto adottare sin dall'inizio l' iter del decreto-legge: è stato accennato da qualcuno, ma non è stato fatto; adottare sin dal primo momento un atto, che di fatto è amministrativo, come il decreto del Presidente del Consiglio dei ministri, è stata una scelta arrogante, sbagliata e soprattutto fuori dalle regole della Costituzione. È stato un errore da parte nostra anche votare il decreto-legge n. 6 del 2020 - che, per consenso, collega Bagnai, abbiamo voluto votare tutti - e forse frutto di una valutazione buonista, anche alla stregua del monito che ci era pervenuto dal Capo dello Stato. Ricorderemo tutti - anche se sono trascorsi, sì e no, tre mesi o forse meno - che il Capo dello Stato intervenne a reti unificate per dirci che al momento c'era un'emergenza sanitaria nazionale, tutto il popolo italiano doveva essere unito, le forze politiche in campo si dovevano dimostrare responsabili e quindi dovevamo perseguire l'unità nazionale.
2020-05-21	M5S	MorraNicola	Infatti erano state fatte scelte di politica sanitaria - e cito un deputato della Repubblica - per cui era stata penalizzata la sanità territoriale, concentrando negli ospedali l'unica risposta sanitaria che si poteva dare. Quando poi è arrivata l'emergenza, questa soluzione si è dimostrata del tutto inefficace e anche all'interno del mondo delle Regioni governate da altri fronti sono state date soluzioni diverse con risultati ben più efficaci. Questa è la verità storica, questa è razionalità.
2020-05-21	M5S	MorraNicola	Signor Presidente, io credo che, nella nostra concezione di politica, non ci sia nulla di più alto della capacità di manifestare solidarietà. Così come, con orgoglio, io rivendicavo la capacità della sanità calabrese di aver curato due pazienti che provenivano da Bergamo, credo che sia motivo d'orgoglio per tutti i lombardi poter riconoscere...
2020-05-21	M5S	MorraNicola	Signor Presidente, volevo chiedere al Presidente del Consiglio una particolare attenzione. Questo punto è stato velocemente accennato da qualcuno, ma anche questa mattina noi abbiamo avuto notizia dell'ennesima operazione relativamente a corruzione nell'ambito della sanità pubblica in Sicilia. Su un ammontare di circa 600 milioni di euro, c'era qualcuno che si vantava di prendere il 5 per cento. Ora, è giusto tutelare i beni comuni, è giusto lavorare per una sanità pubblica, per una scuola pubblica, per un servizio di sostegno ad imprese e lavoratori, nella prospettiva del pensiero di Adriano Olivetti, mai troppo studiato, ma è altrettanto giusto fare in modo che tutto questo avvenga non abbattendo tutte le regole, ma trovando le regole giuste, facendo lavorare chi è onesto e, mi lasci anche dire, impedendo, con la massima severità, che, in nome dell'emergenza, si possa lucrare quello che non va lucrato.
2020-05-21	PD	BiniCaterina	Allo stesso modo, desidero sottolineare quanto enorme siano stati il lavoro di investimento sulle terapie intensive e sui posti letto in più, nonché la strategia per aumentare i tamponi e i test. Dobbiamo continuare in questa direzione. Dopo questa emergenza, non dimentichiamoci - questa è la mia raccomandazione - della sanità. Non dobbiamo tornare alla normalità di prima, non perché il nostro sistema non fosse buono, ma perché questa vicenda ci ha fatto capire che per troppo tempo abbiamo tagliato in un settore dove non ci possono essere tagli. Dovunque possiamo tagliare, ma non sui servizi universalistici. Teniamo presente questo elemento, presidente Conte. La seconda questione è relativa agli enti locali. La tratto in conclusione del mio intervento ma ci tengo molto perché la mia non è un'idea di governo centrale con un territorio distaccato ma di un governo diffuso. I nostri sindaci, i nostri presidenti di provincia, che sono in trincea quotidianamente, conoscono meglio di tutti i bisogni dei nostri territori, vedono le esigenze e sono in grado di raccogliere le istanze. Abbiamo lavorato per dare tre miliardi e mezzo agli enti locali. Forse ci sarà bisogno di reintegrare quel fondo ma intanto è un primo segnale importante, come è importante il tavolo di monitoraggio che è stato attivato. Lavoriamo, però, sul tema della semplificazione: il Paese riparte anche e soprattutto dagli enti locali. Diamo loro modo di semplificare le procedure, di investire, di fare le gare d'appalto, avendo il personale che progetta e che può far partire le gare in modo rapido. Questo ci chiedono. So che ci avete lavorato, so che ci state lavorando. Facciamo davvero un'opera di semplificazione che consenta ai nostri sindaci e ai nostri presidenti di provincia che stanno sul territorio di far ripartire il Paese, perché la ripartenza passa anche e soprattutto dalle loro gambe, dalle loro teste e dalle loro idee.
2020-05-21	PD	BiniCaterina	Visto che il tempo a mia disposizione è limitato, desidero concentrarmi su due temi di cui più mi occupo: la sanità e gli enti locali. Quanto alla sanità, tengo a sottolineare che i 3,5 miliardi di euro stanziati per gli investimenti sono un fatto storico che questo Paese non aveva mai visto.
2020-05-26	M5S	DragoTizianaCarmelaRosaria	Signor Presidente, ringrazio i colleghi per l'attenzione. Lunedì 18 maggio a Niscemi, Comune italiano di 28.152 abitanti della Provincia di Caltanissetta in Sicilia, terzo Comune della Provincia per numero di abitanti dopo Gela e Caltanissetta, si è consumato l'ennesimo uxoricidio, ad opera di Vincenzo Buccheri, che ha accoltellato la propria moglie nella casa di proprietà. Per la vittima, Giuseppa Pardo, sessantasei anni, non c'è stato nulla da fare. Vorrei sottolineare che stiamo parlando di un uxoricidio, non semplicemente di un femminicidio, se si può utilizzare il termine «semplicemente». In questo caso ci sono chiaramente delle dinamiche molto più complesse, che vorrei correlare a questo periodo di emergenza da Covid-19. Sembrerebbe infatti che la famiglia avesse già chiesto un intervento da parte della sanità locale e che l'uomo fosse stato sottoposto a un trattamento sanitario obbligatorio (TSO). Nonostante ciò, poiché non erano presenti denunce di maltrattamenti o di stalking, il signor Pardo ha continuato tranquillamente a rimanere all'interno delle mura domestiche. Sono stati i vicini di casa ad allertare il 118, facendo scattare l'intervento dei carabinieri della stazione di Niscemi e quelli del reparto territoriale di Gela. Il delitto si aggiunge a una lunga scia di uxoricidi e suicidi che hanno costellato l'ultimo periodo, dal lockdown fino ad oggi, in Italia. Altri casi di estrema follia, riconducibili a devianze sociali, si sono purtroppo consumati in Sicilia apparentemente per cause depressive ed economiche. Infatti, secondo le previsioni dell'Organizzazione mondiale della sanità (OMS), l'attuale pandemia rischia di scatenare un massiccio aumento di casi di malattia mentale. Con la mia segnalazione vorrei far notare che il Comune di riferimento si può definire cosmopolita, per la presenza di etnie e minoranze straniere, principalmente provenienti da Paesi dell'area nordafricana (Tunisia e Marocco, in primo luogo), ma anche da Romania, Polonia e Cina. È quindi una realtà variegata. Prendo spunto da questo ennesimo evento di morte per mettere in risalto che, in questi casi, non può esservi solamente un intervento repressivo, ma occorre intervenire anche nel campo culturale, fornendo delle risposte educative e culturali che richiedono una visione, un progetto di insieme e una meta da raggiungere.
2020-05-26	M5S	FerraraGianluca	Concludo dicendo che il dramma della Lombardia ci ha insegnato che la sanità deve essere pubblica ed efficiente per tutti e non privata per pochi ricchi. Invito certi politici a non offendere noi che abbiamo le mani libere e pulite: iniziate con il chiedere scusa, anzi perdono ai cittadini lombardi per questo disastro.
2020-05-26	M5S	FerraraGianluca	Signor Presidente, temo che in entrambi i rami del Parlamento di recente ci sia un problema: appena ci si permette di parlare della sanità lombarda succede un putiferio. È accaduto qui qualche settimana fa, con il collega Toninelli e poi con il presidente Morra, e alla Camera addirittura il deputato Ricciardi - cui va tutta la nostra solidarietà - è stato offeso e attaccato con una veemenza inaccettabile.
2020-05-27	FI	TiraboschiMariaVirginia	Un'ultima osservazione molto breve è la seguente: tutte le discontinuità che abbiamo osservato a seguito delle grandi rivoluzioni industriali non hanno nulla a che vedere con quella forte che stiamo vivendo a seguito di questa crisi e della digitalizzazione. Se non formate il corpo docente, non so dove si possa andare, nonostante con buona volontà - lo ribadisco - vogliate introdurre le tecnologie, con tutto il loro potenziale. Il corpo docente non è pronto a trasmettere il sapere, secondo un modello che non può più essere quello lineare, da chi sa a chi non sa: non è assolutamente ancora in grado di farlo. Se a questo andiamo ad aggiungere il fatto che non conosce come governare queste tecnologie, credetemi: state sprecando i soldi sulle prossime assunzioni, che sono sicuramente importanti per stabilizzare, con tutte le forme che avete individuato, ma che non attribuiranno una qualità formativa alla futura classe dirigente di questo Paese. Le soft skill che stanno al centro di un piano dell'Organizzazione mondiale della sanità e che dovremmo trasmettere ai nostri docenti, perché le trasmettano a loro volta agli allievi (ossia la capacità autocritica, di autocontrollo, di stare insieme, eccetera), non sono assolutamente nelle corde del corpo docente.
2020-05-27	LN	FregolentSonia	Nelle audizioni svolte in Commissione sanità ci è stato riferito che i bambini da zero a dieci anni, per le evidenze riferibili ad oggi, non sono esposti al virus. Sulla base di quali evidenze scientifiche state pensando di limitare il numero dei bambini nell'organizzazione delle classi? È una soluzione che potrebbe anche essere condivisa, se l'obiettivo fosse anche migliorare la didattica.
2020-05-27	M5S	AuddinoGiuseppe	Inoltre, sanità e istruzione tornino a una gestione centralizzata in capo ai rispettivi Ministeri: anche su questo dobbiamo aprire una discussione nazionale. È una questione di equità nazionale, perché questo è quello che tutti noi adesso siamo chiamati a rappresentare, maggioranza e opposizione. Non solo un'Assemblea di politici eletti a una funzione legislativa, ma uomini e donne, scelti da altri uomini e donne del nostro amato Paese, che hanno il dovere di intervenire con tempestività ed impegno per dare le risposte che i cittadini si aspettano da troppo tempo, per il bene comune. Ed è questo ciò che il Governo sta facendo, anche con questo decreto-legge, più che mai urgente nel suo significato letterale, grazie a misure indispensabili per la regolare conclusione di un anno scolastico fra i più difficili dal dopoguerra, forse il più difficile.
2020-05-27	M5S	AuddinoGiuseppe	L'emergenza del Covid offre ora tutti noi un motivo ulteriore di riflessione fondamentale su sanità e scuola. Non perdiamo questa occasione, cari colleghi: le spese per sanità e scuola siano allora liberate dai vincoli di bilancio per sempre. Lavoriamo tutti per questo obiettivo europeo, lavoriamoci insieme. Avremo un'Europa e una Italia migliori. Avremo tutto da guadagnarci.
2020-05-27	M5S	AuddinoGiuseppe	Sapete perché? Lo dico da insegnante: la scuola non è mai stata una voce di investimento seria nei programmi dei Governi passati, come non lo è stata la sanità, sempre oggetto di tagli indiscriminati, come se non ci sarebbe dovuto essere mai un domani su cui investire in salute e istruzione. Questo è il Governo che invece investe - eccome - in sanità e istruzione.
2020-05-28	M5S	GranatoBiancaLaura	Ieri, dopo un faticoso iter, durato la bellezza di quaranta giorni in Commissione, in cui si sono visti emendamenti riformulati all'infinito, in un'Aula semideserta - questo per far capire la considerazione reale in cui politici tengono la scuola italiana - abbiamo assistito ai discorsi di colleghi e colleghe che, con alcuni emendamenti, hanno richiesto sanatorie per i precari e, con altri, hanno chiesto fondi per le scuole paritarie. Che coincidenza e che originalità: si propone di mandare a fondo il servizio pubblico e si ostentano i vantaggi di quello privato, più efficiente e più economico. Neppure questa è una novità: sembra di assistere allo stesso copione dello smantellamento della sanità pubblica e delle varie privatizzazioni, che in questi ultimi trent'anni ci hanno privato di diritti e sovranità nel nostro Paese.
2020-06-03	LN	MarinRaffaellaFiormaria	Il 30 maggio, a ventisei giorni dall'uscita dal lockdown, a dodici dalla riapertura di bar, ristoranti e altre attività commerciali, i dati dell'Istituto superiore della sanità hanno certificato che il Friuli-Venezia Giulia è tra le Regioni con i migliori risultati nella lotta al coronavirus. La nostra piccola, ma immensa Regione, orgoglio di tutti noi friulani e giuliani, rientra tra i territori non a rischio per gli spostamenti dopo il 3 giugno. Il Friuli-Venezia Giulia è anche protagonista nella lotta al Covid. L'ospedale di Cattinara a Trieste ha investito in una nuova macchina che ha la capacità di fare 2000 tamponi in più al giorno. Ciò significa individuare più rapidamente la filiera dei contagiati ed evitare che possano diventare veicolo inconsapevole dell'epidemia. Il nostro governatore Fedriga parla con i fatti: ha stanziato contributi e incentivi per più di 50 milioni di euro a beneficio di imprese e lavoratori, semplificando anche le pratiche burocratiche per agevolare le attività in questa fase drammatica di guerra tra i poveri causata dal Covid-19. Nonostante questa intraprendenza di grande aiuto nella lotta al virus, lo Stato pretende dal Friuli-Venezia Giulia 726 milioni di euro, a fronte di una riduzione delle entrate stimata in circa 700 milioni. Si vogliono annientare le Regioni e la loro virtuosa autonomia, colpendole per indebolire e creare il peggiore dei mali: la dipendenza. La situazione risulta pertanto insostenibile ed è necessario che il Governo prenda al più presto provvedimenti per alleviare il peso fiscale che grava sulla Regione.
2020-06-04	FI	FerroMassimo	Ad oggi non abbiamo né un progetto rapido né una visione. Vi diamo alcuni consigli, se li accettate: vanno fatti investimenti nella sanità, vanno fatti interventi nella scuola e nell'edilizia scolastica, vanno fatti investimenti pubblici nelle infrastrutture, nelle strade, nei collegamenti ferroviari e nella digitalizzazione. Va fatta una riforma fiscale urgente, seria e orientata al mondo produttivo, all'occupazione, alle famiglie: la flat tax.
2020-06-04	FdI	ZaffiniFrancesco	Abbiamo un Presidente del Consiglio che va in televisione, prima di passare alle Camere, e utilizza termini come "bazooka" o "mare di liquidità", più adatti ad un imbonitore, a un venditore di pentole, o a chi appare in televisione per vendere qualcosa. Sono però, evidentemente, fake news, note come tali. Infatti, a quasi sessanta giorni dalla sua emanazione, ci troviamo a dover convertire il decreto-legge in esame, senza avere, ad esempio, alcuna notizia sui risultati che ha prodotto. Dopo circa sessanta giorni, un decreto-legge urgente avrebbe potuto produrre qualcosa, ma non è stata fornita nessuna informazione al riguardo. Abbiamo trovato dei riscontri sulla stampa e dei pareri, che abbiamo raccolto. Oggi il mondo bancario sta rispondendo in misura parziale sul provvedimento minore, quello relativo ai finanziamenti fino a 25.000 euro, qualora non ci siano problemi preesistenti da parte del richiedente, ovvero non abbia avuto ad esempio un problema con un assegno messo in sospeso. Figuriamoci poi cosa accade se ha avuto accesso a procedure concorsuali: neanche lo farebbero entrare in banca. C'è quindi questo baluardo e questa frapposizione del mondo del credito, rispetto ai beneficiari di una norma dello Stato, che, evidentemente, proprio per l'interposizione fittizia di questo soggetto, ovvero il mondo delle banche, diventa di lunga e difficile applicazione. Il dato dei finanziamenti fino a 25.000 euro qualche modestissima risposta l'ha data, per quei soggetti che non avevano alcun problema. Quindi si tratta di una norma che è andata non a risolvere problemi, ma, nella migliore delle ipotesi, ad aiutare. Se ci fossero stati problemi, i potenziali beneficiari - ripeto - neanche sarebbero potuti entrare in banca. Tutti gli altri provvedimenti, quelli corposi, che venivano definiti come bazooka, sono fermi. C'è infatti un problema serio, che avremmo potuto tentare di risolvere, qualora ci fosse stato un minimo di dibattito e un minimo di collaborazione: mi riferisco a quella famosa collaborazione, che non più tardi di ieri sera alle 18, il solito soggetto, ovvero il Presidente del Consiglio, ha largamente enunciato nei confronti delle Camere e delle opposizioni. Si tratta ovviamente di enunciazioni vuote, come tutti sappiamo, colleghi. Se ci fosse stato dunque un minimo di collaborazione, avremmo potuto circostanziare, ad esempio, che tutti i provvedimenti ulteriori, cioè quelli di misura economica rilevante, sono stati impossibili da attuare, perché gli istituti bancari aspettano di ricevere materialmente la garanzia, cosa che evidentemente tarda e non c'è. Il pezzo di carta non arriva e, se non arriva il pezzo di carta, le banche, che secondo un gergo noto sono abituate a sporcare le carte, non danno denaro e lo bloccano. Anche se l'istruttoria ha avuto buon esito, se non si perfeziona la garanzia, la procedura non si concluderà. Quindi, a sessanta giorni dall'emanazione del provvedimento in esame, esso è rimasto solo all'interno delle esternazioni del Presidente del Consiglio, che ama andare in televisione, perché ciò accarezza il suo ego e il giorno dopo, quando riguarda il video, ritiene di aver assolto al proprio dovere. In realtà, tutto questo resta nel video, come peraltro verifichiamo noi, oggi, in questa sede. Signor Presidente, mi sembra assolutamente evidente la marginalità del dibattito nei confronti di questo tema. Anche questa è una foto di quello che sta accadendo nel Paese: tutti noi siamo qui a beneficio di Facebook, perché poi prendiamo il nostro filmatino e lo mettiamo sui social, così almeno qualcuno ci ascolta. Non c'è però il contributo che dovrebbero dare le Camere su questo tema e proprio questo è, o dovrebbe essere, l'oggetto del mio intervento. Signor Presidente fatico però a parlare di cose ovvie e a dover convincere i colleghi di qualcosa che reputo assolutamente scontato. Oggi stiamo convertendo un decreto-legge senza relatore, con l'apposizione della questione di fiducia. Tutti gli atti licenziati dalle Camere relativi al Governo Conte 2 sono stati licenziati con la questione di fiducia. Provo solo immaginare - e provate anche voi solo ad immaginare, con un minimo di residua obiettività - che cosa sarebbe accaduto se questo si fosse verificato con un Presidente del Consiglio, non dico Salvini (figuriamoci se posso dire Salvini), ma diverso: qualunque Presidente del Consiglio diverso da Conte. Provate a immaginare se ci fosse oggi in carica un Governo che ha licenziato ogni provvedimento con l'apposizione della questione di fiducia. La collega Modena poco fa diceva che avete avviato una prassi per cui la discussione avviene in prima lettura mentre nella seconda viene apposta sistematicamente la fiducia. Purtroppo non è più neanche così, perché già in prima lettura mettete la fiducia; praticamente le Camere sono totalmente escluse e la fotografia di oggi ne è uno specchio evidente. Questo è un provvedimento importantissimo, anche perché ha un titolo assolutamente ridondante: liquidità. È quello che serve a tutti ed è quello che tutti chiedono: famiglie, imprese, professionisti cercano e chiedono liquidità; operai che hanno ricevuto l'ultima busta paga a febbraio e non ricevono la cassa integrazione chiedono liquidità, perché della liquidità c'è bisogno anche per fare spesa e per comprare il pane. Questo è allora l'argomento cardine che dovrebbe non impegnare, ma anche stravolgere le coscienze, perché di questo credo - senza enfasi eccessiva - dovremmo parlare. Questo è lo specchio del nostro Senato ed è inevitabile, perché questa maggioranza - e comprendo anche l'intervento di poco fa della collega Vono - in realtà ha adottato la riforma costituzionale di Renzi bocciata dal referendum. L'ha adottata; anzi, è andata oltre, perché quella cancellava una delle due Camere, mentre questo Governo le ha cancellate tutte e due. Questo è sotto gli occhi di tutti. Può anche funzionare in un momento di emergenza che si cerchino scorciatoie per dare soluzione a problemi enormi. Può anche funzionare e nessuno si scandalizzerebbe di ciò, ma prima di tutto va fatto di comune accordo e il comune accordo non può essere solo enunciato. In questi giorni in Commissione sanità ci siamo sinceramente sforzati, almeno sul tema della sanità, di trovare un accordo, Presidente, ma anche questo sembra purtroppo uno sforzo vano. Quindi, come primo presupposto, è indispensabile l'accordo tra maggioranza e opposizione. Quando si cercano scorciatoie, si cerca realmente la condivisione con l'opposizione. In secondo luogo, si presentano provvedimenti che arrivano a destinazione e al destinatario. Di questo provvedimento, quanto è arrivato a destinazione? Trovate voi, colleghi, un commento favorevole o positivo sul fatto che imprese, famiglie e professionisti hanno trovato ristoro in questo decreto? Ho fatto una ricerca nella rassegna stampa, ma non sono riuscito a trovare un solo articolo di un commentatore - e Dio solo sa quanto la stampa sia attenta in questo momento difficile nei confronti del Governo - che ha enfatizzato una sola parte di questo decreto che oggi andrete a convertire. Che cosa dire in chiusura, Presidente? PRESIDENTE. Chiuda però per cortesia. ZAFFINI (FdI). Ho finito. C'è un problema di decoro. Credo che anche la Presidenza si debba porre questo problema, perché tutto ha un limite e a un certo livello - e noi il livello l'abbiamo superato, Presidente (evidentemente parlo con lei come figura, non come collega) - anche il decoro delle istituzioni deve essere posto come il limite e certamente questo problema ce lo dobbiamo porre tutti insieme.
2020-06-04	LN	BriziarelliLuca	Signor Presidente, ho chiesto di intervenire per portare all'attenzione dell'Assemblea quanto accaduto in merito alle comunicazioni e alle informazioni del Governo sul rischio Covid nelle varie Regioni d'Italia, che ha interessato l'Umbria. Si è trattato di un vero e proprio scandalo, che ha visto non solo un errore, ma anche perseverare il Governo su una comunicazione che ha creato danni gravissimi alla Regione Umbria. Nella giornata del 14 maggio, consapevolmente, sono stati distribuiti dati riferiti al 26 aprile che collocavano l'Umbria fra le tre Regioni più a rischio della nostra penisola, e ciò ha arrecato un danno grave anche alla campagna di informazione avviata dalla Regione Umbria, volta invece a sottolineare come il territorio fosse sicuro. Al danno si è aggiunta la beffa, perché mentre in Europa questo veniva riconosciuto, tanto che il "Telegraph" in quei giorni consigliava l'Umbria come meta e Regione più sicura di Europa, erano proprio il Governo e l'Istituto superiore di sanità a mettere in difficoltà un territorio che stava cercando di risollevarsi. Sono stati tantissimi gli interventi compiuti non solo da parte della presidente Tesei e degli assessori, ma anche delle associazioni di categoria, che hanno segnalato non solo un ritardo nei dati utilizzati, ma anche un errore di fondo, che a tutt'oggi permane nel meccanismo di calcolo. Calcolare la percentuale dell'aumento dei casi in una Regione in cui già da giorni il numero è vicinissimo allo zero è proprio errato sul piano statistico e delle regole più elementari. Ebbene, a tutt'oggi, di quei 21 parametri, l'Rt (R con t) rimane quello più pesante e più importante. Allora noi siamo qui con forza a chiedere che nella cabina che finalmente è stata costituita si rivedano i parametri, soprattutto nelle situazioni limite. Quando lo stesso studio dice che l'errore in cui si può incorrere è superiore a 1 e il dato che si deve misurare è fra 0 e 1, l'unica risoluzione che si può adottare è dire che: in questa Regione non si può tener conto di uno studio che abbia siffatti parametri. Ora anche l'Umbria farà parte della cabina di regia. Noi chiediamo però che il Governo per primo - e tutti ricordiamo gli scontri e le contraddizioni fra i ministri Speranza e Boccia, che pervicacemente hanno voluto difendere questo meccanismo errato - metta mano al calcolo, perché si gioca con la salute, il lavoro e il futuro non sono dell'Umbria, ma di tutte le Regioni che ora, nella fase 2, potrebbero veder modificati, anche di poco, il numero dei casi che, se calcolati in questa maniera, avrebbero un danno irreparabile sul piano dell'immagine e del rilancio.
2020-06-04	M5S	FenuEmiliano	(ore 13,23) ( Segue FENU). Sempre dallo stesso documento, emerge la stima secondo cui circa l'84 per cento delle domande o comunicazioni relative alle moratorie sarà accolto dalle banche. Nel documento ci sono altri dati che riguardano l'accesso da parte delle PMI alla garanzia dello Stato, che non sto a elencarvi, anche se sono importi ed entità rilevanti. Siamo consapevoli del fatto che non tutti hanno avuto accesso alle misure e che queste non sempre sono sufficienti a compensare la grave perdita economica e di fatturato di questi mesi. I dati che vi ho letto dicono però che le misure messe in campo in realtà stanno funzionando: fuori c'è un Paese intero e unito, che vuole lavorare e fare le vacanze e ha voglia di vivere. In questi giorni abbiamo assistito, sicuramente perplessi, a polemiche e nuovi campanilismi, dolorosi dopo i giorni del lutto e della paura che tutti abbiamo vissuto. La tutela della salute non deve portarci al sospetto e alla paura del prossimo. Il 2 giugno si è celebrata la Festa della Repubblica, nata dal sacrificio di tanti che non avevano la provenienza regionale scritta sulla loro carta d'identità. Da sardo ho sentito attonito incomprensioni aspre tra esponenti della mia terra e politici lombardi. Da sardo voglio dire che Milano e la Lombardia hanno sempre rappresentato per me un esempio, una spinta propositiva, un impulso alle altre Regioni e città d'Italia a poter fare meglio, a crescere e a offrire una possibilità di miglioramento. Milano non è una città estranea; è sempre stato un pezzo importante della nostra vita nazionale e personale. Milano è di tutti. Più che di polemiche finto campanilistiche, dovremmo occuparci di dotare il nostro Paese di sistemi di controllo sanitario che prevengano e proteggano gli italiani tutti da possibili nuovi focolai. Il collega Ferro diceva poco fa che vanno fatti investimenti nella sanità. Tra le ultime due leggi di bilancio e gli ultimi decreti economici, grazie anche alla spinta convinta del MoVimento 5 Stelle, alla sanità sono stati destinati 7 miliardi aggiuntivi
2020-06-09	FI	BinettiPaola	Signor Presidente, Governo, colleghi, la cosa che mi sembra più interessante di questa nostra iniziativa odierna è l'aver riportato all'interno del Parlamento - e, in modo particolare, all'interno della Commissione di competenza, la 12ᵃ Commissione - una riflessione forte e chiara, che ci sarebbe piaciuto fosse stata a monte rispetto a una serie di decisioni assunte. A nessuno sfugge il fatto che oggi voteremo in modo unitario questa mozione sui test sierologici, quando in realtà sappiamo che i test sierologici sono già partiti a seguito dell'iniziativa presa dal Governo, come si ricordava prima, in accordo con l'Istituto superiore di sanità, che ha stabilito le modalità per formare il campione, e in accordo con la Croce Rossa, che di fatto interpella cittadini e procede ai test. Noi abbiamo sofferto molto in questa legislatura. Siamo oggettivamente alla metà della legislatura e nessuno di noi ha chiarezza su quanto durerà. Sicuramente abbiamo sofferto molto spesso l'idea che il Parlamento non fosse centrale nei processi decisionali. D'altra parte, c'è stata una rincorsa ai decreti del Presidente del Consiglio dei ministri, di cui - per carità di Patria - non faccio, l'elencazione, anche se me ne piace sottolineare la totale, assoluta mancanza di fantasia, perché ognuno di essi aveva un simile titolo: «Misure urgenti per fronteggiare l'emergenza epidemiologica», 25 marzo; «Misure urgenti in materia di contenimento e gestione dell'emergenza epidemiologica», 26 aprile; «Ulteriori misure urgenti per fronteggiare l'emergenza epidemiologica da Covid-19», 16 maggio. Ognuno dei decreti del Presidente del Consiglio dei ministri che si sono succeduti aveva lo stesso termine, lo stesso... PRESIDENTE. Chiedo cortesemente ai colleghi che sono accanto alla senatrice Binetti di accomodarsi. Vi ringrazio. BINETTI (FIBP-UDC). Ciò per dimostrare come il Governo - concretamente nella persona del Presidente del Consiglio e specificamente attraverso lo strumento del decreto del Presidente del Consiglio dei ministri, che è nelle sue mani - ha fatto di questo il perno attorno al quale ha ruotato tutta l'attività, avendo come forti consulenti esterni la commissione tecnico-scientifica, prima, e adesso la commissione Colao, e voglio capire come si metterà con il documento uscito appena ieri con gli Stati generali dell'economia che cominceranno domani o dopodomani. Abbiamo vissuto questo periodo di tempo con una tensione costante nel cercare di capire chi doveva decidere cosa e a chi toccasse esprimere un parere che precedesse l'operatività, mentre oggi sappiamo benissimo che era facile arrivare a una decisione unitaria sul piano scientifico, della valorazione, nonché delle scelte operative da fare semplicemente perché lo strumento, la macchina, l'ingranaggio in qualche modo si sono già messi in movimento. Il tentativo di oggi, che nasce per iniziativa del collega Zaffini e quindi per iniziativa dell'opposizione, in realtà cerca di individuare spazi concreti per dire: «Signori, ci siamo anche noi, siamo soggetti pensanti, siamo soggetti competenti». La 12ᵃ Commissione è ampiamente formata da medici e da persone che fanno ricerca, da persone che quindi che stanno sul pezzo, come si dice in gergo. Nel nostro piccolo rappresentiamo un comitato tecnico-scientifico: lo dicono gli studi fatti, lo dicono le esperienze professionali portate a termine, lo dice la passione politica con cui si cerca di fare sintesi tra la competenza tecnico-scientifica e quella politica intesa come ricaduta sul Paese delle decisioni che verranno assunte. La giornata di oggi, quindi, ha un po' questo valore e il fatto che questo valore venga segnato dal sigillo dell'unità dimostra anche come il Parlamento sia in grado di affrontare le sfide politiche che gli vengono sottoposte, sapendo individuare ogni volta ciò che è davvero funzionale al bene dei cittadini e del Paese. Non siamo così sciocchi da trasformare le divergenze o anche le diversità legittime di opinione in posizioni strategicamente conflittuali, ma siamo capaci di andare oltre le nostre differenze di pensiero, oltre i nostri conflitti - a volte anche oltre quelli personali - per comporre la visione di insieme, il trend verso il quale il Paese deve andare. Giova sicuramente in questa situazione anche il fatto che il sottosegretario Sileri abbia occupato in precedenza il ruolo di Presidente della 12ᵃ Commissione e abbia anche la delega ai rapporti col Parlamento su tutte queste tematiche - cosa di cui ci rallegriamo in modo particolare - perché questo facilita l'unità di intenti. Partendo da questo punto di vista, noi siamo anche convinti che da questa nuova unità e da questa riscoperta centralità possano nascere anche per il Paese indicazioni molto semplici e chiare. Mi è capitato in questi giorni di cercare di spiegare ad alcune persone la famosa logica delle tre T dell'OMS (tracciare, testare, trattare) e di parlare, da un lato, dei test molecolari, quelli che in gran parte sono andati sotto il nome di tamponi, per cui io stabilisco se il soggetto in atto è affetto dalla patologia oppure no, e, dall'altro lato, dei test sierologici, quelli che ci permettono invece di capire se c'è stata patologia e come l'organismo ha reagito e che ci forniscono, soprattutto, il dato formidabile del tasso degli anticorpi presenti nell'organismo, un dato straordinario al quale, grazie anche al contributo di molti scienziati, possiamo attingere, immaginando di trattare i pazienti con il plasma di quanti sono stati infetti e che sono guariti avendo prodotto anticorpi. Capite l'importanza di riuscire a tenere insieme queste tre fasi: capire chi è malato e chi non lo è, se ci sono portatori sani oppure pazienti asintomatici, oppure se ci sono pazienti che in qualche modo già esprimono la loro patologia, perché da questo punto di vista la clinica ci viene incontro con risposte più che esaurienti. Tuttavia sarebbe importante poter dire ai malati, a coloro che in qualche modo hanno subito anche l'attacco più virulento - lo dico in senso letterale - da parte di questo virus, che sono in grado di essere il paziente cura, il paziente farmaco, proprio per quello che hanno sofferto, che in qualche modo in loro ha lasciato anche una traccia come abbiamo ascoltato in questi giorni in molte testimonianze, cioè il dolore, il disagio, la confusione, la paura di morire, la sensazione di essere sballottati senza sapere dove andare; sarebbe cioè importante dire a coloro che tanto hanno sofferto che in questo momento sono il tesoro più prezioso che abbiamo e lo sono anche in senso biologico, perché da loro potremo estrarre quel plasma la cui iperconcentrazione di anticorpi consente di curare altre persone. Capite come il cerchio si può chiudere in una comunicazione efficace, che dice alla persona che non è soltanto lo sfortunato che ha subito l'attacco, ma in questo momento è l'elemento più prezioso del Sistema sanitario nazionale perché è colui che è destinato, proprio per aver sofferto, a curare altre persone. Se volete, questo dà anche una dimensione di senso, di significato al malato: la mia malattia non è stata inutile, io non sono solo fortunato perché sono sopravvissuto, sono ancora più fortunato perché, essendo sopravvissuto, posso tirare fuori dalle loro difficoltà molte altre persone. Per questo noi abbiamo insistito perché - nessuno si nasconde - ognuna di queste cose sia oggetto di dibattito scientifico; non a caso al primo posto degli impegni condivisi da tutti c'è quello di essere certi che il vaccino che si somministrerà risponda agli obiettivi che ci proporremo, come vogliamo essere certi che il plasma che sto prelevando sarà efficace. Tuttavia, come abbiamo imparato grazie anche all'infinità delle sciocchezze che ci è capitato di sentire in televisione, con l'ossessività con cui la televisione ci ha rimandato continuamente i messaggi, i virologi - tanto per dirne una - non sono affatto d'accordo tra di loro, ma molto spesso non lo sono neppure con sé stessi. Sappiamo che la scienza non è un dogma, ma è una realtà in continua evoluzione e questo rende necessario anche implementare la formazione scientifica che ricevono i nostri studenti a scuola, nei licei, nelle scuole professionali e successivamente in università. Ringrazio quindi i colleghi di quest'operazione e mi auguro che sia semplicemente una situazione ponte per riprendere a lavorare con unità, collaborazione ed efficacia
2020-06-09	FI	RizzottiMaria	Naturalmente, però, da quando sono apparse le prime sperimentazioni, le aziende hanno fatto a gara per produrre e mettere a disposizione quanto necessario per capire se si fosse contratto il virus, ma purtroppo ancora una volta il Governo, il Ministero e le task force, ancora impegnate a capire cosa si deve fare, non hanno messo a punto - o lo hanno fatto in maniera tardiva - un protocollo che attestasse quali potevano essere i test più efficaci e quali non avevano le giuste e dovute evidenze scientifiche. Basta vedere cha adesso è disponibile la app Immuni, ma non abbiamo avuto risposte sulla trasparenza e il percorso non è stato così rapido: sono due mesi che se ne parla e comunque non si sa ancora bene com'è la protezione dei dati personali. Il Comitato tecnico-scientifico del Ministero della salute ha di recente definito le caratteristiche richieste per i nuovi test sierologici, che dovranno avere affidabilità di almeno il 95 per cento, esecuzione rapida e dovranno dare la possibilità di essere eseguiti su vastissima scala, in diversi laboratori del Paese. Bene: queste specifiche sono indicate per i test tramite il classico esame del sangue, per i quali ci sono maggiori affidabilità e sicurezza. Le cose sono diverse per i test fai da te; basta vedere le offerte che circolano in Internet: 10 test a 200 euro più IVA, 30 test a 90 euro. Vorrei che ci fosse, proprio a tutela dei cittadini, un po' di chiarezza su queste notizie. Il Ministero della salute non può fare un certo tipo di campagna informativa, con l'Istituto superiore di sanità, per mettere in guardia i cittadini che comprano in rete dei test e poi magari credono di essere immuni e si ammalano due minuti dopo, non mettono più la mascherina e non osservano le distanze. Vorrei veramente che da parte del Ministero della salute ci fosse un'informazione chiara e univoca per i cittadini. Tra l'altro, i cittadini che si sottopongono a questo tipo di test poi non inviano certamente i loro risultati alle Asl, e allora a che cosa serve dal punto di vista epidemiologico? C'è quindi un certo caos, tanti ipotetici positivi, senza ulteriore controllo attraverso il tampone. È successo - ad esempio - in una clinica di Firenze, dove gli impiegati hanno ribadito che l'esame poteva essere eseguito dai privati e che, se il test fosse stato positivo, sarebbe stata la discrezione del cittadino a far chiamare il numero verde e richiedere il tampone; quindi, si tratta esattamente del contrario di quello che dovrebbe prevedere la prassi, ovvero immediatamente quarantena preventiva e tampone. Il mare magnum dell'incertezza, senza linee guida nazionali, ha permesso a ciascuna Regione di gestire in autonomia i propri cittadini. Ci troviamo con un'indagine del Ministero che non ha al momento gli effetti sperati, considerando che solo il 24 per cento della popolazione accetta senza remore, con ogni singola Regione che fa quello che meglio crede. In Emilia-Romagna - ad esempio - i privati possono fare il test individualmente solo su prescrizione del medico di base; in Piemonte e in Lombardia ci si può sottoporre volontariamente anche solo per curiosità; in Puglia è necessaria la prescrizione medica; in Campania e in Toscana non si sa. Sarebbero bastate indicazioni precise alle Regioni e ai centri privati, con l'obiettivo di sviluppare una metodologia di analisi che potesse fornire garanzie di sicurezza e affidabilità per tutti su tutto il territorio nazionale, anche alla luce delle ultime evidenze scientifiche dovute alla cura del plasma. Ecco perché nella nostra mozione abbiamo volutamente ed esplicitamente collegato i due temi di fondamentale importanza. La sperimentazione del plasma convalescente - ricordiamo che inizia dal 1890 - ha visto subito i suoi primi risultati. Non si è trattato, dunque, di esplorare una tecnica nuova. La notizia che in alcuni ospedali tale terapia sarebbe stata eseguita con successo risale allo scorso 2 aprile. Il dottor Franchini, ematologo primario del Centro trasfusionale di Mantova, lo spiegava bene: «Il concetto di plasma convalescente è in pista da trent'anni, addirittura ancora quando c'è stata la febbre spagnola agli inizi del Novecento. Nelle altre due epidemie da coronavirus, la Sars del 2002 e la Mers del 2012, è stato adoperato con successo; l'Organizzazione mondiale della sanità ne ammette l'utilizzo» e via dicendo. Il paradosso si è verificato quando i risultati sono stati evidenti. Secondo voi, è stato normale attendere più di due mesi prima che la sperimentazione potesse essere ufficializzata anche nel nostro Paese? La verità è che gli anticorpi formatisi e presenti nel plasma oggi sono stati in grado di salvare tante vite, aiutando il sistema immunitario dei pazienti. Il limite principale è quello di individuare i donatori guariti. Ma se si fosse fatto prima, se ne sarebbero salvate molte di più. La cosa importante è che si deve fare una riserva di questo plasma, che non è infinita, per avere il maggior numero di anticorpi. Per cui, si dovrebbe fare presto. Ed ecco a cosa servono anche i test sierologici: a poter avere più plasma a disposizione dalle persone che presentano gli anticorpi. Occorre che il Ministero si adoperi quanto prima per promuovere la cura del plasma in tutto il territorio e per creare una banca nazionale del plasma in grado di poter gestire le richieste che arriveranno da tutte le Regioni; richieste di buon senso, utili a non abbassare la guardia e a farci trovare pronti per ciò che non auguriamo possa ritornare. Nulla di miracoloso, ma, in attesa che la scienza e la ricerca facciano il percorso per lo sviluppo del vaccino, abbiamo il dovere di mettere a disposizione dei cittadini tutti gli strumenti efficaci e validi che, insieme ad altri, potranno consentirci di affrontare e vincere nel modo migliore questa epidemia.
2020-06-09	FI	SiclariMarco	Quante volte la stessa Organizzazione mondiale della sanità ci ha detto che ci potrà essere una ricaduta, una seconda ondata. Ecco, oggi vogliamo dare un contributo affinché si possa ridurre al massimo l'ipotetica seconda ondata, il rischio di andare incontro a una seconda ondata. La nostra mozione va in questa direzione.
2020-06-09	FdI	TotaroAchille	L'Organizzazione mondiale della sanità ci dice di testare, trattare e tracciare, e questi non possono essere slogan vuoti. Non ci possiamo trovare in una condizione di emergenza quale è stata la cosiddetta prima fase (la fase delle chiusure) senza sapere dove andare e cosa fare; adesso abbiamo chiaro il quadro di cosa fare. Caro Vice Ministro, bisogna anche prendere come esempio quanto di positivo è stato fatto nelle altre Nazioni. Non sono convinto che l'Italia abbia agito peggio di molti altri Stati, ma sono convinto che qualche altro Stato abbia agito meglio dell'Italia nella fase emergenziale, e faccio l'esempio della Germania. Se non mettiamo in atto nei prossimi mesi quello che è stato fatto in quel Paese, diventa difficile bloccare un eventuale ritorno del virus. Parlo anzitutto della necessità di potenziare la medicina sul territorio, cioè i medici di base e chi si trova in prima linea e in frontiera nel combattere il nemico. E poi è necessario potenziare gli interventi di screening, ed è questo l'oggetto della nostra mozione, e anche di altre. Non ci possiamo fermare, cari rappresentanti del Governo, signor Presidente, a un intervento spot su 150.000 persone in Italia; diventa troppo poco. In Germania è stato effettuato uno screening pesante sulla popolazione attraverso i tamponi e l'iniziativa sierologica. Anche l'altro aspetto di cui parlava il collega Zaffini prima non è di secondaria importanza, perché lo screening è una cosa, mentre l'intervento diagnostico è successivo ad esso. I cittadini che lo vogliono devono poter usufruire anche di test rapidi da reperire nelle farmacie, per certificare la prima fase, a seguito della quale si passa poi alla fase diagnostica. Tutti questi mezzi - secondo me - possono garantire qualcosa di importante e fornire anche maggiore sicurezza ai cittadini. A proposito dell' app Immuni, cari rappresentanti del Governo, siete stati per giorni e giorni a raccontarci se l' app vale o non vale; ma, se alla fine la gente non la scarica, essa diventa inutile. In Germania si è seguita non questa strada, ma quella del potenziamento della medicina di base sul territorio, facendo in modo di tracciare tutti coloro risultati positivi (mi riferisco al tracciamento del virus ed è stata creata una task force di 20.000 persone per effettuare i controlli. Abbiamo visto adesso che i numeri sono molto bassi; quando sono uno, due o cinque i casi di nuovi contagi, si potrebbero controllare tutte le persone che hanno frequentato quei soggetti. Ovviamente ci sono anche le persone asintomatiche ed è per questo che sono importanti le nostre richieste di potenziare le fasi dello screening e poi quella della diagnostica, che devono andare di pari passo. D'altra parte, non è una battaglia che abbiamo iniziato a combattere solo adesso. Già nel corso dell'esame del decreto cura Italia avevamo presentato un emendamento in questa direzione, in cui era previsto anche un finanziamento che poi abbiamo trasformato in un ordine del giorno, accolto dal Governo, che prevede lo stanziamento di 250 milioni di euro per potenziare le fasi dello screening e della diagnostica, con la possibilità di finanziare le Regioni per seguire questa strada. Signor Vice Ministro, in questa fase in cui il virus sembra essere meno aggressivo, potremmo sviluppare questi temi. Vediamo che a volte la discussione al riguardo è molto ampia; il mio consiglio è di evitare di fare quanto è successo nei mesi scorsi, con personaggi del mondo accademico e della sanità che in televisione dicono un po' di tutto. Non parlo di lei, signor Vice Ministro, perché lei ha sempre parlato di questi temi con grande preparazione e in maniera molto moderata e tranquilla, senza voler mai apparire come colui che ha la verità in tasca. Troppe persone, però, ci hanno lasciato stupiti nel vedere cosa stava accadendo tra chi doveva governare la fase emergenziale. Abbiamo sentito accademici dire tutto e il contrario di tutto. Non è più possibile, né accettabile procedere nei prossimi mesi in questa direzione, perché così si crea allarmismo fra le persone. Se non c'è la sicurezza della direzione in cui si va, si creano problemi incredibili che difficilmente possono essere risolti anche con interventi di carattere economico. Infatti, le ricadute dell'emergenza sanitaria possono essere veramente pesanti; sappiamo tutti - e lo stiamo valutando in questi giorni - cosa sta accadendo. Abbiamo presentato la mozione con fare costruttivo, pensandola già da tanto. Sappiamo che la madre di tutte le battaglie è quella volta a evitare che si ripeta una situazione di gravità ed emergenza sanitaria come quella che abbiamo vissuto nei mesi scorsi. Questa è la madre di tutte le battaglie; non vi è battaglia più importante perché le altre da essa discendono. Se potenziamo l'economia, ma la gente torna ad avere paura di prendere il virus, allora la ripresa economica del nostro Paese diventa un problema. Le fasi dello screening, del monitoraggio, del potenziamento della medicina territoriale e della diagnostica diventano fondamentali. L'intervento deve essere fatto in maniera massiccia, non con la app Immuni, né con 150.000 test. Devono essere fatti 10 milioni di test, così come avviene in Germania. Non ci inventiamo nulla; si tratta di un qualcosa che qualcuno sta già facendo. È in questa direzione che abbiamo presentato la mozione, con spirito costruttivo e senza alcuna volontà di mettere bandierine. Penso che tutto il Senato debba essere d'accordo con queste posizioni, perché - ripeto - sono quelle che possono garantire un futuro migliore ai nostri cittadini.
2020-06-09	FdI	ZaffiniFrancesco	Per quanto mi riguarda, richiamo la necessità di procedere a uno screening profondo della presenza del virus nella nostra popolazione e non è l'indagine di sieroprevalenza che risponde a questa necessità, evidentemente, essendo semplicemente un'operazione di natura statistica, non a caso pilotata dall'Istat. L'indagine di sieroprevalenza è una cosa e su quella ci pronunceremo quando andremo ad affrontare l'atto Senato 1800 in Aula, la necessità di procedere ad uno screening profondo è altra cosa. Con quale strumento, ce lo dice il Ministero, ce lo dice la comunità scientifica, ce lo dice tutta la filiera che approda alla validazione dei test, siano essi sierologici siano essi molecolari. Di sicuro, però, abbiamo bisogno di mappare la popolazione italiana nel momento in cui andiamo a riaprire tutte le attività. Questa mappatura non la possiamo fare con numeri risicati e limitati, dobbiamo procedere tendenzialmente ad analizzare tutta la popolazione - perché di questo si parla quando si parla di screening - a cominciare, evidentemente, da un numero consistente (ipotizzo 10 milioni di test) in un mese, un mese e mezzo. Questa cosa noi la possiamo fare solo avendo a disposizione strumenti di ampio uso e disponibilità (quindi è necessario che ci siano i pezzi), strumenti che non prevedano esami invasivi, perché è evidente che la popolazione si deve prestare volontariamente a questo tipo di indagine, e che non comportino la necessità di sottoporsi ad analisi di laboratorio con reagenti (abbiamo già verificato che a fronte dei tamponi non c'è poi la disponibilità dei reagenti, delle pezzature necessarie per analizzare in modo profondo la popolazione). Queste esigenze le presenteremo alla comunità scientifica, che ci dovrà dire, attraverso il Ministero, quali siano gli strumenti adatti. Sappiamo che è in corso di valutazione un tampone veloce sublinguale (ma io non faccio il virologo), sappiamo che esistono test sierologici che hanno una facilità di utilizzo e che vanno validati, perché presumibilmente ce ne saranno di buoni e di meno buoni. Sappiamo anche, Presidente - vorrei che i colleghi ascoltassero - che oggi tutte le Regioni, in totale assenza di regolamentazione, stanno procedendo autonomamente. Ieri sera abbiamo tutti visto una puntata della trasmissione «Report» che faceva perno proprio su questo, sul fatto che ogni Regione in assenza della validazione di test affidabili e nella evidente necessità di capire quale sia la presenza del virus nella popolazione e mapparla con esattezza si regola da sé. Sappiamo, infatti, che questo virus si caratterizza per una alta incidenza di non sintomatici e quindi è come andare - per usare ancora la metafora che ho sempre usato in queste discussioni - a fari spenti di notte: non ce lo possiamo, evidentemente, permettere. Non ci possiamo permettere un secondo lockdown e quindi dobbiamo mettere a disposizione delle Regioni, dei medici di medicina generale, di tutta la rete e di tutta la filiera della sanità pubblica strumenti adatti a verificare la presenza del virus. Questa cosa noi la diciamo nella nostra mozione, che si sintetizza con tre impegni. Non leggo i tre impegni nella quale la nostra mozione si sintetizza, ma impegnano anzitutto «a destinare le risorse necessarie». Ricordo che, a questo riguardo, c'è un ordine del giorno, approvato con parere favorevole del Governo in sede di discussione del decreto cura Italia, che diceva esattamente questo: bisogna mettere a disposizione delle Regioni congrue risorse per procedere all'acquisto di test rapidi, utili a mappare la presenza del virus nella popolazione. Altro impegno è «a regolarne l'utilizzo» - sto dicendo cose di una banalità sconcertante - e cioè: il Ministero deve dire quali sono i test utili allo screening, come effettuare lo screening, come raccogliere e ordinare i dati di risposta, come utilizzare tutto questo materiale informativo per procedere all'aggiornamento dei protocolli e delle misure di contenimento del virus. Col terzo impegno, nel presupposto che questo strumento debba essere ad ampia disponibilità, noi diciamo che esso deve essere autorizzato anche alla libera vendita in farmacia, per il semplice fatto che può esserci qualcuno che decide di andare in farmacia a comprare il test e di autodiagnosticarsi la presenza o meno del virus in termini non solo e non semplicemente di diagnosi, ma anche di indagine epidemiologica. Tutti i passaggi che prevedono screening, a mia conoscenza, prevedono un primo strumento approssimativo che, appunto, effettua una prima scansione della presenza del virus, salvo poi procedere, nei casi di positività, a una seconda indagine, più approfondita, utile alla diagnosi clinica, che accerta inequivocabilmente la presenza o meno del virus nel soggetto coinvolto. È ovvio che, se noi parliamo di screening, dobbiamo parlare di almeno dieci milioni di pezzi in su. Tendenzialmente, noi dobbiamo, nell'arco di due o tre mesi, mappare la presenza del virus in tutta la popolazione. Se di questo noi siamo consapevoli, per quanto riguarda Fratelli d'Italia, a noi non interessano le bandierine. Noi non vogliamo segnare semplicemente un punto. Lo abbiamo già fatto con la calendarizzazione in Aula di questo argomento, piuttosto che di altri. Noi il nostro l'abbiamo fatto. Adesso, ognuno si assuma le sue responsabilità. Siamo disponibili ad approvare un testo unitario, che parta da questi presupposti, evidentemente, ma sia chiaro che lo strumento della mozione è uno strumento che è appannaggio dell'opposizione: la maggioranza fa le leggi, la maggioranza fa gli ordini del giorno, l'opposizione utilizza quel piccolo strumento che è la mozione: lasciatecelo! Noi siamo disponibili a cancellare tutta la parte delle premesse e della legenda, disponibili a trattare sugli impegni, ma non disponibili, visto che la mozione è firmata da tutto il mio Gruppo, a non avere la prima firma. Siamo anche ulteriormente disponibili a condividerla questa benedetta prima firma. C'è la collega Castellone, che ringrazio e ringrazierò sempre per l'impegno che mette nel suo lavoro, con la quale noi siamo pronti a condividere la prima firma. Signor Presidente, io spero, quindi, che si possa procedere a una discussione franca e sincera. Dopodiché, potremmo anche decidere di sospendere per solo qualche minuto i lavori dell'Aula per tentare, in ultima ipotesi, di ottenere un testo unitario. Credo sia un risultato auspicabile che l'Assemblea del Senato dica qualcosa di suo in una fase emergenziale pandemica come quella che stiamo vivendo. Fino a questo momento, ciò non è accaduto.
2020-06-09	LN	CantuMariaCristina	Allo stesso modo noi abbiamo un lungo elenco di livelli essenziali di assistenza ampiamente disattesi dal classico scaricabarile. Per di più, sul versante della prevenzione, i dati non sono aggiornati da tempo, così come è stato per il piano antipandemia. Ebbene, l'importanza degli screening in igiene e sanità pubblica è di disporre di dati affidabili, in modo tale da far prendere le decisioni più pertinenti e giuste a chi è deputato a prenderle.
2020-06-09	LN	FregolentSonia	I laboratori di sanità pubblica devono essere in grado di affrontare le fasi dell'emergenza effettuando direttamente i test e nella quotidianità diventando il punto di riferimento per le aziende e i lavoratori che hanno bisogno di sostegno per poter lavorare in sicurezza e non di poliziotti sanitari. Le aziende vogliono punti di riferimento certi da contattare con linee di azione certe, ma è più facile lasciare - come fate voi - ogni responsabilità in capo ai datori di lavoro, vero? Giusto, ma anche questo lo dice il Comitato scientifico. (
2020-06-09	M5S	LAbbatePatty	L'ABBATE (M5S). Signor Presidente, colleghi senatori, signori esponenti del Governo, ministro Costa, la diffusione del Covid-19 è legata alla sottovalutazione dell'impatto delle attività umane sull'ambiente. Il riscaldamento climatico è una sorta di pandemia a rallentatore e non finirà con la fine di questa emergenza. Quello che stiamo vivendo è un momento storico molto particolare e unico, che ci spiega chiaramente che dobbiamo affidarci alla scienza. Mi domando allora perché abbiamo chiesto alla scienza di risolvere i nostri problemi col Covid-19, ma poi a volte non vogliamo ascoltarla, quando ci parla di climate change, quando ci parla delle problematiche che ci sono a livello globale perché - sia chiaro - quando passerà l'emergenza da Covid-19, quella climatica ci sarà ancora. L'emergenza sanitaria ha fatto sì che i popoli di ogni Paese si unissero per combattere un nemico comune, creando un fronte unico globale, un'unica comunità. Sul clima dobbiamo fare la stessa cosa: con la stessa forza, con la stessa grinta e resilienza che abbiamo avuto in questo momento, dal quale stiamo uscendo, dobbiamo affrontare l'emergenza climatica. In questo periodo sono rallentate le emissioni di CO₂ in atmosfera; e dico rallentate perché - guardate - la CO₂ in atmosfera c'è: siamo arrivati a 417 ppm. L'anidride carbonica ha una permanenza in atmosfera di 100 e più anni e quindi continueremo a scontare una storia di emissioni passate. Invece in questo periodo di fermo sono diminuiti altri inquinanti, quelli chiamati pm5, pm10, i cosiddetti NOx; per questo abbiamo sentito un'aria più sottile, diciamo che respiriamo meglio, il pianeta ha respirato. Bisogna però prestare attenzione ad una cosa. Se noi continuiamo a dire - come ci dice anche l'Europa - che nel 2050 vogliamo la neutralità climatica, quindi stiamo facendo una serie di azioni per eliminare l'anidride carbonica, devono essere portati avanti impianti e tecnologie sostenibili; purtroppo la termodinamica e la scienza insegnano che una combustione crea anidride carbonica in atmosfera, crea NOx, SOx, idrocarburi policiclici aromatici (IPA), può creare diossine (dipende da quello che si brucia). Dico quindi di cercare di affidarci alla scienza e magari di non parlare così in generale sulle varie tecnologie. A parte questo, purtroppo l'emergenza sanitaria ha messo a rischio un'altra cosa molto importante: gli incontri che dovevamo avere per definire le strategie per la conservazione della biodiversità e del clima. Praticamente la Cop 26 è slittata al 2021, come anche la Cop 15 per la convenzione sulla biodiversità, che era prevista ad ottobre in Cina. Purtroppo anche noi in Italia con il ministro Costa, che ringraziamo, dovevamo effettuare la Cop Giovani e la cosiddetta pre-Cop, ma anche queste sono state rimandate al 2021. Incontri di questo tipo non devono passare in secondo piano, perché non sono solo Greta o i nostri ragazzi nelle piazze o il mondo scientifico a chiederci in questo momento un cambiamento delle azioni concrete; ce lo chiede anche il mondo dell'economia e della finanza, perché tutto è collegato. Può sembrare scontato, ma trovare soluzioni per l'emergenza climatica significa trovare soluzioni per il nostro futuro in generale, per il nostro modello economico, per la nostra stessa salute. Con il green new deal l'Europa sta di fatto proponendo un patto economico non solo tra i vari Paesi, ma fra tutti gli stakeholder, quindi l'industria, le associazioni, i policy maker, quindi abbiamo tutta la cittadinanza. È chiaro che il vecchio modello economico ha fallito e che la nuova via deve essere green e basarsi assolutamente sull'economia circolare, che non è greenwashing perché le nostre aziende italiane sono bravissime a poter ricostruire questa filiera inversa; ovviamente hanno bisogno di sostegno da parte del Governo, che si sta impegnando con tutte le sue forze. Chiaramente devono essere supportate le aziende e le tecnologie veramente sostenibili e a basso impatto. Un'altra cosa di cui vorrei parlarvi per farvi capire è che alla fine non ci rendiamo conto di quanto un modello economico possa sbagliare; ad esempio qualche tempo fa il prezzo del petrolio è calato perché la domanda è scesa a causa del blocco. Quando noi parliamo di sviluppo sostenibile intendiamo che dobbiamo lasciare alle generazioni future gli stock di energie combustibili non rinnovabili come il petrolio, quindi dovevamo essere felici che il petrolio non doveva essere estratto, ma rimaneva lì per le generazioni future. Invece i prezzi si sono abbassati, hanno fatto concorrenza alle energie rinnovabili, che stiamo portando avanti, ma anche alle nostre aziende italiane perché i prodotti e i materiali riciclati adesso sono in competizione con le materie prime vergini, perché ovviamente sono realizzate da petrolio e gas naturale. Ciò significa che dobbiamo cambiare modello, dobbiamo revisionare tutto. Questo nuovo modello deve essere economico ed ecologico. Come ho detto prima, l'emergenza climatica richiede il risveglio di una responsabilità collettiva, uno sforzo su scala globale. Servono dei piani di prevenzione; in queste settimane di gestione del virus abbiamo potuto osservare cosa significa combattere contro qualcosa che non conosciamo, perché ovviamente non c'era nulla in precedenza; per questo bisogna effettuare dei piani di prevenzione chiari. Contro i cambiamenti climatici servono misure di mitigazione e adattamento. L'emergenza climatica è stata dichiarata da 1.432 giurisdizioni, da Comuni e Nazioni, e in Italia il Governo, con il nostro premier Giuseppe Conte, ha avuto la capacità di farsi carico di un indefinito spettro come il coronavirus. Lo abbiamo affrontato a testa alta. Ora tutto il MoVimento 5 Stelle chiede che venga affrontato con la stessa forza il tema dell'emergenza climatica e noi lo faremo. Lo faremo perché un bambino nato oggi vivrà un mondo che sarà di oltre quattro gradi più caldo della media preindustriale, con i cambiamenti climatici che incideranno sulla salute umana, dall'infanzia fino all'adolescenza, all'età adulta e alla vecchiaia. È vero che in questo momento nel cesto delle preoccupazioni quotidiane di un genitore ci sono le bollette da pagare, un figlio ammalato o come poter pensare al sostentamento della propria famiglia. Quindi la preoccupazione per il clima è un progetto che può sembrare magari a lungo termine, è come una specie di rumore di fondo. Il clima purtroppo è percepito in questo modo; l'ambiente è percepito come qualcosa di esterno. Il virus lo abbiamo vissuto sulla nostra persona, ma il clima lo vediamo un po' lontano. Purtroppo però non è così; è tutto collegato. Questo è il momento di mettere sullo stesso piano non quello che viene definito un fenomeno o un problema, ma la nostra stessa vita. Molto spesso a cosa ci portano la nostra quotidianità e la nostra vita urbana? Nelle città ci muoviamo da un appartamento climatizzato a un auto climatizzata, per lavorare in un ufficio climatizzato. Siamo sempre meno esposti al clima naturale. In certi casi estremi una persona può uscire di casa, tuffarsi in una metro e passare in ufficio, praticamente senza mai vedere il cielo e la maggior parte della gente non sa neppure da dove arriva l'acqua che scorre nel suo rubinetto. La nostra civiltà umana dell'era dell'antropocene ha un'idea molto astratta e distante del mondo naturale e, ancor di più, del clima, giacché non si vede e non si tocca. Questo è il nostro problema. Vi ricordo però anche un'altra cosa: nel 2017 l'Organizzazione mondiale della sanità aveva avvertito che le infezioni virali, batteriche o da parassiti sarebbero state una delle minacce più consistenti per il pianeta, proprio a causa dei cambiamenti climatici. Concludo: viviamo un momento di responsabilità. Serve una conversione ecologica dell'economia e della società. Vi dico le parole di Papa Francesco: «è necessario unire tutta la famiglia umana nella ricerca di uno sviluppo sostenibile e integrale». Il nostro Governo sta portando una grande rivoluzione culturale: efficientamento energetico, piantumazione degli alberi, stop alle trivellazioni, bonus mobilità e incentivi per l'acquisto di veicoli green, efficienza energetica e tanto altro. L'Italia in questo contesto deve giocare un ruolo fondamentale e il nostro Governo ha le capacità e la forza per portare avanti questa battaglia. Sarà un lungo cammino, ma insieme ce la faremo. Per questo oggi il MoVimento 5 Stelle voterà a favore della nostra mozione che riconosce l'emergenza climatica, l'attuazione dell'accordo di Parigi e degli obiettivi dello sviluppo sostenibile dell'Agenda 2030
2020-06-09	M5S	SileriPierpaolo	Signor Presidente, ringrazio tutti per l'armonia trovata confluendo in un testo unitario che sarà utile alla ricerca, al giusto utilizzo dei test sierologici, alla terapia, alla cura e al risparmio. Ricordo che in sanità risparmio significa ampliare la platea di coloro che possono beneficiare di una diagnosi o di un trattamento.
2020-06-09	PD	BoldriniPaola	Signor Presidente, colleghi senatori, sottosegretario Sileri, dobbiamo dire che le misure di contenimento messe in atto dal nostro Governo italiano, non senza polemiche, hanno comunque permesso - questo lo dobbiamo rendere evidente - che dal 18 maggio, prima, e dal 3 giugno, poi, in Italia si allentassero le restrizioni alla circolazione degli italiani, entro i propri confini e all'interno di quelli regionali. Quindi, l'intero Paese ha avuto una sorta di liberalizzazione. Hanno permesso il riavvio del tessuto economico e produttivo, seppur con tanta attenzione e cautela da parte di tutti e hanno iniziato a diffondere un po' più di fiducia. Ci siamo sentiti un po' più tranquilli; non definitivamente, ma un po' più tranquilli. Finalmente, quindi, abbiamo iniziato a riprogrammare il nostro futuro tornando a una quasi normalità. Possiamo senz'altro dire che è stato un periodo non facile e una situazione per noi inedita. Abbiamo imparato a conoscere prima il virus e poi la malattia, ma senza avere nessuna certezza su ciò che stava avvenendo attorno. Abbiamo visto tanti esperti dire cose che si sono poi rimangiati. Tutta questa situazione ci ha portato a complicare notevolmente la situazione. Grazie a Dio i dati dei contagi e delle vittime nelle ultime settimane sono molto incoraggianti e, quindi, bisogna pensare che siamo arrivati quasi definitivamente fuori dall'emergenza. Non dobbiamo fare, però, l'errore grave di pensare che il virus non ci sia più. Non è così; purtroppo il virus è ancora fra di noi e la riprova è il nuovo focolaio qui a Roma. Questo dimostra che dobbiamo stare molto attenti: è sottotraccia e in maniera subdola ci può colpire. Le misure di distanziamento sociale sono importanti, come lo sono l'utilizzo della mascherina e il lavarsi le mani continuamente. Sono state importanti perché i cittadini italiani sono stati bravi e hanno davvero messo in pratica tutto ciò che il Ministero ha sempre detto. Su queste cose non c'è mai stata alcuna incertezza. Voglio ricordare nuovamente la capacità straordinaria del nostro sistema sanitario nazionale. Dobbiamo continuare a vigilare per scongiurare da subito nuove ondate di peggioramento, facendoci trovare pronti sulle modalità di affrontare ogni nuova emergenza. I tre mesi passati, che sembrano anni trascorsi in questa emergenza, ci hanno insegnato come dobbiamo agire sia negli errori che nelle criticità e da lì bisogna imparare. L'Organizzazione mondiale della sanità (OMS) ci ha detto che dobbiamo avere tre azioni prioritarie: tracciare, testare e trattare precocemente i pazienti: bisogna trattarli fin da subito, appena emerge il sintomo e, soprattutto, tenerli nel loro domicilio per evitare tutto ciò che è successo - non ve lo devo dire io perché abbiamo avuto immagini davvero sconfortanti - in attesa che ci sia un vaccino che davvero possa aiutarci e una terapia farmacologica efficace che ci possa aiutare a uscire da questa emergenza. Abbiamo detto che bisogna tracciare, identificare rapidamente i casi, rafforzare il testing con nuovi metodi ad alta specializzazione con una grande sensibilità - abbiamo visto che anche su questo ci sono dati contrastanti - per accertare fin da subito la presenza del virus laddove si trova. Il 25 maggio - lo abbiamo trattato anche in Commissione - è partita l'indagine sieroprevalenza con un po' di difficoltà, perché i cittadini sono - come vi dicevo - ancora un po' increduli su questa cosa. È, però, un'indagine importantissima. È stata fatta con il Ministero della salute insieme all'ISTAT, che di statistiche ovviamente se ne intende moltissimo. Per l'indagine, pertanto, sono stati individuati 150.000 cittadini sulla base del sesso, dell'età e della tipologia di lavoro. Non tutte le attività lavorative hanno, infatti, le stesse problematiche e lo stesso livello di rischio. L'indagine servirà per avere un'epidemiologia del Paese e dovrà rappresentare una fotografia dello stato di diffusione del virus in questo specifico momento storico con l'ondata epidemiologica che abbiamo avuto. Diventa, pertanto, fondamentale avere il quadro più esauriente possibile rispetto al fabbisogno dei test molecolari sia per gestire le fasi successive che per sostenere l'indagine sierologica, perché da questa indagine potrebbero emergere delle persone che hanno bisogno di fare anche il test molecolare, che abbiamo detto essere in questo momento l'unico più certo che ci sia per capire se il virus è in atto. Vi è quindi necessità di collaborazione fra le parti che devono eseguire i test, dal punto di vista sia sierologico sia molecolare, per comprovare la positività o meno nei confronti del virus. Devo davvero ringraziare tutti i colleghi, la senatrice Castellone, prima firmataria di questa mozione, ma anche il senatore Zaffini, tutta la Commissione sanità e il Governo, qui presente con il sottosegretario Sileri, per essere riusciti a condividere impegni univoci da porre nei confronti del Governo. Questi impegni sono utili per farci capire come affrontare in maniera sistematica eventuali emergenze che si presenteranno, per superare le criticità che sono emerse durante la pandemia, evitando quindi fughe in avanti e in solitaria di alcune Regioni, che come abbiamo visto non hanno nemmeno prodotto i risultati che si erano preposti, e per rassicurare - nel rispetto dell'autonomia regionale, per carità di Dio - tutti gli operatori sanitari con regole certe e dati uniformi. È necessario quindi prevedere una piattaforma univoca, come proposto negli impegni, per raccogliere i dati, in maniera tale da compararli tutti insieme, perché solo con la comparazione riusciremo ad avere un'informazione ufficiale. Occorre altresì assicurare, come dicevo prima, la disponibilità di test molecolari rapidi nei luoghi in cui sono presenti maggiori fragilità, quindi nei luoghi di cura, nelle residenze sanitarie assistenziali, nei luoghi in cui vi sono persone con fragilità importanti. La crisi economica che abbiamo visto derivare dall'emergenza sanitaria deve indurci a trovare soluzioni sanitarie certe, per evitarne una nuova, che potrebbe derivare da una eventuale ulteriore ondata dell'epidemia. Sono argomenti importanti, che noi abbiamo trattato tutti insieme, in occasione dell'esame di una mozione in Commissione sanità, con la quale abbiamo avuto la possibilità di svolgere audizioni che ci hanno davvero consentito di riflettere su cosa debba fare la politica. Oggi, con questa mozione unitaria, abbiamo capito che bisogna davvero trovare un filo conduttore con tutti gli operatori, con tutti gli attori, per trovare una soluzione per i nostri cittadini. È questo che i cittadini si aspettano da noi, in questo luogo, nel Parlamento, ed è questo che noi restituiamo, come impegno assunto da parte del Governo. Dichiaro perciò il voto favorevole del Gruppo Partito Democratico.
2020-06-09	PD	CollinaStefano	Il secondo punto è la strategia sui test: qualcuno dice che non c'è una strategia sui test, mentre io dico che c'è ma dobbiamo capire come collocarla rispetto alle condizioni scientifiche, di produzione dei test, di validazione dei test esistenti e alla possibilità di eseguirli a tappeto. Abbiamo sentito anche in Commissione, in sede di audizione, che i test a tappeto certi che danno sicurezza, e cioè quelli molecolari, non riusciamo a farli. Allora la strategia sui test qual è? È inseguire il virus nel momento in cui si presenta e cercare di isolarlo il più possibile nel momento in cui si evidenzia. Questa è la strategia che tiene insieme la capacità di fare dei test certi con un'organizzazione del sistema sanitario e della disponibilità dei cittadini, che ci consente di isolare nuovi focolai. Questo è il punto ed è il senso dell' app Immuni, che spero abbiate scaricato tutti, perché noi siamo le persone che hanno un maggior numero di contatti e con tale applicazione potremo sapere se siamo venuti in contatto con qualcuno dichiarato infettato. Questo è il metodo con cui tutti noi qui dentro ci mettiamo reciprocamente in sicurezza rispetto al rischio del contagio. E, nel momento in cui avviene il riconoscimento di un caso, il cosiddetto caso indice (poi ci sono le circolari del Ministero che spiegano per filo e per segno la strategia di test e di tracciamento), si interviene per cercare di isolarlo in modo più chiaro, incrociando tutti i contatti del caso indice individuato. E occorre tutto questo perché non abbiamo la certezza sui test sierologici e non ci sono ancora test rapidi. Questa è la strategia che tiene conto del dato nel momento attuale. Come terzo punto - e concludo - c'è però un'evoluzione, perché settimana per settimana cambiano le cose: vengono maggiormente evidenziati, dal punto di vista scientifico, alcuni aspetti che ci offrono possibilità in più, ma c'è anche un'evoluzione nella sensibilità delle persone. Se il Presidente della Sardegna deve offrire un buono spesa per invogliare i turisti che arrivano nell'isola a fare il test, vuol dire che non c'è una propensione generale delle persone a sottrarsi al test. Questo dà il senso ulteriore alla strategia dei test che stiamo perseguendo in questo momento, che è appunto quella che spiegavo prima. Credo che nell'evoluzione delle situazioni, dal punto di vista sia scientifico che del sentiment complessivo, settimana per settimana possiamo fare dei passi in avanti anche in Parlamento nella valutazione delle scelte da fare. Possiamo fare dei ragionamenti e confrontarci per capire, specialmente in Commissione igiene e sanità, al di là delle posizioni di partenza preconcette, dovute al fatto che ciascuno può avere in mente un sistema o un'organizzazione delle cose. In realtà, sono i fatti che ci costringono e ci danno una mano a trovare insieme la strada, per applicare scelte possibili e fattibili. Mi sembra che in tutte le mozioni presentate troviamo la parola «aggiornare», che evidenzia un'intenzione comune. Settimana per settimana dobbiamo aggiornare le nostre valutazioni e cercare di capire come stiamo rispondendo alla pandemia dal punto di vista organizzativo, della prevenzione e, soprattutto, dell'isolamento del virus. Credo che su questi temi abbiamo fatto dei passi avanti e il Ministero della salute abbia proceduto con la giusta prudenza nella valutazione dei test sierologici, in questo periodo, anche in relazione al contesto, nel quale le Regioni hanno dato risposte diverse e scoordinate. Auspico dunque che la discussione odierna porti a trovare un punto di incontro condiviso, perché credo sarebbe un segnale positivo e importante da fare in questo momento.
2020-06-09	PD	CollinaStefano	Signor Presidente, desidero anzitutto dare atto del lavoro svolto anche in Commissione e dell'impegno che tutte le parti politiche hanno messo nella discussione che da vari giorni si sta svolgendo sui temi della sanità. Prima qualcuno ha fatto la stessa valutazione e anche io voglio ringraziare i colleghi perché, al di là delle differenze, in Commissione igiene e sanità cerchiamo di trovare gli aspetti che, nella sostanza, ci consentono di affrontare questa pandemia nel modo più adeguato possibile.
2020-06-10	FI	FlorisEmilio	Sono due entità che viaggiano su binari diversi, invece sarebbe opportuno che la sanità, che è fatta di reti ospedaliere ma sicuramente anche di territorio, fosse fortemente connessa, in cui i due elementi non siano uno contro l'altra, ma uno per l'altra.
2020-06-10	FI	RizzottiMaria	Avete scelto una app, che gli italiani non scaricano sui propri dispositivi, perché non è stata fatta chiarezza né sul modo in cui è stata scelta, né soprattutto sulla privacy. Proprio oggi abbiamo votato qui in Assemblea uno studio epidemiologico del Governo, che stenta a dare i suoi frutti, perché solo il 24 per cento delle persone risponde positivamente alle richieste della Croce Rossa. Per ripartire, il Paese avrebbe bisogno di strategie diverse, perché se è vero che la app aiuta nell'individuazione dei contatti degli asintomatici positivi, il passo successivo è pratico. Non si può chiedere alle persone di testarsi, se poi devono aspettare tra i sette e i dieci giorni per ricevere un tampone, isolandosi intanto dalla famiglia e dal lavoro. Signor Ministro, ha parlato quindi di grandissime risorse, ma vorrei che rispondesse ad esempio sull'assunzione di tutti gli operatori sanitari, quando finiranno le risorse, i contratti scadranno e i nostri ospedali rimarranno nuovamente privi di forza lavoro. Si devono dare risposte. Io avrei usato un'altra T, la quarta, che è quella della tempestività, che avrebbe dovuto risultare in ogni sua comunicazione. È invece mancata tempestività, ad esempio, nel dare l'ok per l'autorizzazione alle autopsie: solo dalle autopsie si è capito qual era la causa di morte, dovuta al virus, ma il Ministero della salute le ha bloccate per due mesi e le ha sbloccate solo ieri. Abbiamo visto mancanza di tempestività nel dare l'ok alla sperimentazione della plasmaferesi. Perché si è partiti così tardi? Perché l'Agenzia italiana del farmaco (AIFA) e l'Istituto superiore di sanità hanno ignorato per due mesi i risultati dell'ospedale di Mantova e al momento dell' ok hanno assegnato la sperimentazione a quello di Pisa, che ha trattato due casi, contro le centinaia di casi trattati a Mantova e Pavia. Chissà? Affari di sangue o di famiglia, o qualche conflitto di interessi? Signor Ministro, veniamo però al domani. Pensa di aspettare ancora qualche mese per attivare un piano straordinario per le liste d'attesa, che in questi mesi sono cresciute più di quanto non lo fossero già, in modo che anche gli altri pazienti con patologie cardiovascolari, oncologiche o croniche possano tornare a curarsi? Per favore, mi fa un po' ridere sentire che adesso si sollecita il caregiver familiare per tutti i disabili e le persone portatrici di handicap rimaste a casa in questi mesi, da sole, senza supporto. Poi abbiamo visto che si stanziano 150 milioni di euro per i monopattini e 50 per le disabilità: è veramente ridicolo!
2020-06-10	FI	SiclariMarco	Oggi discutiamo un provvedimento che prevede studi epidemiologici e statistiche rispetto al Covid-19. Presidente, noi ci rendiamo conto che questo provvedimento ha già registrato dei profondi limiti, sia nel merito che nel metodo. Nel merito, questo provvedimento prevede 150.000 test da somministrare ai cittadini italiani mediante un prelievo di sangue che deve essere fatto in luoghi specifici, attraverso la Croce Rossa italiana, che ringraziamo e dalle notizie che sono arrivate ieri in Commissione dal commissario Arcuri, su 167.000 telefonate e contatti avuti con i cittadini invitati a fare il test, soltanto 17.000 hanno risposto dando la disponibilità. Quindi, già questo è un limite allo screening. Sappiamo tutti - mi rivolgo al vice ministro Sileri che è un validissimo medico e lo sa benissimo - che l'approccio con la popolazione deve essere meno invasivo possibile, quando si tratta di fare uno screening, altrimenti i tempi si allungano di molto perché è difficile andare a individuare chi è disponibile a partecipare e, allungando i tempi, rischiamo anche di non rispettare la volontà del Governo di intervenire rispetto alle soluzioni da apportare a beneficio del Paese. È chiaro che aprire il Paese senza un'indagine epidemiologica è comunque un rischio; il fatto di farla certamente può essere un vantaggio, ma fatta in questo modo non aiuta né il Governo a trovare le soluzioni, né i cittadini a capire quale sia la presenza del virus all'interno del nostro territorio e soprattutto a capire quanti cittadini italiani siano stati a contatto con il virus. Questi test sostanzialmente servono per comprendere quanto sia stato presente il contagio in Italia, per individuare la percentuale della popolazione italiana che è stata coinvolta e lo si vede attraverso il risultato del test, che rivela la presenza di immunoglobuline e di anticorpi, sviluppati o meno. Ci rendiamo conto che 150.000 test a fronte di una popolazione di 60 milioni di persone sono inefficaci. Ci sono poi dei limiti anche per quanto riguarda il metodo, perché è assurdo che oggi ci troviamo in quest'Aula, in Parlamento, a dover discutere e votare un provvedimento che è già operativo: non c'è nulla da approvare oggi e da far partire domani, perché i test li stanno già effettuando. Piuttosto, come abbiamo detto ieri in quest'Aula e come ho detto anch'io, intervenendo sulla mozione che abbiamo presentato con i colleghi di Forza Italia, è necessario coinvolgere almeno il 10 per cento della popolazione, almeno sei milioni di cittadini italiani, in uno screening che possa dare risposte concrete al Governo e indirizzi su dove e come intervenire, che consenta di capire dove sia stato maggiormente presente il virus e capire quale sia il livello di immunità della popolazione. Attraverso questi test, riusciremo anche a comprendere quanta disponibilità ci potrà essere, da parte di chi si è ammalato, eventualmente a donare il sangue. Sapete che l'Aifa ha attivato il tavolo che si chiama Tsunami - io sono stato spesso a contatto anche con il direttore generale Magrini, che ringrazio della sua disponibilità - sul tema della plasmaterapia. Tsunami è il tavolo composto da esperti individuati dall'Aifa che deve valutare l'efficacia della terapia sperimentale con plasma, perché a quanto pare le sperimentazioni stanno dando ottimi risultati, addirittura il 96 per cento dei pazienti in terapia intensiva, in meno di 48 ore, sono guariti: una situazione del tutto imprevedibile, perché non reagivano alle terapie utilizzate attualmente per provare a guarire i pazienti dal Covid-19 e invece con la plasmaterapia hanno ritrovato la vita. Abbiamo lavorato molto in Commissione sulla plasmaterapia, abbiamo invitato anche De Donno, l'abbiamo invitato in Commissione a illustrare il lavoro e in quell'occasione abbiamo avuto conferma di quello che ho appena detto ed è per questo che abbiamo proposto di fare il test al 10 per cento della popolazione italiana, perché attraverso i test riusciamo a comprendere chi ha sviluppato le immunoglobuline e chi è disponibile a donare il proprio sangue, perché da un malato possiamo guarire un cittadino, quel malato può diventare un guaritore, possiamo guarire chi ha bisogno, chi oggi sta rischiando la vita. La mozione che abbiamo presentato ieri impegnava il Governo ad effettuare un maggior numero di test, a individuare i test sierologici e molecolari validi, che possono essere utilizzati in maniera rapida e non invasiva e, oltretutto, a realizzare la banca nazionale del plasma, attraverso la Croce Rossa e l'Avis, per raccogliere la disponibilità di chi era malato ed è guarito e vuole provare a guarire un nostro fratello che si trova in ospedale anche a rischio di vita. Per la sua importanza, lo studio epidemiologico non può limitarsi a 150.000 test, ma servono milioni di test, non solo per capire lo stato dell'immunità, ma anche per raccogliere la disponibilità di chi è stato malato ed è guarito a donare il proprio sangue per guarire, attraverso la plasmaterapia, chi oggi rischia la vita. Pertanto, per noi il provvedimento è molto limitativo. È chiaro che dagli errori bisogna imparare. Siamo stati contenti che gli impegni che abbiamo presentato ieri con la nostra mozione, confluiti poi in un ordine del giorno, siano stati accolti dal Governo. Chiediamo però che da quell'ordine del giorno, alla fine, possano nascere provvedimenti idonei, dei decreti attuativi capaci di dare risposte in questo senso, perché non possiamo rischiare di riaprire il Paese, com'è accaduto adesso, e di non farlo ripartire perché c'è paura. C'è la paura di non sapere quanto il virus sia presente, quella di non sapere quanto siamo immuni a quel virus e quanti di noi siano stati a contatto col virus, per cui le aziende e l'economia non riescono a ripartire. Questi sono gli effetti di qualcosa che non si conosce: quando non si conosce qualcosa, si genera paura. Oltretutto, quand'è che il Governo chiederà conto all'Organizzazione mondiale della sanità di tutte le dichiarazioni contraddittorie di questi mesi? La mascherina serve e poi la mascherina non serve; i guanti servono e poi i guanti non servono; gli asintomatici possono contagiare, mentre ieri ci è stato detto che forse l'asintomatico non può contagiare. Questo genera terrore e il terrore, chiaramente, non farà mai ripartire un Paese: noi dobbiamo essere in condizione di dare gli strumenti scientifici per dire che il Paese ha questo tipo di immunità, per cui possiamo partire con o senza determinate restrizioni. Serve dunque un lavoro più serio: è questo che abbiamo chiesto ieri ed è questo che noi diciamo anche oggi. PRESIDENTE. È iscritto a parlare il senatore Mautone. Ne ha facoltà.
2020-06-10	FI	StabileLaura	Signor Presidente, in primo luogo vorrei chiarire che noi siamo assolutamente favorevoli - chi potrebbe non esserlo? - sia ai testi sierologici - di cui oggi è stata ripetuta l'utilità - sia all'indagine epidemiologica e di sieroprevalenza. Non siamo noi a sostenere la validità di questi strumenti ma la scienza, come è stato ricordato più volte oggi in quest'Aula. Una cosa, però, è la validità teorica dei test altra è la situazione pratica. Noi vediamo che questo studio sta rischiando forse addirittura il fallimento se i cittadini chiamati a partecipare non si rendono disponibili. Si dice che ovviamente andrebbero coinvolti, che dovremmo coinvolgere, convincere, informare; però i cittadini sanno bene, prima di tutto dall'esperienza di questi ultimi mesi, che abbiamo un sistema sanitario in difficoltà già da lungo tempo e che quindi non è stato efficiente nemmeno in questa situazione. Pertanto, c'è una preoccupazione dei cittadini. Se noi diciamo loro che facendo il test non rischiano niente, non è proprio così: correttamente, dopo il test, in caso di positività va fatto il tampone. I cittadini hanno esperienza - e si passano parola - del fatto che il tampone spesso può essere atteso per giorni: si fa in ventiquattro ore, ma spesso i laboratori non sono in grado di fornire una risposta prima di una settimana o di dieci giorni. Quindi, se il sistema non è in grado di rispondere adeguatamente alle esigenze di tempestività, i cittadini ovviamente saranno scoraggiati e partecipare, anche perché nell'attesa del risultato del tampone il cittadino resterebbe in isolamento, quindi senza possibilità di lavorare, forse addirittura senza la possibilità di vivere in famiglia se le condizioni non lo permettono. Ciò ha sicuramente creato in questi mesi una situazione di perdita di fiducia nelle strutture sanitarie e probabilmente questa perdita di fiducia ha anche altre ragioni. Noi adesso diciamo di spiegare e di informare, ma in realtà in tutti questi mesi quali informazioni hanno avuto i nostri cittadini, considerando che spesso sono anche colti e in grado di comprendere e che ci sono anche gli operatori sanitari? L'informazione che abbiamo ricevuto si è limitata a fornire dati, per esempio, di decessi, di guariti e di positivi solo su base regionale: delle Province erano noti solo i dati dei contagi complessivi, cioè un cittadino non poteva sapere cosa succedeva nella sua città o nella sua Provincia. Questo non incoraggia e non stimola sicuramente il coinvolgimento e la fiducia nel Governo (mi riferisco, ovviamente, a chi propone queste cose). Sappiamo che una gran parte dei casi, più della metà, si sono verificati negli ospedali, nelle strutture sanitarie e nelle strutture assistenziali e residenziali per anziani. Questo dato è riportato dall'Istituto superiore di sanità, ma informazioni corrette e complete su questo non sono state date. Per cui, né le persone né gli operatori sanitari sono stati in grado di sapere che cosa succedeva nei loro ospedali. Nessuna informazione completa ed esauriente è mai stata data sui contagi dei degenti all'interno dell'ospedale. Per fare un altro esempio, per la programmazione della fase 2 c'è stato un documento, presumibilmente prodotto dall'Istituto superiore di sanità e dalla fondazione Kessler (quello che ha determinato il mantenimento di molte chiusure della fase 2), che non è mai stato reso pubblico. È apparso sulla stampa senza intestazione, senza firma e senza bibliografia. Richiamando di nuovo il problema degli operatori sanitari, vi è un ulteriore aspetto. Dopo mesi in cui gli operatori sanitari hanno chiesto di conoscere la situazione dei contagi negli ospedali e nelle strutture sanitarie, questa volta noi abbiamo chiesto di effettuare i test sierologici sugli operatori e sulle famiglie, perché molti contagi di provenienza da ambienti sanitari ovviamente si saranno verificati anche nelle famiglie degli operatori. Anche questa volta la maggioranza ci ha risposto di no. Sarebbe stata un'occasione, anche per approfondire, da un punto di vista epidemiologico - ovviamente nessuno ha proposto di andare a inquinare il campione - un aspetto importante di questa epidemia, dato che più di metà dei contagi avviene in strutture sanitarie e assistenziali per anziani. Di fronte a tutto questo, per ottenere la collaborazione e la fiducia è necessario meritarsela con un coinvolgimento e con un'informazione completa. Il rischio qui è che noi investiamo o spendiamo o sperperiamo 5 milioni di euro per un'indagine che rischierebbe di rivelarsi, non solo limitata o solo iniziale come è stato detto, ma addirittura fallimentare. Per queste ragioni, il voto di Forza Italia sarà contrario.
2020-06-10	LN	MarinRaffaellaFiormaria	Si ridicolizzavano le nostre preoccupazioni, in particolare le mie. Mentre il professor Meluzzi spiegava alla Commissione igiene e sanità l'evidente coinvolgimento mentale, dai banchi della stessa Presidenza si sbuffava e si incitava a tagliare corto con significativa gestualità; si facevano battute ironiche sulla scelta dell'audito, in quanto psichiatra.
2020-06-10	LN	MarinRaffaellaFiormaria	Signor Presidente, onorevoli colleghi senatori, ieri in Aula la collega Cantù ha spiegato bene le motivazioni del nostro malcontento, nello specifico come avremmo potuto pianificare prima la gestione, la cabina di regia e le azioni da intraprendere e gli strumenti da utilizzare. In 12ᵃ Commissione igiene e sanità, in merito a questo disegno di legge abbiamo udito per ore e ore luminari, professori, presidenti di organismi vari, persone invitate, ma anche non invitate. E che cosa abbiamo capito? Molto poco. Ancora non conosciamo l'eziologia del fenomeno. Sarà stato il pipistrello? Non c'è certezza. Sarà passato attraverso il pangolino? Le opinioni sono discordanti. Vero è che nessuno tra gli auditi ha risposto ai miei quesiti ossia come possa un virus, il cui contagio avviene attraverso le vie respiratorie, essere trasmesso all'uomo dal pipistrello o mediato dal pangolino. Attenzione: per vie respiratorie. Qualcuno ha provato a spiegare che le povere creature alate della notte contengono molti virus: ma immagino che li abbiano sempre contenuti. Altri esperti hanno spiegato che questi virus possono essere stati veicolati attraverso gli escrementi dei pipistrelli: ma gli escrementi non sono sostanze volatili. Spiegatemi allora come è possibile essere contagiati attraverso le vie respiratorie. Da questa dubbia teoria di escrementi parte una lunga teoria di svariate ipotesi mediatiche, che vanno dall'ambiente troppo inquinato alle scie chimiche, alla flatulenza bovina. La teoria più autorevole ancora oggi si fonda sul presupposto per cui il micidiale invisibile nemico colpisca le vie respiratorie attraverso le cavità nasali, la bocca e forse, per contiguità, anche gli occhi. Nessuno al Governo sapeva che il virus sarebbe stato così devastante; nessuno capisce ancora perché si è indebolito. E allora come si può affermare che si ripresenterà in autunno?
2020-06-10	LN	MarinRaffaellaFiormaria	Signor Presidente, provo a spiegare ora alla Presidenza dell'Assemblea e ai colleghi senatori di altre Commissioni qui presenti oggi le mie preoccupazioni per questo inconsistente decreto-legge. I primi sintomi che possono addirittura anticipare la sintomatologia respiratoria consistono nella perdita del gusto e dell'olfatto, che nulla hanno a che fare con il sistema respiratorio e i polmoni, riguardando invece il sistema nervoso centrale. Uno studio dell'Università di Cincinnati, in un campione di 725 pazienti italiani, ha riscontrato casi evidenti di ictus, crisi epilettiche e pesanti cefalee. Un'autorevole rivista ha pubblicato una ricerca svolta in Cina, dove non mancava il campione, nella quale si afferma che il Covid è presente nel cervello e nel liquido cerebrospinale. Questo evidenzia non solo che ci potrebbero essere significative complicanze di tipo neurologico, ma addirittura un quadro clinico che sembra assumere un andamento di tipo sistemico. Eppure nessuno ne ha mai parlato in prima serata in televisione, né in Commissione igiene e sanità. Signor Presidente, vorrei inoltre sottolineare che dagli auditi mi sono pervenute troppe non risposte, ma tra le risposte più bizzarre da parte dei consulenti e dei commissari Covid del Governo ho sentito che il sistema nervoso centrale non viene intaccato, perché sono coinvolti solo i bulbi olfattivi che non sono nel sistema nervoso centrale. Nessuno ha fiatato, eppure molti colleghi sono medici. Signor Presidente, mica vorranno farci credere che i bulbi olfattivi sono nei polmoni?
2020-06-10	LN	RomeoMassimiliano	Concludo, signor Ministro, chiedendole se, per cortesia, può dirci - magari nella replica - a quanto ammonta effettivamente la spesa extra sulla sanità che il Governo ha quantificato per l'emergenza coronavirus.
2020-06-10	LN	RomeoMassimiliano	Lei parla di limpida dialettica tra maggioranza e opposizione: è un'espressione che mi è piaciuta tanto, anche perché, se vogliamo essere limpidi, chiari e trasparenti, questo dialogo sul tema della sanità (e non solo) tra maggioranza e opposizione può avvenire solo a patto che - come dice il senatore Errani - di fronte a tutto quello che è successo, anziché cominciare a puntare l'indice contro una parte o contro un'altra, si cerchi di trarre le giuste considerazioni dagli errori che sono stati fatti. Mi consenta di aggiungere che uno dei temi che noi non possiamo assolutamente non tenere in considerazione, sulla base di un vero dialogo, è che deve essere chiaro fin dall'inizio che il tema dell'autonomia differenziata non deve essere assolutamente messo in discussione.
2020-06-10	LN	RomeoMassimiliano	Quindi, non è questa la discussione che dobbiamo fare. Anzi, se proprio dovessimo mettere in evidenza errori e comprendere cosa è stato sbagliato nelle Regioni, prendo in considerazione quello che dice il professor Crisanti, il cui operato è un po' anche alla base del grande risultato che hanno ottenuto la Regione Veneto e lo stesso Zaia nel contrastare il virus. Siete voi i primi che ci ricordate tutti i giorni quanto è bravo Zaia e quanto ha fatto bene, e non tutti gli altri. Ce lo dite voi, e non c'è trasmissione televisiva in cui qualcuno di voi non me lo ricordi. Benissimo, qual è la base del successo che ha ottenuto Zaia? Ce lo spiega benissimo il professor Crisanti: «Ho fatto tamponi sugli asintomatici», come ha citato prima anche che lei, signor Ministro, «quando non si poteva perché mi sembrava chiaro che erano veicolo di contagio: se mi adattavo al gregge il Veneto sarebbe andato in rotta di collisione con il virus, come Lombardia e Piemonte». Si chiede poi al signor Crisanti quale sia la ricetta vincente di Zaia. Egli risponde che la ricetta vincente è stata quella di aver ignorato le indicazioni dell'Organizzazione mondiale della sanità e del Governo.
2020-06-10	M5S	CastelloneMariaDomenica	, sventolando slogan antigovernativi, mettendo in dubbio persino la necessità delle misure di lockdown che sappiamo - da stime basate sui numeri certi, pubblicati di recente anche su «Nature» - quante vite abbiano salvato. Chi nega tutto ciò sta offendendo gli oltre 34.000 italiani che sono morti di Covid in modo atroce, senza respiro e in solitudine, lontani dai propri cari. Eppure, per salvare queste persone il nostro personale sanitario ha lavorato senza risparmiarsi, mettendo in campo tutte le proprie competenze e conoscenze, per elaborare protocolli di presa in carico e cura sempre più innovativi ed efficaci. Questo virus non lo conoscevamo, all'inizio credevamo fosse solo respiratorio, poi abbiamo capito che alla fase respiratoria ne seguiva una di attivazione del sistema immunitario, del complemento e della coagulazione, quindi anche i protocolli terapeutici sono stati aggiornati, semplificando l' iter di approvazione dell'utilizzo di farmaci off-label e di nuove sperimentazioni. Oggi è chiaro a tutti cos'abbiano significato i 37 miliardi di euro di tagli alla sanità in dieci anni, i 71.000 posti letto persi
2020-06-10	M5S	CastelloneMariaDomenica	Con un emendamento approvato in Commissione igiene e sanità si propone di specificare che, nell'ambito di tale informazione sintetica, siano indicate all'interessato le fonti di cognizione delle informazioni complete. Queste ultime, in base al medesimo comma 5, sono pubblicate sui siti Internet istituzionali del Ministero della salute e dell'Istat.
2020-06-10	M5S	CastelloneMariaDomenica	Ieri abbiamo chiarito la differenza tra test molecolari e test sierologici. Abbiamo detto come, alla fase di tracciamento, debba seguire quella del testing e come il testing debba essere fatto utilizzando test molecolari, che sono quelli che hanno la capacità di individuare la presenza del virus nell'organismo. Abbiamo anche detto, però, come siano utili i test sierologici a fine di indagini epidemiologiche. Ed è proprio questo il senso del provvedimento in esame, un provvedimento che dà luce allo studio di sieroprevalenza del Ministero della salute, che è già partito il 25 maggio. Quali sono i punti di forza di questo studio? Forse non sono chiari a tutti, avendo ascoltato dei commenti che, in effetti, vanno in direzione opposta. Innanzitutto si tratta di un protocollo multicentrico, organizzato in strati di aggregazione. Come abbiamo detto, il campione è selezionato dall'Istat con criteri rappresentativi di tutta la popolazione italiana. Tra l'altro, vorrei sottolineare che è scelto anche in base alle stime di prevalenza. Ad esempio, nelle Province in cui si stima una maggiore prevalenza del virus, il campione è più ampio. Questo protocollo multicentrico, suddiviso in strati di aggregazione, permette di selezionare un campione proveniente da 2.000 Comuni italiani, suddiviso per genere e attività lavorativa, nel quale sono inclusi anche gli operatori sanitari, e dico questo in risposta ad alcuni degli emendamenti presentati dalle opposizioni. Chiaramente in uno studio che ha una finalità di sieroprevalenza non si possono includere tutti gli operatori sanitari, che rappresentano una popolazione a rischio di contagio, perché il campione verrebbe falsato. Un altro punto di forza importante è la creazione di una biobanca di campioni. In quest'Assemblea sentiamo spesso parlare di ricerca e dobbiamo essere contenti quando, nei fatti, viene potenziata la ricerca. In questo caso, l'istituzione di una biobanca è certamente un punto di forza per la ricerca contro il virus SARS-Cov-2, perché i campioni, proprio perché longitudinali (ovvero utilizzabili anche in futuro), permetteranno una comparazione tra lo stato attuale dell'immunità della popolazione italiana e quello futuro. C'è un altro aspetto importante che desidero sottolineare. Un'indagine identica è già stata attuata in diversi Paesi europei - come Spagna e Svezia - esattamente con le stesse modalità. Questo test è stato scelto perché ha un'altissima sensibilità e specificità e tra l'altro, per chi non lo sapesse, è oggetto di un lavoro pubblicato su una prestigiosa rivista internazionale su un campione molto vasto di soggetti (addirittura 1.000 individui). C'è chi chiedeva perché si è utilizzata la Croce Rossa italiana. In realtà, sono state proprio le Regioni a chiedere di affidare questo compito a un ente terzo non solo per standardizzare le procedure, ma anche perché esse hanno carenza di organico, soprattutto nei dipartimenti di prevenzione. Abbiamo detto che lo studio è partito il 25 maggio scorso e, di tutte le Regioni, solo quattro sono riuscite a utilizzare il proprio personale nei dipartimenti di prevenzione. Questo è il motivo per cui avevamo presentato un emendamento, purtroppo dichiarato inammissibile, che prevedeva la stabilizzazione del personale precario della sanità. Mancano gli operatori sanitari - lo diciamo sempre - eppure non riusciamo a raggiungere l'obiettivo della stabilizzazione di chi lavora da anni e ha garantito la tenuta del nostro Sistema sanitario nazionale anche in questa emergenza. La senatrice Binetti ha commentato la bocciatura di molti degli emendamenti presentati. A tal proposito, ribadisco che essi prevedevano l'inserimento di norme già previste nella legislazione vigente in materia di tutela della privacy, oppure di inserire all'interno del campione una popolazione (come ad esempio quella degli operatori sanitari) che lo avrebbe falsato, sottolineo peraltro che all'interno di questo campione gli operatori sanitari sono una delle classi lavorative già previste. A chi infine ha detto - mi riferisco in particolare alla senatrice Fregolent - che si sarebbero potute utilizzare le altre banche, vorrei ribadire ancora una volta che uno degli impegni contenuti nell'ordine del giorno approvato ieri è proprio la creazione di una piattaforma presso il Ministero della salute che serva a coordinare le varie banche di raccolta dati finora istituite. Sottolineo che, al momento, le Regioni stanno generalmente effettuando test sierologici, ma su campioni selezionati (ad esempio gli operatori sanitari e i residenti delle residenze sanitarie assistenziali). Quindi, uno studio di sieroprevalenza che deve fotografare tutta la popolazione italiana non può includere solo il campione delle RSA o solo quello degli operatori sanitari.
2020-06-10	M5S	CastelloneMariaDomenica	Il comma 6 prevede che i campioni raccolti presso gli appositi punti di prelievo vengono analizzati e refertati dai laboratori individuati dalle Regioni e dalle Province autonome; i risultati delle analisi sono comunicati all'interessato e, per il tramite della piattaforma summenzionata, al Ministero della salute e all'Istat. Un emendamento approvato in Commissione igiene e sanità propone di chiarire che le comunicazioni relative all'interessato siano effettuate con modalità sicure dalle Regioni e Province autonome, anche tramite i suddetti laboratori, mentre le comunicazioni, tramite la piattaforma, al Ministero e all'Istat sono eseguite dai laboratori medesimi. I campioni raccolti sono consegnati, a cura della Croce Rossa italiana, alla banca biologica dell'Istituto nazionale per le malattie infettive Lazzaro Spallanzani. Il titolare del trattamento dei dati raccolti nella banca biologica è il Ministero della salute e l'accesso ai dati da parte di altri soggetti per le suddette finalità di ricerca è consentito esclusivamente nell'ambito di progetti di ricerca congiunti con il medesimo Ministero. Il comma 6 prevede altresì che i campioni siano conservati presso la suddetta Banca biologica per un periodo non superiore ai cinque anni. Riguardo ai dati personali, il successivo comma 10 dispone che il Ministero della salute e l'Istat li cancellino trascorsi quarant'anni dalla raccolta, mentre gli altri soggetti utilizzatori possono conservare i dati personali solo per il tempo strettamente necessario alle finalità in oggetto.
2020-06-10	M5S	CastelloneMariaDomenica	Il comma 7 consente che i dati in esame siano comunicati, purché privi di identificativi diretti, ai ricercatori rientranti nelle ipotesi di cui all'articolo 5- ter, comma 1, del decreto legislativo 14 marzo 2013, n. 33 e successive modificazioni, e a ulteriori soggetti individuati con decreto di natura non regolamentare dal Ministero della salute, d'intesa con il presidente dell'Istat, sentito il Garante per la protezione dei dati personali. Il comma 7, inoltre, consente che l'Istituto superiore di sanità tratti per le finalità di ricerca scientifica i dati raccolti nell'ambito dell'indagine in esame. Un emendamento approvato dalla Commissione igiene e sanità prevede la medesima possibilità di utilizzo anche da parte dell'INAIL. Il comma 8 prevede che anche l'associazione Croce Rossa italiana, Regioni e Province autonome, laboratori individuati dai suddetti enti territoriali, medici di medicina generale e pediatri di libera scelta siano soggetti responsabili del trattamento in esame agli effetti della disciplina sulla protezione dei dati personali. Il medesimo comma 8 consente che le Regioni e le Province autonome, per finalità di analisi e programmazione nell'ambito dell'emergenza epidemiologica in corso, abbiano accesso ai dati in esame dei propri assistiti in forma individuale, ma priva di ogni riferimento che ne permetta il collegamento diretto con gli interessati, prevedendo la diffusione dei dati solo in forma anonima e aggregata. Riguardo a tale disposto del comma 8, un emendamento approvato dalla Commissione igiene e sanità propone l'inserimento di una norma di salvezza delle previsioni del precedente comma 6. Il comma 9 prevede che, ai fini dello svolgimento dell'indagine in oggetto, possano essere acquisiti dati personali secondo le norme vigenti. Il comma 11 specifica che i dati personali raccolti ai sensi del presente articolo, vengano trattati esclusivamente per il perseguimento delle finalità individuate dal medesimo, nel rispetto dei principi generali sul trattamento dei dati personali. Ai sensi del comma 12, il commissario straordinario per l'attuazione e il coordinamento delle misure di contenimento e contrasto dell'emergenza epidemiologica da Covid-19 provvede all'acquisto dei dispositivi idonei alla somministrazione delle analisi sierologiche in esame, nonché di ogni bene necessario alla conservazione presso la suddetta banca biologica dei campioni raccolti. Il comma 13 prevede che, in ragione dell'urgenza, i soggetti deputati possano provvedere all'acquisizione di beni e servizi anche informatici strettamente connessi alle attività di cui al presente articolo mediante ricorso a forme di procedura negoziata senza pubblicazione di un bando di gara e previa selezione - ove possibile - di almeno cinque operatori economici da consultare. Il comma 14 consente che, per le finalità di cui al presente articolo, l'Istat conferisca incarichi di lavoro autonomo in numero non superiore a dieci e della durata di sei mesi. Il comma 15 reca alcune autorizzazioni di spesa e provvede alle relative coperture finanziarie. Infine, un emendamento approvato dalla 12ᵃ Commissione propone di incrementare da 6 a 15 unità il numero massimo di incarichi individuali a tempo determinato relativi al profilo professionale di funzionario tecnico per la biologia, la chimica e la fisica che il Ministero della difesa può conferire in relazione all'incremento delle prestazioni a carico del dipartimento scientifico del Policlinico militare del Celio. La norma oggetto di novella fa riferimento, oltre che all'incremento delle prestazioni a carico del dipartimento scientifico del Policlinico militare Celio, causato anche dalle emergenze biologiche e dalla connessa necessità di sviluppo di test per patogeni rari, alla finalità di far fronte alle esigenze straordinarie e urgenti derivanti dalla diffusione del virus SARS-Cov-2 di garantire i livelli essenziali di assistenza e di sostenere e supportare le altre strutture del Servizio sanitario nazionale.
2020-06-10	M5S	CastelloneMariaDomenica	Il recente rapporto sul coordinamento della finanza pubblica della Corte dei conti ha avvalorato la validità della nostra visione, evidenziando come il Servizio sanitario nazionale sia in sofferenza perché non si è posta la giusta attenzione nello sviluppo della sanità territoriale e non si è investito a sufficienza nell'integrazione tra ospedale e territorio, depauperando il settore pubblico e dando spazio a una sanità privata accreditata non più complementare, ma sostitutiva.
2020-06-10	M5S	CastelloneMariaDomenica	Oggi il potenziamento della sanità territoriale è finalmente al centro dell'agenda politica e ingenti sono le risorse destinate a tal fine nel decreto-legge rilancio. Non si può pensare però che tali risorse vengano riversate per consolidare un assetto della sanità territoriale che si è ampiamente dimostrato non all'altezza di espletare la funzione di filtro e presa in carico del bisogno di salute della popolazione.
2020-06-10	M5S	CastelloneMariaDomenica	e i 46.000 medici e infermieri che la sanità pubblica ha perso. Oggi è chiaro cosa abbia significato ridurre la medicina generale a luogo di ricettari della salute e i Pronto soccorso e le osservazioni intensive brevi a luoghi sovraccarichi ad alto rischio di trasformarsi in veri e propri focolai, com'è avvenuto in questo caso. Oggi è chiaro cosa abbia significato non aver previsto reparti di isolamento e aver ridotto i posti letto in terapia intensiva. Oggi è chiaro cosa abbia significato non investire in sanità in quei settori che rappresentano il primo baluardo nel salvataggio di vite umane, quali i Pronto soccorso e l'emergenza-urgenza, luoghi in cui il personale sanitario combatte ogni giorno in condizioni di assoluta precarietà, subendo frequenti aggressioni. A tal proposito, accogliamo con sollievo l'approvazione alla Camera del disegno di legge che tutela gli operatori sanitari dalle aggressioni, che a breve tornerà al Senato per l'approvazione finale.
2020-06-10	M5S	CastelloneMariaDomenica	È di strategica importanza favorire il lavoro in team multidisciplinari e multiprofessionali. È necessario interrogarsi sul superamento della quota capitaria, implementando sistemi di misurazione delle performance che valorizzino il merito anche nel territorio. Bisogna che i dati clinici e assistenziali generati nell'ambito dell'assistenza territoriale diventino patrimonio del Servizio sanitario nazionale e dei ricercatori che operano nelle istituzioni di ricerca pubbliche. È strategico anche l'ulteriore aumento dei contratti di formazione specialistica: in due anni, siamo passati da 6.000 a 9.200 contratti, consapevoli che non bastano a colmare l'imbuto formativo creato da anni di incapacità di programmazione in base al fabbisogno di specialisti. Con il decreto rilancio finalmente ne aggiungiamo altri 4.200 ma non possiamo fermarci perché avere domani più medici specialisti e garantire ai nostri giovani laureati di potersi formare nel proprio Paese è un traguardo che dobbiamo rincorrere con tutte le nostre forze. Infine dobbiamo sfruttare nel modo migliore le opportunità che ci offrono le nuove tecnologie. La sfida da affrontare e vincere è puntare ad una sanità che utilizzi i più innovativi strumenti tecnologici, a cominciare da una radicale digitalizzazione del settore. Dobbiamo recuperare terreno dopo anni di paralisi. Da uno studio realizzato dall'Osservatorio innovazione digitale in sanità è emerso che ormai gran parte dei cittadini utilizza almeno un servizio online. Basta vedere l'alto gradimento e l'adesione dei cittadini alla ricetta medica digitalizzata che abbiamo introdotto proprio nel corso di questa emergenza Covid. Quanto sarebbe servito in questa emergenza pandemica avere strumenti di telemedicina per monitorare i pazienti a domicilio, quanto la disponibilità nel territorio di strutture di cure primarie, di team multidisciplinari e un'assistenza domiciliare capillare avrebbero permesso di fare diagnosi più tempestive. L'Italia ha pagato un caro prezzo per non aver investito nella formazione medica e sanitaria, per non aver saputo programmare il fabbisogno di professionalità mediche in base al bisogno di salute della popolazione e in base ai dati epidemiologici, per non aver dato i giusti riconoscimenti ai professionisti in termini di progressione di carriera e di retribuzione, spingendo tanti talenti, giovani e non, a fuggire all'estero oppure a trovare rifugio nel settore privato. È allora è il momento di invertire la rotta, o meglio di intraprendere quella rotta che noi, in realtà, vediamo tracciata da tempo e che con tenacia proviamo ad intraprendere ormai da due anni per garantire ai cittadini italiani, da Nord a Sud, uniformità ed equità di accesso alle cure. La pandemia ha messo in luce tutta la fragilità di un Servizio sanitario nazionale frammentato, che noi dobbiamo ricomporre e ricostruire dalle fondamenta, partendo proprio dalla formazione degli operatori e dagli investimenti in qualità nel merito, in nome di quel famoso articolo 32 della Costituzione che sancisce il diritto alle cure per tutti indistintamente e che oggi va perseguito anche con i nuovi mezzi che la scienza e la tecnologia ci offrono. Bisogna certamente investire in modo deciso in questa direzione, nella medicina personalizzata, nella medicina predittiva, nella genomica di popolazione, nella prevenzione, nella ricerca sanitaria traslazionale che deve rappresentare un volano di sviluppo per il sistema Paese, nella trasformazione dei nostri ospedali in hub resi efficienti grazie all'uso dell'intelligenza artificiale, digitalizzati, collegati agli enti di ricerca, al territorio o ad altri centri dislocati in altre parti del Paese e del mondo. Siamo in un momento di passaggio epocale e dobbiamo costruire il futuro di questo Paese guardando al mondo che immaginiamo da tempo e che oggi abbiamo la facoltà di rendere reale.
2020-06-10	M5S	EndrizziGiovanni	Signor Presidente, ho sentito rivendicare in quest'Aula che il modello veneto sarebbe nato da un'azione virtuosa dell'amministrazione regionale. Vanno allora messi i puntini sulle i, perché a fine gennaio, dopo che era stato dichiarato lo stato di emergenza, mentre la Cina era forse al culmine del problema per il coronavirus, in modo lungimirante il professor Crisanti e l'azienda ospedaliera di Padova, avevano approntato un programma per eseguire tamponi sulle persone che rientravano dalla Cina; quindi non tamponi fatti a casaccio, ma su una categoria a rischio ben delimitata. Ebbene intervenne il direttore generale della sanità veneta, Domenico Mantoan, a dire che questo non si poteva fare. Avremmo avuto estremo bisogno di individuare precocemente i casi, che poi puntualmente sono esplosi a Vo' Euganeo e non solo nella provincia di Padova, che divenne il secondo più grave focolaio d'Italia. Invece questo programma è stato bloccato, seppur comportasse una cifra forse di 10.000-20.000 euro, nascondendosi dietro una circolare: si nascondeva cioè dietro una circolare una Regione che chiede autonomia su tutto. Mi viene allora strano pensare che oggi si possa rivendicare questa lungimiranza quando la si è contestata, anche perché poco dopo, "colpito sulla via di Damasco", Luca - ma non San Luca, Luca Zaia - cambiò rotta completamente e, finalmente, a Vo' Euganeo fece eseguire i tamponi su tutta la pur limitata popolazione, fino al punto - inebriato non so da quale sostanza o suggestione - da proporre tamponi a tappeto a tutti i veneti. Su questo Domenico Mantoan non intervenne; allora, si nascose dietro una circolare quando si trattava di poche centinaia di tamponi; non disse nulla quando si propose di farne 5 milioni. Forse era distratto dai numerosi incarichi che occupa. Cinque milioni di tamponi in Veneto, seppure con le capacità pur lodevoli che la Regione ha sviluppato nel frattempo, avrebbero richiesto un anno semplicemente per la prima passata, con il risultato poi di non avere un dato nemmeno utile a livello statistico perché nel frattempo diventato obsoleto. Bene, queste scelte sono state criticate da un consigliere regionale nel Veneto, Jacopo Berti, oggi querelato per quelle dichiarazioni. Il professor Crisanti ha detto che si sta cercando di riscrivere la storia per meschini fini elettoralistici; questo lo devo ribadire e in quest'Aula cerco di ristabilire la verità delle cose.
2020-06-10	M5S	LicheriEttoreAntonio	Già che ha avuto il garbo e il rispetto di venire in quest'Aula, magari una parola sui dirigenti sanitari nominati dalla politica, sul 48 per cento della sanità regalata al privato, sulle residenze per anziani, sulle circolari che hanno portato delle persone a morire, almeno una parola, avrebbe potuto dirla.
2020-06-10	M5S	LicheriEttoreAntonio	Signor Presidente, sorrido perché il senatore Salvini ha ringraziato il Ministro della sanità, ma almeno una parola sulla sanità la poteva dire.
2020-06-10	M5S	PirroElisa	Queste strategie - come ha detto lei - devono rientrare in una stagione di riforme. Finalmente abbiamo risorse a disposizione per la sanità che non vedevamo da tantissimi anni, sempre a far fronte a tagli, riduzioni e contrazioni. Adesso invece abbiamo a disposizione grandi cifre e, quindi, non dobbiamo sprecare quest'enorme occasione.
2020-06-10	M5S	PisaniGiuseppe	Signor Presidente, colleghe senatrici e colleghi senatori, signor rappresentante del Governo, la ratio di questo disegno di legge di conversione del decreto-legge del 10 maggio 2020, n. 30, che reca misure urgenti in materia di studi epidemiologici e statistiche sul SARS-Cov-2, è acquisire maggiori conoscenze sulla epipandemia e sulle modalità di diffusione del virus nella popolazione italiana. È uno studio epidemiologico e come tale i risultati devono essere intesi. È stato ribadito più volte che i risultati dell'esame non possono essere considerati dati diagnostici, ma solo dati per uno studio epidemiologico. Questo è un punto importante. Gli studi epidemiologici sono fondamentali e rilevanti per una corretta e adeguata programmazione sanitaria, per stabilire bene le misure degli interventi da adottare in rapporto alle varie patologie e sono degli studi finalizzati ad un corretto affrontamento in termini di prevenzione delle malattie: servono ad attuare quelle misure sanitarie che o riducono la presenza della malattia o ne mitigano l'impatto. L'epidemiologia è una branca importante da non trascurare e rientra nella medicina di prevenzione e della medicina del territorio, in quel settore della nostra medicina che è stato purtroppo un po' trascurato negli ultimi anni. Vorrei prima precisare la rilevanza di questo studio. È stato detto più volte che una numerosità pari a 150.000 individui è insufficiente per dare una rappresentazione corretta ed adeguata di ciò che avviene nella popolazione italiana. Non è così. Se consultate gli statistici, vi possono dire facilmente che la numerosità conta fino ad un certo punto: i modelli statistici costruiti bene possono rappresentare, anche con minima marginalità di errori, grandi numeri con numeri ristretti. L'importante è che vengano utilizzati determinati criteri, che in questo caso ovviamente sono rispettati, quali il genere, le classi di età, i luoghi di residenza e ovviamente le aggregazioni di lavoro. È un'indagine, come dicevo, da non considerare diagnostica ma di sieroprevalenza, perché vengono titolati e analizzati i sieri per la ricerca di anticorpi specifici contro il coronavirus. L'indagine deve dare una proiezione di prevalenza, che è quell'indice statistico che ci informa sul rapporto esistente tra i soggetti in un determinato arco temporale (questo è importante) che presentano un determinato evento, una determinata patologia, e il resto della popolazione. Come è stato più volte detto, ciò è necessario per avere maggiori conoscenze e certezze, perché sappiamo che una quota di individui non sintomatici o paucisintomatici non viene registrata come malata, ma ovviamente partecipa al contagio e forse è la parte anche più importante. Conoscere quindi qual è questa percentuale di individui, conoscere bene il contagio, la diffusione e le modalità di contagio, come dicevo, ci permetterà di costruire ed attivare delle risorse che possano più efficacemente contrastare una possibile - speriamo non avvenga - ripresa dell'epidemia. Un'altra criticità importante che è stata sottolineata è la cedibilità dei nostri dati, soprattutto dei nostri dati genetici. È vero, è un fattore rilevante, va tuttavia sottolineato che questo è ovviamente importante ai fini di un'indagine per studi scientifici. È appena il caso di ribadire che i dati sensibili complessivi saranno custoditi in una banca del Ministero della salute, perché perifericamente saranno utilizzati esclusivamente identificativi numerici, che quindi sottrarranno a buona parte degli attori coinvolti in questo studio la possibilità di venire a conoscenza o di approcciare i dati anagrafici e gli altri dati sensibili. È stato sottolineato che si è registrata un'adesione non ottimale ed è stato quasi rimproverato il Governo per questa scarsa adesione. Personalmente non concordo e non riconosco assolutamente colpe al Governo che, anzi, è parte meritevole nell'attuare questo provvedimento. Ritengo che la scarsa adesione derivi da una ridotta possibilità di informare accuratamente la popolazione, visto il breve periodo di tempo. Vorrei riportare un caso che a me sembra molto simile. Nei primi anni della mia carriera mi capitò di dover fare ripetuti interventi di informazione e di sensibilizzazione su una pratica e su una metodica oggi largamente diffusa, che ha tanto contribuito a contrastare malattie tumorali: mi riferisco agli interventi di screening. Quando negli anni Ottanta si cominciò a promuovere in tutta Italia gli interventi di screening per le malattie oncologiche più frequenti - mi riferisco al cancro del seno, al cancro del colon e ad altri - nei primi mesi e nei primi anni l'adesione della popolazione non fu proprio ottimale, non fu quella attesa. Con il passare del tempo, però, si registrarono percentuali sempre più elevate di adesione, tant'è che oggi alcuni interventi in alcune Regioni d'Italia registrano adesioni anche di oltre il 90 per cento da parte della popolazione e questo grazie alla diffusione della conoscenza dell'importanza e della rilevanza di questi interventi. Rifacendomi dunque a quanto dichiarato poc'anzi dal senatore Collina, inviterei tutti noi a farci promotori nei nostri territori di un'opportuna campagna di conoscenza e di sensibilizzazione dei nostri cittadini, affinché capiscano anche l'importanza di questi studi e, in particolare, di questo studio epidemiologico. Vorrei ricordare, inoltre, che l'intervento della Croce Rossa, come ha ben detto la relatrice, senatrice Castellone, è stato richiesto dalle Regioni, la maggior parte delle quali non aveva disponibilità e risorse di personale da impiegare in questa evenienza, perché ancora impegnata a fronteggiare ovviamente l'emergenza e l'urgenza Covid. Si tratta, tra l'altro, di un ente terzo noto a tutti, che garantisce assoluta affidabilità e sicurezza e che peraltro, in alcune Regioni, si prende l'impegno di effettuare anche esami domiciliari per i non abili o disabili e questo non è un fatto indifferente o di poco conto. Aggiungo che gli investimenti che abbiamo fatto in quest'ultimo periodo, ma anche precedentemente, per il rilancio della sanità sono sempre stati un punto fermo per noi, per le nostre componenti politiche e per i nostri alleati. Negli ultimi cinque mesi ricordiamo che sono stati impegnati oltre 8 miliardi di euro nella sanità, ma a prescindere da questa emergenza già nella finanziaria del 2019 e del 2020 ci eravamo impegnati a potenziare sia le strutture ospedaliere che le strutture ambulatoriali territoriali. Avevamo incrementato il numero delle borse di studio e di specializzazione perché ci eravamo resi conto subito che bisognava risolvere il "tappo" che si era creato nella formazione, perché abbiamo medici in numero adeguato, ma gli specialisti sono insufficienti. Personalmente negli ultimi miei anni di carriera ho assistito a concorsi che sono andati deserti proprio perché mancavano i partecipanti. In tutto abbiamo aumentato le borse di specializzazione di 4.000 unità e non è un fatto di secondaria importanza. Per il Movimento, bisogna potenziare il Sistema sanitario nazionale soprattutto nel comparto della medicina pubblica sia ovviamente negli aspetti ospedalieri, che negli aspetti territoriali. Per questi ultimi, ha importanza non solo la corretta formazione dei medici, ma dovrebbero essere potenziate le strutture territoriali, oltre alle Unità speciali di continuità assistenziale (USCA), anche quelle di epidemiologia, di prevenzione e di medicina ambientale. Ciò andrebbe fatto unitamente a una corretta formazione ed educazione sia dei medici, che dei cittadini. Mi rifaccio a quanto detto giustamente ieri in questa Aula: l'educazione ambientale dovrebbe iniziare sin dalle scuole; dovrebbe essere ripresa nelle scuole insieme all'educazione sanitaria. Completo il mio intervento dichiarando il voto favorevole al disegno di legge.
2020-06-10	M5S	SileriPierpaolo	Come ho già riferito, i lavori svolti in Commissione hanno consentito di apportare delle migliorie al provvedimento, che rappresenta la base giuridica per lo svolgimento di questa indagine, che sarà svolta nel rispetto delle pertinenti regole deontologiche allegate al codice della privacy e di quanto stabilito dal protocollo metodologico approvato dal comitato tecnico-scientifico che, nel pieno rispetto del principio di trasparenza, è pubblicato e consultabile sul portale del Ministero della salute. Valutata l'esigenza di determinare l'estensione dell'infezione nella popolazione, l'Istat è stata autorizzata a provvedere all'individuazione di un campione casuale di 150.000 individui, stratificato su base regionale per classi di età, genere e settore di attività economica. Operativamente, i dati anagrafici e il codice fiscale degli individui in questione vengono trasmessi dall'Istat al Ministero della salute. Quest'ultimo è a sua volta abilitato a richiedere ai fornitori di servizi telefonici i recapiti degli utenti da rintracciare. Alla Croce Rossa è stato affidato il compito di verificare telefonicamente la disponibilità dei singoli all'effettuazione delle analisi e somministrare loro un apposito questionario predisposto dal comitato con il supporto del comitato tecnico-scientifico. La Croce Rossa italiana fornisce in forma sintetica le informazioni in ordine al trattamento dei dati personali, ivi inclusi quelli relativi ai risultati delle indagini sierologiche. Le informazioni agli interessati sono pubblicate in forma completa e consultabile sui portali istituzionali del Ministero della salute e dello stesso Istat. Con un emendamento approvato in Commissione, a ulteriore tutela degli interessati, è stato precisato che nella informativa sintetica deve essere data indicazione delle modalità attraverso le quali reperire le informazioni complete. L'iniziativa è accompagnata anche da attività di comunicazione e sensibilizzazione dell'opinione pubblica e dei soggetti direttamente coinvolti, anche per il tramite dei relativi medici di medicina generale e pediatri di libera scelta e le farmacie, al fine di favorire l'adesione all'indagine. I campioni sono raccolti presso appositi punti di prelievo allestiti a livello locale, anche presso le unità della Croce Rossa italiana, oppure, quando necessario, a domicilio. I campioni sono analizzati dai laboratori individuati dalle Regioni e dalle Province autonome e i risultati delle analisi svolte sono poi comunicati all'interessato. Con un emendamento è stato chiarito che garanti di tali comunicazioni siano le Regioni. In caso di diagnosi positiva, come stabilito dal protocollo metodologico, l'interessato viene messo in temporaneo isolamento domiciliare, contattato dal proprio Servizio sanitario regionale o dalla ASL per fare un tampone nasofaringeo che verifichi l'eventuale stato di contagiosità. La riservatezza dei partecipanti è mantenuta per tutta la durata dell'indagine. I risultati sono infine trasmessi dai laboratori al Ministero della salute e all'Istat per il tramite di un'apposita piattaforma informatica con modalità sicure. Grazie a un emendamento, l'attività svolta nell'ambito dell'indagine di sieroprevalenza sarà ricompresa nella relazione annuale al Parlamento svolta da Istat. I campioni raccolti saranno conservati per cinque anni presso la banca biologica dell'Istituto nazionale malattie infettive Lazzaro Spallanzani, nel rispetto delle linee guida per l'istituzione e accreditamento delle biobanche condotte dal Comitato nazionale per la biosicurezza e biotecnologie della Presidenza del Consiglio dei ministri. La conservazione dei campioni si rende necessaria al fine di garantire l'esecuzione di eventuali indagini sierologiche aggiuntive con la disponibilità di nuove metodiche standardizzate; valutare l'eventuale co-circolazione di altri coronavirus; valutare l'effetto della presenza di una risposta anticorpale a infezioni pregresse da altri coronavirus o altri virus respiratori, sull'efficacia dei vaccini per il coronavirus e di altri vaccini per virus respiratori. La banca biologica individuata risponde ai requisiti internazionali per la conservazione dei campioni ed è dotata di personale dedicato al sistema di controllo degli accessi, sistemi a elevato biocontenimento e software gestionali e posizionali dedicati. Il Ministero della salute è titolare del trattamento dei dati relativi ai campioni conservati nella banca e l'accesso ai dati sarà effettuato esclusivamente per il perseguimento delle finalità di ricerca individuate dal protocollo approvato dal comitato tecnico-scientifico nell'ambito dei progetti congiunti con il Ministero. L'Istituto superiore di sanità può trattare i dati raccolti nell'ambito di indagini per finalità di ricerca scientifica. È stato stabilito, con apposito emendamento, che sia attribuita tale facoltà anche all'Inail quale organo tecnico-scientifico del Servizio sanitario nazionale, al quale è demandato il compito di tutelare l'integrità psicofisica dei lavoratori e di svolgere e promuovere programmi di studio e ricerca scientifica nel campo della prevenzione degli infortuni, delle malattie professionali e della tutela della salute negli ambienti di vita e di lavoro. Del resto, oltre alle variabili demografiche, l'indagine di sieroprevalenza si basa anche sulle variabili lavorative, necessarie per poter definire la diffusione dell'epidemia e, quindi, il modello di rischio nelle differenti categorie di lavoratori. Regioni e Province autonome, ove risulti necessario per finalità di analisi e programmazione nell'ambito dell'emergenza epidemiologica in corso, hanno accesso ai dati dei propri assistiti in forma individuale ma priva di ogni riferimento che ne permetta il collegamento diretto con gli interessati e ai dati relativi agli assistiti delle altre Regioni in maniera anonima e aggregata, a soli fini comparativi. Infine, la norma proposta affida al commissario straordinario per l'emergenza sanitaria il compito di acquistare i dispositivi idonei all'esecuzione delle analisi sierologiche, tenendo conto delle caratteristiche dei test definite dal comitato tecnico-scientifico, in ragione di criteri di elevata specificità e sensibilità, facile realizzazione su larga scala e connotati da rapidità di ottenimento del risultato. Compete ugualmente al commissario provvedere all'acquisto di ogni bene strumentale alla conservazione dei campioni raccolti presso la banca biologica. Considerata l'urgenza, i soggetti coinvolti nell'indagine di cui trattasi sono autorizzati ad aggiudicare appalti pubblici mediante una procedura negoziata senza previa pubblicazione di un bando di gara, ai fini dell'acquisizione di beni e servizi, anche informatici, strettamente connessi all'attività in esame.
2020-06-10	M5S	SileriPierpaolo	Signor Presidente, innanzitutto colgo l'occasione per ringraziare tutti coloro che hanno lavorato al provvedimento che oggi arriva in Aula. Ringrazio quindi la Commissione igiene e sanità per i lavori che ha svolto con la massima correttezza e armonia. Ringrazio i Gruppi parlamentari e Governo e Parlamento per il confronto che hanno posto in essere. Tutto questo ci consente oggi di avviare in Assemblea l'esame di un provvedimento di significativa rilevanza, ulteriormente migliorato rispetto al testo deliberato dal Governo. Ringrazio pertanto, a nome del Governo, il Presidente della 12ᵃ Commissione, senatore Collina, e la relatrice, senatrice Castellone, che si sono adoperati con il massimo livello di professionalità e competenza, così come tutti i membri della Commissione igiene e sanità. Un apprezzamento particolare va anche al lavoro svolto dagli uffici delle Commissioni.
2020-06-10	PD	BoldriniPaola	In tutto quello che abbiamo vissuto negli scorsi tre mesi, che sembrano essere anni ormai (perché se pensiamo ai primi giorni in cui ci siamo incontrati, quando è venuto a relazionarci, da allora sono passati mesi, ma ogni ora che passava aveva una consistenza ed era un pensiero in più), giustamente lei ha detto che ogni decisione che è stata presa è stata soppesata così tanto, perché si doveva pensare a tanti aspetti, tutti quelli che sono emersi man mano che si andava avanti. Anche su tutti i decreti che sono stati emanati, è vero che c'è stata polemica, ma durante l' iter di conversione degli stessi decreti emergevano criticità a cui non si era pensato prima. È giusto che la discussione nel Paese avvenga, perché ogni portatore di interesse deve poi intervenire. Di tutto il discorso che lei ha fatto, signor Ministro, un punto mi sembra davvero importante. Lei ha citato la scuola come priorità ed anch'io ritengo che sia una priorità aprire le scuole. I nostri ragazzi, i nostri studenti (quelli più grandi se la possono sempre cavare) non posso pensare che i più piccoli rimangano ancora isolati con la famiglia che li ha dovuti accudire, nel senso che ha dovuto pensare anche al loro essere fuori da un contesto che invece li vede in relazione con tutti gli altri compagni. Vede, signor Ministro, mi fa molto piacere che lei ne abbia parlato, perché i bambini sono stati i grandi assenti in tutto questo contesto. Abbiamo parlato anche con il premier Conte di questo argomento. Faccio parte di un tavolo interparlamentare che ha proprio lo scopo di porre all'attenzione i problemi dell'infanzia e dell'adolescenza. I bambini hanno avuto questo grosso problema, che anche loro devono, in qualche maniera, cercare di affrontare e qualcuno li deve aiutare. Ringrazio tutte le famiglie e gli insegnanti che si sono fatti carico di questa situazione. Non a caso - signor Ministro, anche lei lo ha detto - il nostro Presidente della Repubblica andrà ad inaugurare l'anno scolastico a Vo' Euganeo. Abbiamo un Presidente che è andato a Codogno per dare il segnale di quello che è successo. Devo dire che questi sono segnali importanti di coesione di tutto il territorio. L'ha detto lei prima in un passaggio importante: non ci deve essere un territorio contro l'altro, ma ci dev'essere una coesione di tutta la Nazione, di tutta l'Italia. Ci siamo messi in evidenza anche con gli altri Paesi europei - l'ha detto bene lei - intraprendendo delle azioni quando nessuno sapeva a che cosa si andava incontro. Abbiamo preso impegni importanti, perché anche la responsabilità di chiudere ogni attività è stata pesante. Sapevamo a che cosa si andava incontro, ma abbiamo visto a che cosa si è andati incontro e ribadisco che tutti quei decessi sono stati un peso importante, e quindi bisognava scegliere. Adesso, però, è davvero il momento della responsabilità della politica, sicuramente con un occhio sempre attento alla sicurezza, perché come ha detto lei prima, il virus non se n'è andato, circola ancora fra di noi, eh abbiamo visto anche il focolaio di Roma, è quindi ancora qui presente. Dobbiamo però anche assumerci delle responsabilità. Siamo qui presenti oggi per accompagnare anche questi percorsi. Il passaggio che lei ha citato non è un passaggio formale, quindi teniamo molto a quello che lei ha detto, perché vorremmo condividere questi percorsi ulteriori che faremo. Lei ha citato anche il fatto che dobbiamo in questo caso vivere la crisi come opportunità. È vero, le crisi si devono prendere come opportunità per cambiare i paradigmi, non si deve fare riferimento ai paradigmi del passato, ma ci devono essere nuovi modelli in virtù di quello che è stato. Uno su tutti - lei lo ha detto prima - è il nostro Sistema sanitario nazionale, che comunque ha retto, pur con tanta fatica. Su questo versante, però, non si dovrà più fare l'errore di fare tagli ulteriori. Parliamo di un acronimo (SSN), dietro al quale però ci sono delle persone, il personale che ha retto il Sistema sanitario nazionale. Queste persone vanno aiutate nella stabilizzazione, non possiamo più pensare di avere un sistema sanitario con dei precari. Dobbiamo arrivare a stabilizzare queste persone e se in quindici anni non abbiamo potuto fare turnover, invece adesso dobbiamo pensare davvero di tornare ad avere personale adeguato, formato, ma che abbia una prospettiva di futuro, non che ogni tre anni debba pensare che gli scade il contratto. Ne va anche della sicurezza di noi cittadini. Pensi cosa significa avere sempre la spada di Damocle della scadenza del contratto. Questo è importantissimo e ci dobbiamo assumere tutte le responsabilità. Un altro passaggio fondamentale, a mio parere, è quello di ripensare anche alla sanità del territorio. Anche a questo proposito non dobbiamo imparare nulla, lo diceva già la legge n. 833, fondante del Sistema sanitario nazionale e lo hanno detto tante altre leggi dopo di quella, fino al decreto Balduzzi del 2012. Il sistema sanitario nazionale deve essere pensato là dove è più vicino ai cittadini: nei distretti, sul territorio, dove il cittadino è più prossimo a ricevere il servizio. Inoltre adesso - e lo dico qui, proprio perché tanti cittadini, come penso anche lei, si saranno fatti sentire - abbiamo l'altro grave problema di recuperare tutto quello che è rimasto indietro, le visite arretrate, gli interventi. Vi sono persone che stanno aspettando. Purtroppo si sono verificati decessi di persone che per paura non sono andate in ospedale. Dobbiamo recuperare tutta questa parte di salute di persone che stanno aspettando, come tutti i malati cronici. Su questo fronte vi è un altro passaggio importante, come ricordava prima una collega, che riguarda l'infermiere di comunità. Io sono contenta che sia previsto nel decreto rilancio. Anche in questo caso, infatti, non dobbiamo aspettare che il cittadino arrivi in ospedale in condizioni precarie, ma dobbiamo anticiparlo noi, con la medicina di iniziativa, con la telemedicina, con tutte queste innovazioni. Vede dov'è la sfida importante? Questa è la sfida importante: mettere in atto innovazioni che ci possano aiutare ad essere più vicini al cittadino, per evitare che il cittadino acutizzi la malattia e arrivi direttamente in ospedale. Lo abbiamo visto con la crisi epidemica: andare in ospedale non è stata certo la cosa migliore. Certo, abbiamo dovuto fare quello che era possibile in quel momento, ma bisognava tenere i cittadini a casa e aiutarli a restare nel proprio domicilio per curarsi, prima di arrivare in ospedale. Queste sono le cose importanti: riorganizzarsi, recuperare innovazione e rivedere alcuni aspetti, tra cui la contrattualizzazione. Ne ho parlato prima, ma ci torno ancora adesso. Non possiamo pensare di avere operatori del personale sanitario, che lavorano a stretto contatto l'uno con l'altro, con contratti diversi. Sto pensando all'emergenza-urgenza: nei pronto soccorso ci sono persone che lavorano con gli stessi orari e con gli stessi turni di persone che non hanno lo stesso contratto. Anche in questo caso c'è diseguaglianza e non va bene, dobbiamo essere molto più puntuali. Noi sappiamo quello che c'è da fare, insieme a lei, perché ovviamente lei ci è venuto a chiedere una mano. Certo, dobbiamo riaprire anche le attività produttive, che sono importanti. Ma se siamo in una crisi economica dovuta a una crisi sanitaria dobbiamo investire di più in sanità, per evitare di ritornare ad avere una crisi economica. Questo è ciò che dobbiamo fare. Da ultimo, ma non meno importante, vi è il monitoraggio di come si utilizzeranno i fondi: questo è fondamentale, perché sono tanti i fondi che noi mettiamo a disposizione, ma dobbiamo sapere come saranno utilizzati e l'efficacia che avranno sulla salute delle persone. Questo, signor Ministro, è ciò che noi chiediamo. Noi ci siamo e le daremo una mano.
2020-06-10	PD	BoldriniPaola	Signor Presidente, anch'io mi associo a quanto detto dai miei colleghi, con i quali condivido l'essere membro della Commissione igiene e sanità. È quasi una tre giorni in cui parliamo di quanto accaduto in questi mesi molto importanti e che deve essere trattato in questo luogo, in Parlamento. Stiamo convertendo oggi il decreto-legge n. 30 del 2020, che risale - lo ribadisco - al 10 maggio, un mese fa, perché c'era l'urgenza di farlo. L'indagine epidemiologica, che di fatto è già partita il 25 maggio, non poteva aspettare né potevamo aspettare i tempi che anche la politica si dà: era quindi necessario per l'emergenza e per l'urgenza degli ulteriori dati certi di cui abbiamo bisogno. Ci sarà un'indagine preparata dall'ISTAT che certificherà dati, con campionature apposite su classi di persone, di età e di attività lavorativa diversa. Questo ci permetterà davvero di fotografare la situazione presente, e non fra tre mesi, come avrebbe potuto essere se avessimo dovuto preparare un provvedimento, da presentare poi all'Assemblea della Camera o del Senato. Subito si doveva fare questa cosa, quindi a mio parere bene ha fatto il Governo ad anticiparla con un decreto-legge, che qui è davvero molto utile. Quest'indagine di sieroprevalenza, che è di carattere epidemiologico, ci fornirà un modello certo - perché, come dicevo prima, i dati sono importanti nella scienza - sul quale poi creare e costruire una programmazione, non solo per quanto riguarda il nostro sistema sanitario, ma anche per capire con quali altre modalità prendere decisioni. È un lavoro che darà alla politica la possibilità, questa volta, di decidere con certezza. È vero infatti che, come abbiamo detto in questi giorni, abbiamo assistito a tanti stop and go, come quello di stamattina dell'OMS, che ci diceva che gli asintomatici non sono pericolosi, mentre c'è stato un ritorno di altri virologi. Queste idee che vanno una contro l'altra davvero creano confusione nei cittadini, figuratevi in noi che abbiamo la responsabilità importante di legislatori per operare la conversione definitiva in legge. Queste indagini, come vi dicevo, sono importanti perché - come ha detto la relatrice Castellone - si stanno facendo anche in altri Paesi europei, con i quali avete visto quanto siamo stati comparati (con riferimento a quanti tamponi hanno fatto in Danimarca, in Spagna o in Francia). Questo ci permetterà di avere dati che saranno sicuramente comparati, come stanno facendo anche le indagini della Spagna e della Svezia. È quindi importante per noi avere questi dati, anche perché la politica, in questo caso, come abbiamo detto prima, teme che i cittadini non aderiscano. È vero che i cittadini sono subissati di telefonate varie, ma anche noi abbiamo la responsabilità di aiutarli a fare delle scelte. Il fatto di accettare di partecipare a questa indagine, perché sappiamo che la campionatura è stata fatta dall'Istat con delle indagini proprie, valutando caso per caso, la regione e l'età, darà la possibilità a chi viene selezionato di dare il proprio apporto. Non è obbligatorio, certo, ma il cittadino deve avere senso civico. Tutti noi dobbiamo avere senso civico, ne va del benessere di tutta la comunità: si tratta di essere altruisti per il bene di tutti. Per questo sono stati anche trasmessi messaggi, che avrete visto, sotto forma di spot televisivi. Possiamo fare molto ma se noi stessi non ci crediamo credo sia difficile che i nostri cittadini possano dire di farlo volentieri. Riguardo alle modalità con le quali è stata organizzata questa indagine - con chi farla e con quali attori - ho sentito dire dai colleghi che andavano utilizzati i dipartimenti di sanità pubblica. Certo, ma dove tali dipartimenti non ci sono cosa utilizziamo? Sono state proprio le Regioni che hanno chiesto di utilizzare altro personale perché se bisogna fare un prelievo a un paziente scelto, magari a domicilio, chi va? Non c'è personale. Questo è un tema che dovremo affrontare prossimamente, cercando di implementare ulteriormente la sanità territoriale, compresi i dipartimenti di sanità pubblica, che adesso purtroppo scarseggiano, o meglio, in alcune Regioni ci sono e in altre no. Per quanto riguarda il rispetto della privacy, il Governo, l'Istat e il Ministero della salute hanno lavorato con il Garante della privacy - oltre questa istituzione non credo ci sia altro - e seguendo direttive europee come linee guida. Anche in questo campo, quindi, ritengo che si possa stare tranquilli. Tutto ciò è finalizzato a disporre di dati affidabili e completi sullo stato immunitario della popolazione anche in ragione della consapevolezza e della difficoltà di valutare la frazione di infezioni degli asintomatici che non richiedono assistenza medica. Come avremmo potuto intercettarli? Se un paziente ricorre alla sanità allora è intercettabile in considerazione della sua positività, ma le persone asintomatiche che non hanno bisogno di essere, né ricoverate (grazie a loro), né sorvegliate sono introvabili. Le dobbiamo cercare e questa indagine serve proprio a questo. L'indagine serve anche per avere la possibilità di rivedere strategicamente le azioni da mettere in pratica successivamente, è proprio per questo che ci serve: per cercare di destinare i fondi che arriveranno, sui quali stanno lavorando alla Camera. Spero davvero che per il nostro sistema sanitario le risorse siano sostanziose. Questo ci darebbe la possibilità, infatti, di programmare meglio, di non usare i fondi stessi in maniera impropria. Anche questo è un altro aspetto importante che sarà utile. Tra l'altro, questa indagine ci permetterà anche di capire un altro dato importante su cui si è soffermata la collega Elena Fattori che ha espresso la sua preoccupazione relativamente ad una categoria professionale particolare, cioè quella delle persone che lavorano nella macellazione degli animali. L'indagine, infatti, servirà anche all'INAIL (che si occupa degli infortuni sul lavoro) per individuare - grazie ad un emendamento che abbiamo approvato - quelle classi professionali che sono a maggiore rischio. Abbiamo sempre tenuto conto - e non finiremo mai di ringraziarli - della classe delle professioni sanitarie, ma ci sono tante altre professioni che possono essere ritenute a rischio. Questa indagine ci aiuterà anche in questo senso. Il monitoraggio ci permetterà pertanto di ridisegnare la mappa geografica del contagio. Anche il fatto di individuare più cittadini in determinate Regioni è stato importante. Ad esempio, in Lombardia sono stati individuati 30.000 cittadini, in Veneto 13.000 (sicuramente meno), in Emilia-Romagna 12.000 e così via fino ad arrivare ai 4.000 cittadini nella regione Valle d'Aosta. Questa è una indagine ragionata. L'Istat - che ha una competenza della quale non dobbiamo dubitare - ha fatto in modo di individuare i partecipanti all'indagine per categoria, per età, per collocazione geografica e per indice di gravità, anche tenendo conto dei malati della fase pandemica. Solo effettuando questa indagine potremo capire davvero quali sono le risposte da dare e che anche adesso gli studiosi purtroppo non hanno, come ho detto anche prima. Essa ci consentirà quindi di prevenire errori futuri, di mitigare il rischio delle classi più esposte preparando i cittadini più vulnerabili, perché non dobbiamo essere allertati sempre. Ormai, grazie a Dio, il virus ci sta dando un pochino di tregua, quindi dobbiamo avere la possibilità anche di tranquillizzare i nostri cittadini, però ribadisco ancora una volta che bisogna farlo sempre con oculatezza, con tranquillità, senza spaventarli. Rispetto al provvedimento in discussione, però, devo dire che l'unica amarezza che ho provato è stata quando è stato dichiarato improponibile l'emendamento 1.0.2, che tra l'altro aveva presentato anche la relatrice. Credo che in questo momento avremmo potuto dare un segnale importante, quello della stabilizzazione del personale sanitario, che impropriamente viene trattato in maniera diversa dalla pubblica amministrazione. Mi farò carico di controllare se nel decreto-legge rilancio, il cui esame è in corso alla Camera, ci sia un emendamento che deve essere approvato per trovare anche in questo caso una soluzione di continuità con quello che stiamo dicendo. Dobbiamo controllare che la sanità abbia davvero tutti i mezzi disponibili; ne avremo altri, ma quelli che ci sono adesso devono essere comunque stabilizzati. A parte questa amarezza personale, dichiaro il voto favorevole del Partito Democratico.
2020-06-10	PD	CollinaStefano	Ringrazio il signor Ministro per le comunicazioni, che rispondono anche a una diversa modalità di rapporto con il Parlamento. Proprio oggi ho avuto modo di osservare, nella discussione sul decreto che ha avviato l'indagine di sieroprevalenza, quanto la pandemia abbia stressato il sistema istituzionale e parlamentare, per la velocità di propagazione e l'aggressività del virus. Ciò ha richiesto tempestività nelle scelte, le quali dovevano raggiungere i cittadini per generare consapevolezza e comportamenti responsabili attraverso la definizione di riferimenti chiari sotto il profilo sanitario. Quindi, è giusto, ora che i dati epidemiologici allentano in parte la pressione, che si decida, da parte del Governo, di anticipare l'emissione di un nuovo decreto del Presidente del Consiglio dei ministri, attraverso un confronto parlamentare che la vede qui presente in Senato, signor Ministro, a rappresentare il Governo nella sua collegialità, per assumere indirizzi che diano continuità a quel percorso di progressiva riapertura delle attività nella nuova fase di convivenza con il virus; un virus ancora circolante, ancora presente, ancora non sconfitto. Voglio però sottolineare, con un ragionamento complessivo, ciò che c'è da fare, ma che già stiamo facendo nell'azione di Governo. Nell'ultima settimana, infatti, il Senato ha affrontato da diverse angolazioni l'emergenza e la cosiddetta fase 2, approvando risoluzioni e ordini del giorno che compongono un quadro che, alla mia vista, risulta coerente. Recitando un passaggio della risoluzione di maggioranza: «la convivenza con il virus deve essere caratterizzata da strategie di tipo sanitario capaci di prevenire e contenere la diffusione dei contagi nelle nuove condizioni di normalità di vita a cui il Paese sta tornando, accompagnate, però, da un sistema di informazione adeguato ad accrescere la consapevolezza e la responsabilità dei cittadini, ma anche accompagnato da misure economiche di sostegno a tutti i settori, che devono necessariamente adattarsi alla convivenza con il virus». Le strategie di tipo sanitario hanno preso forma in modo importante con le misure contenute nel cosiddetto decreto rilancio, con 1.256 milioni di euro per la medicina di territorio, l'assistenza domiciliare, l'infermiere di quartiere, gli assistenti sociali e altri investimenti strutturali; con 1.467 milioni di euro per le strutture ospedaliere e 567 milioni di euro per il personale sanitario. Su queste azioni abbiamo innestato ulteriori linee di indirizzo attraverso la risoluzione approvata in Commissione igiene e sanità, che propone elementi di sviluppo del Sistema sanitario capaci di renderlo ancora più idoneo a rispondere a un eventuale ritorno del virus non ancora sconfitto. Ma meglio abbiamo fatto ieri, in Assemblea, con l'approvazione unitaria di indirizzi relativi ai test molecolari e sierologici che il Ministero della salute si impegna a tenere costantemente aggiornati. Dall'altra parte, abbiamo i dati economici. Quelli rappresentati nei contributi raccolti nelle audizioni svolte alla Camera dei deputati in occasione dell'esame, tuttora in corso, del cosiddetto decreto rilancio descrivono una situazione gravissima per molti settori. Cito, in forma riassuntiva, l'ultimo documento pubblicato dall'Istat, che prevede una marcata contrazione del PIL nel 2020 di circa l'8,3 per cento e solo una parziale ripresa nel 2021 del più 4,6 per cento. Nell'anno corrente la caduta del PIL sarà determinata prevalentemente dalla caduta della domanda interna ed è condizionata anche dalla riduzione dei consumi delle famiglie e dal crollo degli investimenti. Anche la domanda estera sarà in calo e l'evoluzione dell'occupazione, misurata in termini di unità di lavoro, è prevista evolversi in linea con il PIL, con una brusca riduzione nel 2020 del meno 9,3 per cento. Prendo però ad esempio il turismo per calare nella realtà questi dati. In Italia il turismo vale il 13 per cento del PIL e contribuisce, direttamente e indirettamente, per 223 miliardi di euro. Si tratta di un contributo di lavoro ad alta intensità di occupazione di ogni livello formativo, con più di 4 milioni di lavoratori. Per il turismo si prevede nel 2020 una contrazione del fatturato di oltre il 70 per cento. Le stime ottimistiche parlano di una ripresa per l'inizio del 2021. I dati sull'occupazione relativi al settore turistico evidenziano un impatto molto forte, ma le misure messe in campo finora riescono ad arginarlo solo in parte sia per quel che riguarda la cassa integrazione, che andrà riproposta, sia per le misure previste per i lavoratori stagionali. Il cosiddetto decreto rilancio, che si trova in esame presso la Camera dei deputati, è uno strumento decisivo per superare l'emergenza. Tuttavia, come tutte le emergenze, anche questa va affrontata con progettualità, affinché le scelte che vengono fatte rappresentino un investimento per il futuro e facciano virare il nostro Paese verso la modernizzazione e la capacità di fare le cose fatte bene, ma rispettando le regole e in tempi ragionevoli. Mi riferisco al Green New Deal come nuovo paradigma della modernità, declinato attraverso una transizione capace di trasformare l'Italia anche dal punto di vista della semplificazione amministrativa. Credo che quanto è arrivato a definizione in questi giorni come materiale di riflessione per il cambiamento, da parte di professionisti ed esperti come il dottor Colao, rappresenti un contributo per il rilancio del Paese, al quale noi siamo chiamati a dare un'anima politica e un filo conduttore che definiscano gli approdi ai quali vogliamo portare il Paese. Sta però anche a dimostrare che è arrivato il momento delle scelte. E non ci sono scuse. Non è l'Europa che ce lo chiede questa volta; siamo noi che lo dobbiamo all'Italia e a noi stessi. L'Europa, per quanti sovranisti nostrani e stranieri si agitino, questa volta ha preso la strada per cementarsi negli ideali storici e sta creando le condizioni anche affinché l'Italia sia protagonista nel nuovo patto europeo. Signor Ministro, in conclusione, forse si tratterà solo di un decreto del Presidente del Consiglio dei ministri che descrive un altro passo che deve essere coraggioso verso la nuova normalità. Ma, se non lo sapremo descrivere, per quanto parziale, relativo e parte di un disegno più grande e impegnativo al quale siamo destinati, perderemo anche questa occasione per destare nei nostri cittadini il senso della comunità che si rialza e riparte, che guarda agli Stati uniti d'Europa solidali e capaci di un nuovo sviluppo.
2020-06-16	M5S	MantovaniMariaLaura	Su questo sistema, noto ormai come app Immuni, dal primo giugno disponibile per l'installazione sui nostri smartphone, sono state dette molte cose, sia da esperti qualificati, cui oggi vorrei replicare, sia da esperti dell'ultimo momento di non chiara competenza. Tali aspetti meritano di essere approfonditi e spiegati, per fare luce e chiarezza sulla questione di fronte a tutti i cittadini italiani. Mi permetto di dare il mio contributo a tale dibattito perché mi sono occupata per una vita di digitalizzazione e sono stata responsabile della sicurezza per una università italiana. Attualmente, come senatrice, ho seguito da vicino tutto il percorso della app Immuni, studiandone i relativi risvolti, e per questo ritengo che si debba fare un plauso e rivolgere un ringraziamento al ministro per l'innovazione tecnologica e la digitalizzazione Pisano, a Paolo De Rosa, direttore tecnico, e a tutto lo staff tecnico presso il Ministero, che ha condotto e portato a termine con massima professionalità questo progetto. Il Ministro per l'innovazione tecnologica e la digitalizzazione è stata criticata con l'accusa che l' app Immuni dovesse essere una questione di competenza del Ministro della salute e che non sarebbe così. Invece lo è: è evidenziato da Play Store e da Apple Store che, prima di procedere all'installazione, ci indicano chiaramente che Immuni è rilasciata dal Ministero della salute. Inoltre, l'articolo 6 del provvedimento oggi in esame afferma che il Ministro della salute è l'unico responsabile del trattamento dei dati raccolti da Immuni ed è responsabile per gli ulteriori adempimenti necessari alla gestione del sistema di allerta e per l'adozione di correlate misure di sanità pubblica e cura, in coordinamento con le strutture pubbliche e private accreditate che operano nell'ambito del Servizio sanitario nazionale. Un plauso quindi alla fattiva collaborazione tra salute e innovazione tecnologica e digitalizzazione, che ha permesso di giungere alla realizzazione di una validissima soluzione tecnica per supportare le procedure sanitarie ed epidemiologiche. Si è sostenuto, inoltre, che non sia chiaro cosa succeda dopo la ricezione del messaggio che avvisa di aver avuto un contatto con un soggetto infetto. È falso: in diverse circolari, tra cui ultimamente quella del 29 maggio 2020, il Ministero della salute ha specificato in maniera chiara il percorso che deve essere seguito. La persona (tecnicamente il contatto) verrà invitato a rivolgersi al proprio medico di famiglia, che subito potrà prendere in carico la persona dal punto di vista sanitario e attivare tutto il sistema necessario per diagnosticare se effettivamente ci sia stato o meno il contagio. È proprio questo il modo più efficace di procedere da parte del Servizio sanitario nazionale per analizzare i casi sospetti di Covid-19. Si capisce, quindi, che l' app Immuni fa proprio parte di un sistema di allerta e sicurezza sanitaria a favore del cittadino. Si è discusso anche sul concetto di contatto stretto, e anche su questo c'è poco da discutere. La sua definizione la troviamo anch'essa nell'ultima circolare che ho citato, ed è indipendente dall'esistenza o meno di una app. Il sistema di prevenzione sanitaria cerca i contatti in qualsiasi modo, sia con i normali sistemi di contact tracing manuali sia, come in questo caso, con quelli digitali, perché la ricerca dei contatti è l'unico modo per fermare, o almeno frenare, l'epidemia. Il vaiolo, ad esempio, è stato ridotto con il vaccino, ma è stato eradicato con il contact tracing. L' app, registrando il contatto avvenuto per almeno quindici minuti a meno di due metri di distanza, rileva un'esposizione ad alto rischio. Non tutte le esposizioni ad alto rischio vengono registrate dall' app, ma sicuramente quelle rilevate sono esposizioni ad alto rischio che, se si riferiscono a incontri casuali, non riescono a venire intercettate dal contact tracing manuale. Immuni permette di allertare i contatti occasionali, difficili da ricostruire a posteriori con il contact tracing manuale. Quindi, il contact tracing digitale va effettivamente a migliorare e completare il contact tracing manuale. Una grossa polemica è stata sollevata al riguardo della privacy e del trattamento dei dati. Si è detto che non sarebbe rispettata la riservatezza e che ci sarebbero state ripetute retromarce e notizie confuse su temi come il trattamento dei dati e i server centralizzati o diffusi. Anche qui è bene chiarire. Il Garante per la protezione dei dati personali è stato sentito e coinvolto in tutte le fasi della realizzazione dell' app, e continuerà a essere sentito nelle fasi di utilizzo. Il Garante garantisce che, come espresso in questo provvedimento, il livello di sicurezza sia adeguato ai rischi elevati per i diritti e le libertà degli interessati, e che gli utenti ricevano, prima dell'attivazione dell'applicazione, informazioni chiare e trasparenti al fine di raggiungere una piena consapevolezza, in particolare sulle finalità e sulle operazioni di trattamento, sulle tecniche di pseudonimizzazione utilizzate e sui tempi di conservazione dei dati. È rispettato il principio di minimizzazione, per cui i dati personali raccolti dall'applicazione sono esclusivamente quelli necessari. C'è una data di termine del trattamento, il 31 dicembre 2020. Per chi vuole accertarsi di persona e conoscere i dati che effettivamente l' app trasferisce al server centrale è stato messo a disposizione di tutti anche il codice sorgente dell' app. Inoltre, l'informativa privacy è molto dettagliata. Per la prima volta, penso si possa dire che l'amministrazione pubblica ha messo a disposizione dei cittadini un servizio che, dal punto di vista della privacy, è stato certificato dal Garante dall'inizio alla fine del processo di realizzazione. Eppure, avvocati e professori continuano a giudicare Immuni parlando di cose che a loro sono ignote. È raro, infatti, trovare un avvocato che sappia anche cosa sia un payload JSON. Chi, invece, ha a che fare con la tecnologia tutti i giorni tesse elogi per le soluzioni informatiche scelte proprio per tutelare la privacy degli utenti. Mai si sono scatenate tante polemiche sulla privacy come in questa occasione; unica volta in cui veramente non ce n'era alcun motivo, contrariamente a quanto accade con molti altri servizi dove occorrerebbe una seria critica alle piattaforme, come, ad esempio, per la didattica a distanza, dove l'abuso di utilizzo dei dati personali da parte delle piattaforme commerciali è elevatissimo. Ma ritorniamo alla app Immuni. Se quindi confusione c'è stata, essa è stata causata da interferenze dovute alla disinformazione, che fa parte della lotta politica, ma dal punto di vista tecnico e implementativo non c'è stata alcuna confusione. Il progetto è stato elaborato a livello europeo ed è stato via via affinato. Il lavoro in team è stato costruttivo, sono state ascoltate tutte le esigenze ed è stato trovato il modo di soddisfarle tutte. Abbiamo così una soluzione che è interoperabile a livello mondiale, nonostante i diversi sistemi sanitari e le diverse implementazioni dell' app da Paese a Paese. Per quanto riguarda l'Italia e l' app Immuni, se siamo stati i primi a implementarla possiamo finalmente dire che non dobbiamo considerarci inferiori a nessuno. Le recensioni dell'app da parte degli esperti sono ottime, come quelle di Roberto Pezzali, giornalista e sviluppatore di applicazioni web, di Giorgio Bonfiglio, ingegnere e cloud architect e persino Matteo Flora, solitamente molto critico, ha aggiudicato Immuni la migliore applicazione degli ultimi cinque anni: è bella perché anche un' app può essere un'opera d'arte, fatta bene oltre qualsiasi tipo di aspettativa ed è a codice...
2020-06-17	M5S	FerraraGianluca	Non siamo mai stati e mai saremo come voi, cari colleghi, scaltri negoziatori di scambi petrolio-fondi neri, scassinatori di sanità lombarda e beneficiari di fondi caritatevoli di fondamentalisti cristiani anti-Bergoglio. In politica estera per noi vale il principio di non ingerenza. Noi siamo per l'autodeterminazione dei popoli a prescindere se al Governo ci sia la destra o la sinistra. Spetta ai cittadini sovrani liberarsi dei propri dittatori e non a potenze straniere che, come la storia ci insegna, hanno come obiettivo accaparrarsi petrolio e altre risorse.
2020-06-17	PD	MarcucciAndrea	Noi ci siamo formati, siamo cresciuti nel sogno e nell'ideale dell'Europa. Oggi questa Europa ci è vicina e ce lo sta dimostrando con atti concreti, senza fare regali. È una battaglia quotidiana, un confronto difficile che spetta a lei, signor Presidente, e ai suoi Ministri guidare. Rivolgo quindi un ringraziamento al ministro Gualtieri, al ministro Amendola, al ministro Di Maio, che le sono vicini in questo passaggio così delicato. Noi le vogliamo certificare la forza, la determinazione, l'unità della maggioranza rispetto a questo passaggio e anche la perplessità rispetto ad alcuni atteggiamenti delle forze di opposizione. Ieri abbiamo assistito ad una complicata Conferenza dei Capigruppo, abbiamo votato sul calendario perché si pretendeva di fare delle votazioni e di avere delle comunicazioni quando non solo non erano dovute, ma neanche erano previste, vista la natura dell'incontro. Ma perché questo? Per l'esigenza e la volontà di alcuni, magari, di farci apparire più deboli, di farci scontrare sul MES. Le questioni sul MES in gran parte sono state definite. Noi del Partito Democratico non abbiamo difficoltà a parlare a lei, a parlare ai colleghi di maggioranza, a parlare all'Italia intera. Noi riteniamo che sul MES il Governo abbia fatto un buon lavoro e abbia ottenuto molto. Siamo soddisfatti che il MES oggi non costi niente, perché ha tassi negativi, abbia delle finalità importanti, soprattutto per il nostro Paese, rispetto al sistema sanitario, ma più in generale rispetto alla sanità nazionale, alla capacità del nostro Paese di intervenire sul livello sanitario, sulla qualità dei nostri servizi. È a disposizione, valuterà il Parlamento, lo valuteremo insieme e noi spingiamo ulteriormente il Governo a fare meglio, perché alcuni colleghi, anche nella maggioranza, hanno legittimamente il dubbio che comunque nella natura di quel tipo di finanziamento ci possano essere nascosti meccanismi condizionali che comportano qualche rischio per il Paese. Bisogna fugarli, quei dubbi, al Governo l'onere di farlo. Noi sicuramente vogliamo che tutti gli strumenti messi a disposizione dall'Europa siano utilizzati esclusivamente nell'interesse della nostra comunità nazionale, del nostro Paese e nel caso specifico nell'interesse degli investimenti sulla sanità.
2020-06-19	M5S	PirroElisa	Sono costi economici enormi quelli che l'Italia dovrebbe sostenere, miliardi che in questo momento devono essere utilizzati per la sanità, per i nostri cittadini, per le infrastrutture nazionali che sono carenti, e lo vediamo continuamente.
2020-06-24	FI	RizzottiMaria	E oltre al costo, dove li metterà? Infatti, per adesso hanno chiuso 37 scuole paritarie, ma se il numero dovesse arrivare ad esempio a 150 (e ricordo che il numero degli studenti delle scuole paritarie è di circa 900.000) dove li metterà? Li vuole ibernare nel plexiglass ? Non lo so, magari questa è una proposta. Credo veramente che il Governo sia connesso più con le varie piattaforme virtuali che non con il mondo reale. L'ultimo esempio dello scollamento tra realtà e burocrazia ministeriale, sempre a danno delle scuole paritarie, è segnalato dall'associazione La nostra famiglia, che dal 1946 si dedica alla cura e alla riabilitazione delle persone con disabilità, soprattutto in età evolutiva, con decine di migliaia di piccoli pazienti provenienti da tutta Italia. Per la formazione a distanza delle educatrici di nido e scuola materna sulle problematiche dei bambini autistici, l'Istituto superiore di sanità ha sviluppato un'apposita piattaforma. Tuttavia, il Ministero dell'istruzione ha messo tale piattaforma a disposizione esclusivamente delle insegnanti delle scuole statali, con il risultato che la maggioranza delle operatrici (visto che il 65 per cento dei servizi per i bambini da zero a sei anni sono erogati dalle scuole paritarie) non ha potuto fare niente, così provocando gravissimi danni ai bambini autistici, visto che la loro piena inclusione sociale comincia proprio nei servizi per l'infanzia. Insomma, io non ho parole e potete sentire ben altre parole andando per le strade e interpellando i lavoratori. Credo che se non darete delle risposte all'emergenza di settembre (quando la gente rincorrerà tutti, e dico tutti, perché avrà fame), parlando di questi temi senza dare risposte, senza un progetto né un programma (che ancora attendiamo e che il Paese attende), la parola che mi viene in mente per concludere è «vergogna!». PRESIDENTE. È iscritto a parlare il senatore Pepe. Ne ha facoltà.
2020-06-24	FI	RizzottiMaria	Signor Presidente, onorevoli colleghi, da quando il nostro Paese è stato colpito da questa brutta pandemia, ho depositato 14 interrogazioni urgenti per sollecitare il Governo e soprattutto il Ministro della salute a fornire chiarimenti rispetto a quanto succede in Italia e a quanto la società civile e i cittadini ci segnalano ogni giorno. Se è vero che il nostro dovere è quello di rappresentare chi ci ha dato fiducia, è altrettanto importante poter fornire risposte. Il fatto che il Ministro in questi mesi non abbia avuto la volontà di venire in Aula o di rispondere, anche per iscritto, ai suoi uffici dimostra ancora una volta che le belle parole risuonate sui giornali tutti i giorni, con riferimento al dibattito in Parlamento e alla collaborazione con le opposizioni, sono buttate al vento. I cittadini l'hanno capito, tanto che basterebbe leggere i commenti sotto ogni post che pubblicate per percepire la rabbia che avete alimentato con le false promesse. Piano pandemico fermo a direci anni fa, liste d'attesa che rischiano di fare più vittime del Covid, mascherine chirurgiche senza certificazioni, nessun controllo per escludere dai contratti stipulati con la pubblica amministrazione le imprese che operano sul territorio nazionale, ma che gestiscono i loro conti correnti in Paesi esteri, cioè paradisi fiscali. Non abbiamo ancora capito le motivazioni che hanno spinto l'Aifa, nel giro di una settimana, a modificare le decisioni sulla somministrazione del farmaco Avonex e non si conoscono i dati della sperimentazione, per capire in quali strutture sanitarie è stato somministrato, a quali pazienti e con quali conseguenze. Non cito le interrogazioni su autopsie, Agenas, distribuzione di farmaci a domicilio per i pazienti oncologici, un piano serio per la prevenzione delle fratture da fragilità e, da ultimo, discriminazione sui professionisti della sanità, che, non avendo un contratto pubblico, si vedono costretti a non sottoporsi al tampone o al test sierologico per paura di non lavorare e non guadagnare: li chiamate eroi, ma poi negate loro diritti, mentre cercano sempre di fare il loro dovere. Signor Presidente, affido a lei la richiesta di sollecitare la risposta alle interrogazioni 4-03217 , pubblicata il 21 aprile 2020; 4-03296 , pubblicata il 29 aprile 2020; 4-03297 , pubblicata il 29 aprile 2020; 4-03333 , pubblicata il 5 maggio 2020; ne ho altre 17: spero che qualcuno batta un colpo da Lungotevere Ripa per fare chiarezza su alcuni aspetti molto importanti per la vita degli italiani. Le interrogazioni che ho presentato anche a vari Ministri nei mesi precedenti la pandemia praticamente da due anni non ricevono risposta. Si tratta di interrogazioni che un parlamentare rivolge ai Ministri di competenza e le nostre nascono sempre su sollecitazione delle persone che vorremmo rappresentare.
2020-06-24	FdI	ZaffiniFrancesco	Signor Presidente, con i colleghi del Gruppo eravamo quasi tentati di riconoscere un'espressione di giubilo per questo atto, non solo perché siamo riusciti a portare all'esame dell'Assemblea gli emendamenti residui, superstiti, ma perché addirittura siamo riusciti ad approvarne uno proposto dall'opposizione, quindi veniva quasi spontaneo suonare le campane, piangere, ridere o comunque celebrare questo evento in modo da dargli il peso dovuto. Purtroppo però non possiamo dire che si è trattato di un fulmine a ciel sereno, perché invece il cielo resta nebuloso; non è un episodio che fa la differenza, ma evidentemente vorremmo che per il prossimo futuro, specialmente nel momento in cui dovremmo trarre le conclusioni di questo difficile periodo che ha attraversato l'Italia, ci sia una maggiore volontà di ascoltarsi e di produrre esiti, non dico ampiamente condivisi ma almeno derivanti da un ascolto e da un'analisi seria. Forse l'esame del presente decreto-legge, che dovrebbe mettere ordine in tutto un diorama di decreti del Presidente del Consiglio dei ministri, di conferenze stampa, di esternazioni più o meno enfatizzate, poteva rappresentare il momento in cui "cogliere l'attimo" per condividere almeno un metodo diverso. Per esempio, in 12ᵃ Commissione abbiamo tentato di farlo, grazie anche alla buona volontà del presidente Collina e dei colleghi presenti, formulando il parere favorevole con due osservazioni poi trasformate in emendamento. Sia chiaro, stavamo parlando di "acqua fresca", nel corpo di queste osservazioni non c'era niente che potesse destare allarme; era solo una prima considerazione che parlava della necessità di riaprire la scuola in presenza, perché, come peraltro è stato detto anche da numerosi colleghi della maggioranza, la didattica o è in presenza o è comunque un surrogato inaccettabile, indigesto e inutile. Si tratta quindi di un emendamento che recava misure totalmente condivisibili. Ce n'era poi un altro che sottolineava la necessità, di procedere alla sanificazione degli ambienti con attività riconosciute da soggetti e strutture preposti a certificarne e a garantirne l'efficacia. Non si tratta di due passaggi politici, metapolitici o in qualche modo assimilabili a contenuti politici. Questi emendamenti sono stati bocciati, anche quando sono stati riproposti in Aula, e qui esorterei il rappresentante del Governo ad ascoltare l'indicazione del senatore Malan: non è un obbligo, ma non è detto che non si debba in qualche modo chiarire qual è il motivo, specialmente su passaggi assolutamente normali e di buonsenso, del parere contrario. Scambiarsi pareri che poi magari possono essere utili per il prosieguo del dibattito fa parte della corretta gestione dei lavori dell'Assemblea e vorrei dire anche in qualche misura del decoro dei rapporti tra maggioranza e opposizione, di una dialettica normale. Comunque, questo è; siamo quindi costretti a registrare il permanere di un clima di chiusura e di impermeabilità a ogni moto di buona volontà. Ciò probabilmente accade perché la maggioranza è alle prese con una difficoltà quotidiana, come ricordava il senatore Briziarelli proprio ieri sera sul codice degli appalti (stamattina il ministro Di Maio è stato smentito dall'onorevole Delrio). Mi rendo conto che ci sia una difficoltà oggettiva nel tenere insieme il quadro e mi rendo conto anche che ogni possibilità di mediazione in questo contesto venga esaurita all'interno della maggioranza, perché è ovvio che se vi spostate di un millimetro da quell'equilibrio instabile che siete riusciti faticosamente a trovare, magari con riunioni estenuanti, poi arrivati in Aula, se cambiate una virgola, salta tutto. Rendiamoci conto però, colleghi, che stiamo arrivando alla fine di un periodo e che dovremo assumere decisioni veramente serie, difficili e importanti. In buona sostanza, il redde rationem è arrivato, è vicino ed è inevitabile che noi tutti, con un impegno corale, dovremo arrivare davanti all'Italia e davanti ai nostri concittadini con una sintesi di quello che è accaduto e con un'analisi critica anche difficile, ma che deve essere il più possibile oggettiva. Il redde rationem è vicino, il giudizio sull'operato del Governo, sulle mille consulenze acquisite dal Governo, sull'operato di Arcuri. Dovremo andare davanti ai cittadini a raccontare qualcosa e sarà necessario spiegare i motivi di questa continua confusione, che si è creata fin dal primo momento e che è stata foriera di tanti problemi, di tanti fraintendimenti e di tanti guasti, di questa confusione tra l'aspetto e le decisioni di natura sanitaria e l'aspetto e le decisioni di natura economico-finanziaria. Abbiamo accavallato, a mio avviso gravemente sbagliando, una serie di fraintendimenti proprio per la confusione degli obiettivi - quello di natura tecnico-sanitaria e quello di natura economico-finanziaria - che andavano ben distinti. Questa continua commistione e confusione che ancora oggi persiste ci porta a provvedimenti difficilmente comprensibili, che si contraddicono al loro interno, che contravvengono a capisaldi precedentemente manifestati. Mi riferisco specialmente alla parte sanitaria, che personalmente non è quella che mi interessa di più ma quella di cui mi occupo di più; è diverso: me ne occupo di più. Ovviamente non mi sfugge l'importanza dell'altra metà o due terzi del problema, ma io mi occupo della parte sanitaria perché sono in Commissione sanità e molto spesso i provvedimenti contravvengono ad assunti su aspetti sanitari che io reputo invece di dover dare per acquisiti. Faccio un esempio plastico: la necessità di andare avanti con uno screening su ciò che accade nella popolazione rispetto all'epidemia. Ora noi abbiamo letto il parere di dieci illustri virologi, che dicono che l'epidemia non c'è più. Ma allora, c'è, non c'è, che succede? La carica virale si è diluita? I positivi sono soggetti che riescono ad infettare o non riescono più ad infettare? Dovremo sapere tutto questo da qui a qualche giorno, non dico un mese, ma da qui a qualche giorno. A queste domande, colleghi, dovremo assolutamente dare risposte. Di fronte al fallimento ormai acclarato sia della app Immuni sia della vicenda dei 150.000 test sierologici, dobbiamo registrare che queste due operazioni - giuste o sbagliate che siano, io adesso non le voglio commentare, lo faremo a tempo debito - comunque hanno fallito entrambe: nessuna delle due riesce a dare una immagine, una visione, una risposta su ciò che accade rispetto alla presenza del virus nella nostra popolazione.
2020-06-24	LN	BriziarelliLuca	Ce la fate? Mezza giornata! E in merito alle responsabilità, collega Fattori, per fortuna l'ha detto la Commissione bicamerale permanente: su certi temi la responsabilità, anche in sanità, in virtù dell'articolo 117 della Costituzione, è del Governo, non delle Regioni. L'avete detto voi e in maggioranza ci sono tutti.
2020-07-07	FI	RizzottiMaria	Signor Presidente, quando ho appreso, con sgomento, la notizia della morte della senatrice Bassoli, ho provato un profondo dolore perché ricordo con grande commozione quando eravamo insieme nella 12° Commissione in Senato nella XVI legislatura. Era la mia prima legislatura e Fiorenza Bassoli è stata, comunque, un grande esempio, una maestra, proprio per tutti quelli che erano i nostri comportamenti in Commissione, dove c'erano persone estremamente preparate. Questo anche se avevamo idee diverse: un concetto di sanità basato sui principi liberali che hanno sempre ispirato il mio partito era un'altra idea rispetto a quella della senatrice Bassoli. Quello, però, che ci ha sempre accomunato era riuscire ad arrivare a portare dei progetti legislativi abbastanza condivisi, soprattutto pensando a quello che era un bene primario come quello della salute. Quindi, c'è sempre stato molto dialogo, anche nei momenti, che non definirei di scontro, ma comunque di differenze di posizione, per poi arrivare, comunque, a una sintesi, pur nelle differenze. Nei primi anni, rappresentavamo noi la maggioranza e portammo avanti grandi battaglie sulla sanità, che adesso forse sono un po' dimenticate, ma sempre, comunque, con grande reciproco rispetto, cosa che, purtroppo, al giorno d'oggi manca, anche nelle stesse Commissioni e pure in Aula. Questo mi dispiace molto, perché, veramente, quando vi è il reciproco rispetto e la preparazione sugli argomenti che si devono affrontare, si sente veramente la bellezza del nostro ruolo di politici e legislatori. Quindi, ciao, Fiorenza. Ci mancherai.
2020-07-07	PD	MirabelliFranco	Signor Presidente, è un dolore, ma è soprattutto un dovere dare un ultimo saluto a Fiorenza Bassoli in quest'Aula, dove Fiorenza ha lavorato per due legislature, dai banchi di quello che è stato sempre il suo Gruppo e il suo partito. Fiorenza è stata una donna di parte, una donna di sinistra, un'antifascista, che nella sua vita politica ha fatto della concretezza e del riformismo il suo riferimento. In nome di questi principi si è sempre battuta nella società e anche nel suo partito ed è bello che l'abbia voluto ricordare ieri in un telegramma il presidente emerito Giorgio Napolitano. Ma Fiorenza è stata soprattutto donna delle istituzioni, convinta che compito di un rappresentante dei cittadini dovesse essere sempre quello di guardare all'interesse generale e alla salvaguardia delle istituzioni e della democrazia. Con questo spirito ha saputo rappresentare con autorevolezza ed equilibrio il Consiglio regionale lombardo da Vice Presidente per un'intera legislatura. Ma i grandi amori di Fiorenza, per cui non la dimenticheremo, sono quelli su cui ha lasciato il segno, da donna intelligente, attenta, capace di avere spesso quella marcia in più che tante donne sanno di avere. Prima di tutto il grande amore per la sua città, Sesto San Giovanni, la città operaia, medaglia d'oro della Resistenza. Fiorenza, non solo è stata il primo sindaco donna, ma è stata il sindaco di Sesto San Giovanni nel momento più difficile della città, quando si sono chiuse le grandi fabbriche e c'è stato bisogno di una grande trasformazione. Lei ha saputo guidare questa trasformazione da sindaco intelligente, facendo di Sesto San Giovanni una città di terziario, non abbandonando la produzione, puntando sull'innovazione e facendo grande attenzione alla qualità della città e alla socialità. C'era il rischio che diventasse una città dormitorio: è diventata una città verde, con un grande parco, una città che ha puntato sulla cultura e sullo sport. Fiorenza ha segnato così, ha regalato una stagione bella e non scontata alla sua città. L'altro amore di Fiorenza era la sanità. Fino all'ultimo, fino a pochi giorni fa, ci ha scritto che era preoccupata e sconvolta da quello che il Covid-19 ha fatto in Lombardia. Ci teneva a dire la sua su cosa si era sbagliato, sulle responsabilità. Per dieci anni in Lombardia, e ancora in Senato, di questo si era occupata, della salute dei cittadini, della necessità di garantire un welfare universale e di qualità. Le sue due passioni, come diceva lei, signor Presidente, si sono incontrate in questi anni, finita la sua attività nelle istituzioni, nell'attenzione con cui ha continuato a seguire il grande progetto della Città della salute, che ha contribuito a costruire: l'idea forte di portare nella sua città un'eccellenza sanitaria, nel posto in cui c'erano le grandi industrie, i carroponti, la Falck, la Marelli, la Breda. Anche questo è un atto d'amore per Sesto San Giovanni che tutte le istituzioni coinvolte, come ha detto lei, signor Presidente, oggi devono sentirsi ancora impegnate a realizzare.
2020-07-08	FI	RizzottiMaria	Signor Presidente, sono passati più di vent'anni da quando è stata presentata per la prima volta in Parlamento una proposta di legge finalizzata al riconoscimento della cefalea cronica primaria come malattia sociale. A partire dalla XIII legislatura e poi nelle successive, fino a quella attuale, abbiamo sempre voluto portare l'attenzione delle Camere sulla necessità di riconoscere questa grave patologia invalidante come malattia cronica, ma non è mai stato avviato l' iter. Spero che finalmente oggi, dopo vent'anni, si possa approvare questo importante provvedimento. La proposta di legge oggi in esame si compone di un articolo e due commi ed è finalizzata a riconoscere la cefalea cronica come malattia sociale. Per giungere al riconoscimento è stato detto che è necessario che la patologia sia stata accertata almeno da un anno, con diagnosi effettuata da uno specialista del settore presso un centro accreditato per la diagnosi e la cura delle cefalee. L'attestazione dell'effetto indica che la malattia è in grado di limitare o compromettere gravemente la capacità di far fronte agli impegni di famiglia e di lavoro. Vi ricordo che per essere definita sociale, una malattia deve presentare caratteristiche come alta incidenza, larga diffusione nella popolazione e rilevanza dal punto di vista statistico in termini di morbilità su vasta scala e deve presentare una continuità nel tempo per cui si registra un dispendio di risorse pubbliche per assistenza sanitaria e pertanto un danno economico individuale e collettivo. Secondo l'OMS la cefalea è ai primi posti tra le malattie invalidanti ed è una patologia capace di limitare o compromettere la propria capacità lavorativa. A differenza di quanto si possa immaginare, comporta comunque ingenti costi economici e sociali sia diretti che indiretti. I primi riguardano le spese per la diagnosi, il trattamento, le visite ambulatoriali, i ricoveri in ospedale e le indagini diagnostiche mentre i costi indiretti sono riferiti all'incidenza delle assenze sul lavoro e alla ridotta produttività. Alla Camera sono state fatte alcune modifiche: la prima ha riscritto il comma 2 che, nell'attuale riformulazione, dispone che il Ministro della salute, con proprio decreto, che spero sia anche rapido, individui i progetti finalizzati a sperimentare metodi innovativi di presa in carico delle persone affette da cefalea primaria cronica, nonché criteri e modalità con cui le Regioni attuano questi progetti. Nella versione iniziale, invece, il comma 2 prevedeva che il Ministro della salute integrasse il decreto del Ministro della sanità del 1961 che elenca le forme morbose da qualificare come malattie sociali, proprio per aggiungere all'elenco anche la cefalea cronica. Si tratta, però, come ho detto, di un decreto ministeriale del 1961, quindi con un altro tipo di sanità, con altri limiti; è anche una versione superata e sarebbe urgentemente da aggiornare. L'Italia oggi non prevede il riconoscimento normativo di questa patologia né tantomeno lo status di malattia sociale, per cui la stessa diagnosi della sua gravità e le cure correlate variano in maniera significativa a seconda dei servizi sanitari regionali. Nelle nostre Regioni vi sono numerosi centri per la diagnosi e la cura della cefalea, ma non sono sufficienti. È necessario che vi siano strutture e percorsi diagnostico-terapeutici assistenziali diffusi capillarmente in maniera uniforme sul nostro territorio. Comunque, il riconoscimento della cefalea primaria cronica come malattia sociale è un importante passo in questa direzione e consente una migliore organizzazione e gestione delle risorse, l'efficacia della diagnosi e cura della patologia, e soprattutto consente maggiore omogeneità nel nostro territorio. Quello che però contestiamo, come Forza Italia, è ancora una volta la clausola di invarianza finanziaria, che indebolisce fortemente l'efficacia di questa proposta di legge. Infatti, la mancata immissione di risorse aggiuntive è un limite evidente che rischia di inficiare le sue stesse finalità. Se è vero che per riconoscerla ci vuole un anno per poter quantificare, come ha detto la collega Boldrini, il finanziamento da stabilire, è anche vero che le Regioni subiscono da anni tagli costanti e pesanti ai bilanci. Come si fa a diagnosticare se i centri della cefalea sono pochi e non sono in rete? Quindi diventa un po' problematica una legge a costo zero di questo tipo. Occorre precisare che la cefalea spesso è sintomo anche di malattie rare, il cui iter diagnostico è spesso disagevole nei percorsi e incerto negli esiti. Diciamo la verità, noi sapremmo come colmare questo grande gap : sapete bene che il mio riferimento è ai fondi del MES. L'Italia in questi mesi ha l'occasione storica per tornare a dotarsi di una strategia nazionale di lungo termine e ripensare alla struttura e al funzionamento di un sistema sanitario che negli ultimi anni è stato progressivamente definanziato e abbandonato. I risultati, purtroppo, si sono visti in questi mesi di emergenza. Occorre concentrarsi sul vero sviluppo della medicina territoriale organizzata con distretti, ambulatori, assistenza domiciliare, gestione delle cronicità, vicinanza ai più deboli, residenze socio-sanitarie (che in alcune parti del Paese o non esistono o sono totalmente insufficienti). I fondi tanto bistrattati del MES servirebbero, ad esempio, a rimodernare tutte quelle apparecchiature vetuste che per anni non hanno ricevuto la giusta manutenzione. Questo è un problema da affrontare: penso alle liste d'attesa proprio per apparecchi vetusti che lavorano poco; penso a tutte le diagnosi mammografiche con mammografi che hanno vent'anni e che possono anche fare diagnosi di negatività per il tumore della mammella. Grazie al cielo, lo screening è gratuito nel nostro Paese; ma se, quando si viene chiamati a fare la diagnosi, la macchina per le mammografie è vecchia e dà un risultato negativo, ci si ritrova, oltre allo stato della paziente con un tumore non diagnosticato nei tempi, anche con ulteriori costi sanitari. Potrei continuare e fare migliaia di esempi. Il mio è veramente un appello: l'Europa ci dà questa possibilità e noi non dovremmo mancare questo appuntamento. Mettiamo da parte le ideologie e cerchiamo di essere pratici, perché per avere i soldi (come si dice, più di 20 miliardi) per il nostro sistema sanitario, un debito da qualche parte si fa, sia che si emettono titoli di Stato, sia che si prendono i soldi del MES (con la differenza che gli interessi sui fondi del MES sono molto minori). Cerchiamo dunque di imparare la lezione dalla tragedia che ha vissuto il nostro sistema sanitario e il nostro Paese. Lasciamo alle spalle l'Italia degli ospedali incompiuti, delle assunzioni in sanità come bacini elettorali, di persone senza professionalità. Occorre puntare invece a costruire un Paese dove ci siano ovunque reti di servizi socio-sanitari, territoriali, capillari ed efficienti, diagnostica, prevenzione, amministrazione sanitaria di qualità, cura a lungo termine. L'elenco potrebbe essere molto lungo. Il riconoscimento della cefalea primaria cronica come malattia sociale è certamente un passo importante al fine di un eventuale e successivo - auspichiamo il più rapido possibile - inserimento nei livelli essenziali di assistenza (LEA), come giustamente si aspettano le migliaia di persone che soffrono quotidianamente di questa patologia. Annuncio il voto favorevole del Gruppo Forza Italia. (
2020-07-08	FdI	ZaffiniFrancesco	L'andamento delle tariffe ha seguito la sciatteria che prima registravo; peraltro le tariffe delle utenze nell'ambito regionale sono caratterizzate da grande disparità: ci sono amministrazioni, come quella del capoluogo, fortemente gravate da tariffe esorbitanti evidentemente a carico dei cittadini e tutto questo produce un diffuso livello di malcontento che poi ha determinato il risultato delle recenti elezioni regionali. Colleghi, non è stata la sanità a determinare quanto è accaduto e che inevitabilmente prima o poi doveva accadere in Umbria; in realtà a mio avviso è stato proprio il sistema di gestione dei rifiuti e l'incapacità della vecchia maggioranza di governo dell'Umbria di determinare una visione chiara e un percorso a tappe che mettesse in regola l'intero sistema e chiudesse le discariche. Noi più volte abbiamo ribadito che il sistema basato sul conferimento in discarica è abbandonato ormai in tutta Europa sicuramente dai Paesi più virtuosi, ma anche in Italia dalle Regioni più capaci e virtuose, mentre in Umbria continua imperterrito con discariche colme, come ho detto prima, ripetutamente ampliate sia in orizzontale che in verticale.
2020-07-08	FdI	ZaffiniFrancesco	Signor Presidente, approda all'esame dell'Assemblea questo provvedimento che arriva dall'altro ramo del Parlamento. Diciamo subito che in Commissione abbiamo votato a favore del disegno di legge e anticipo che faremo lo stesso in Aula, quindi anticipo il nostro voto favorevole su un testo che non stravolge l'assetto del Servizio sanitario nazionale. Si tratta di un provvedimento atteso, giusto, da mettere in campo, ma non è la soluzione ai mali che affliggono il nostro Servizio sanitario nazionale e, a caduta, i servizi sanitari regionali, che invece andranno affrontati con provvedimenti di sistema. C'è il solito mantra, questo mood che viene applicato a tutti i provvedimenti, «senza nuovi o maggiori oneri per la finanza pubblica»; addirittura nella nota breve elaborata dagli Uffici in cinque righe di spiegazione viene ripetuto per ben due volte, Presidente, qualora i colleghi non avessero ben capito che rispetto a questo non dobbiamo spendere un euro. È qualcosa che ha poco a che fare con la politica; io aspetto ancora di vedere provvedimenti in grado di dispiegare effetti e che non comportino nuovi o maggiori oneri; a me perlomeno non sono conosciuti quindi aspetto di conoscerli prossimamente. Peraltro, su questo tema il sottosegretario Sileri ha anticipato che la cefalea primaria cronica, questa malattia veramente invalidante, ha costi sociali quantificabili per circa 3 miliardi di euro. Reputo, quindi, che qualora avessimo potuto decidere di destinare qualche risorsa per investire in questi progetti, a beneficio evidentemente dei servizi sanitari regionali e delle Regioni (perché di questo ci sarà bisogno, è del tutto evidente che questo è un provvedimento di contorno, in quanto il tema si inserisce nell'ambito della materia concorrente Stato-Regioni e quindi andranno stabiliti degli accordi, ma soprattutto andranno perfezionati dei protocolli di presa in carico e dei progetti innovativi a carico delle Regioni), non sarebbe stato poi così male, posto che effettivamente il costo sociale di queste malattie invalidanti è assolutamente rilevante e chiaro. Come ho detto, sul tema della sanità poco è stato prodotto dai lavori della Commissione che fino a questo momento sono approdati in Aula; mi auguro che nei prossimi mesi e nei prossimi giorni possano approdare in Aula invece provvedimenti di sistema in grado di affrontare effettivamente i grandi temi della sanità nazionale. Ho già annunciato il nostro voto favorevole e vorrei, Presidente, concludere con un auspicio, che non è una digressione sul tema ma rientra perfettamente al suo interno: che il Governo smetta di far venire il mal di testa ai cittadini italiani, cosa che puntualmente sta accadendo.
2020-07-08	LN	FregolentSonia	Do un dato: in Italia, ad esempio, la spesa sanitaria annua, che per ogni emicranico episodico ammonta a circa 800 euro, sale a più di 2.600 euro (quindi a più del triplo) per ogni paziente con emicrania cronica. I dati Istat sulla diffusione della cronicità per classi di età smontano anche un altro luogo comune, quello che individua la cronicità come un problema della terza età. La cefalea invece riguarda il 10,6 per cento delle persone tra i venticinque e i quarantaquattro anni e l'8,1 per cento degli over settantacinque; nelle donne addirittura essa ricorre tre volte più frequentemente che negli uomini. Proprio alla luce di queste premesse risulta evidente come il provvedimento in oggetto sia molto atteso. Già nel 2011 l'allora consigliere della Regione Veneto onorevole Arianna Lazzarini fu promotrice di una proposta di legge, che il Consiglio regionale, il 20 ottobre dello stesso anno, approvò per la sua presentazione alle Camere. Nonostante numerose iniziative analoghe presentate presso entrambi i rami del Parlamento, anche nella scorsa legislatura, la materia non è stata trattata presso le competenti Commissioni. Per tali ragioni, colleghi, questo è un giorno importante per i tanti malati in attesa di un segnale concreto da parte delle istituzioni. Il provvedimento è frutto di un contenuto condiviso, essendo stato approvato dai rappresentanti di tutti i Gruppi parlamentari presso la XII Commissione affari sociali della Camera dei deputati; quindi è frutto di un lavoro di squadra, al di là delle appartenenze partitiche. Esso si compone di un articolo unico, il cui comma 1 prevede che la cefalea primaria cronica, accertata da almeno un anno nel paziente mediante diagnosi effettuata da uno specialista del settore presso un centro accreditato per la diagnosi e la cura delle cefalee che ne attesti l'effetto invalidante, sia riconosciuta come malattia sociale per le precipue finalità indicate nel successivo comma 2 e nelle forme specificatamente allegate, ovvero dell'emicrania cronica e ad alta frequenza, della cefalea cronica quotidiana con o senza uso eccessivo di farmaci analgesici, della cefalea a grappolo cronica, dell'emicrania parossistica cronica, della cefalea nevralgiforme unilaterale di breve durata con arrossamento oculare e lacrimazione e infine dell'emicrania continua. Il successivo comma 2 dispone che, con apposito decreto predisposto dal Ministro della salute, da adottare entro centottanta giorni dall'entrata in vigore della presente legge, senza nuovi o maggiori oneri per la finanza pubblica, e previa intesa sancita in sede di Conferenza permanente per i rapporti tra lo Stato, le Regioni e le Province autonome di Trento e Bolzano, siano individuati i progetti finalizzati a sperimentare metodi innovativi di presa in carico delle persone affette da cefalea nelle forme di cui al precedente comma 1, nonché i criteri e le modalità con cui le Regioni possono provvedere all'attuazione dei menzionati i progetti. Evidenzio che tale comma è stato modificato durante i lavori in XII Commissione alla Camera dei deputati, a seguito delle criticità sugli aspetti di carattere finanziario evidenziati dalla Commissione bilancio con riferimento al testo precedente, che rinviava la predisposizione della disciplina a un decreto del Ministero della salute, che, a sua volta, avrebbe dovuto adeguare il testo del Ministero della sanità del 20 dicembre 1961 recante l'elenco delle forme morbose da qualificare come malattie sociali. Il nuovo comma 2, oltre a superare tali problematiche, appare ancora più coerente con la competenza legislativa regionale concorrente in materia di tutela della salute, in quanto prevede che il predetto decreto, da adottare previa intesa come precedentemente detto, individui criteri e modalità per l'attuazione dei progetti innovativi per il trattamento delle cefalee. Il rispetto dell'articolo 117, terzo comma, della Costituzione, è stato rilevato anche dalla Commissione affari costituzionali e dalla Commissione parlamentare per le questioni regionali, nei pareri rispettivamente espressi. Si tratta quindi di un testo snello e idoneo a dare finalmente una prima risposta ai tantissimi pazienti che sono in attesa. Dalla sperimentazione, infatti, possono derivare novità positive per i pazienti, ma anche, nel medio-lungo termine, un risparmio di spesa nell'ambito delle modalità di gestione della presa in carico dei soggetti affetti dalla patologia in oggetto. Vi è quindi l'auspicio che i decreti del Ministro della salute vengano adottati in tempi brevi e che la legislazione in materia possa essere successivamente implementata anche attraverso lo stanziamento di risorse da destinare specificatamente a progetti di sperimentazione. Da ultimo, ribadisco la reale esigenza di venire incontro alle aspettative di coloro che soffrono quotidianamente a causa di una patologia che, pur coinvolgendo ampie fasce di popolazione ed avendo tutte le caratteristiche di una malattia cronica invalidante, troppo spesso, purtroppo, è considerata invisibile.
2020-07-08	LN	FregolentSonia	Per avere qualche dato di riferimento basti sapere che, secondo l'Organizzazione mondiale della sanità, la cefalea cronica è ai primi posti tra le malattie invalidanti e figura purtroppo tra le prime dieci cause di disabilità al mondo. La cefalea nelle sue forme primarie, ovvero emicrania, cefalea tensiva e cefalea a grappolo, colpisce in media il 12 per cento circa degli individui, manifestandosi prevalentemente nel periodo più produttivo della vita della persona. È evidente pertanto che i costi della malattia sono di tipo sia diretto che indiretto, essendo i primi riferibili alle spese relative alla diagnosi e al trattamento e i secondi ovviamente riferibili all'incidenza delle assenze sul lavoro e alla conseguente ridotta produttività.
2020-07-08	M5S	PetrocelliVitoRosario	Il testo individua il campo d'applicazione e le modalità di attuazione della cooperazione militare e tecnica, con particolare riferimento alla formazione dei militari congolesi, all'acquisizione di equipaggiamenti, all'assistenza in materia di sanità e allo scambio di informazioni strategiche, oltre che alla possibilità di stipulare ulteriori intese tecniche.
2020-07-08	PD	BoldriniPaola	Signor Presidente, onorevoli colleghi, inizio con un riferimento a quanto afferma la coordinatrice dell'associazione dei cefalalgici in merito alla cefalea, che parla di una vita molto complicata e del fatto che spesso non si trova ascolto e si pensa che si stiano trovando scuse. Questo è quello che i malati di cefalea hanno trovato sempre, fino a oggi, perché l'inclusione della cefalea primaria cronica come malattia sociale non era ancora avvenuta. Quindi, l'individuazione di metodi innovativi (e ce ne sono molti, che si stanno sperimentando e cominciano ad avere anche buoni frutti) non aveva ancora avuto un riconoscimento. Quindi, rispetto a questa penosa condizione che vi ho citato prima, oggi, se vogliamo, come Parlamento, possiamo raggiungere due grandi obiettivi, approvando definitivamente il testo unificato. Devo dire davvero grazie ai colleghi, anche della Camera, che hanno presentato due testi, uno della Lega e uno del Partito Democratico, ma li hanno unificati e hanno votato un testo unico tutti insieme. Questo testo, arrivato qui da noi al Senato e, grazie anche in questo caso alla volontà di tutti i nostri colleghi, lo abbiamo approvato senza introdurre nessun cambiamento, ritenendolo già un testo esaustivo rispetto a quanto noi abbiamo bisogno. Questo testo era arrivato quasi all'approvazione, ma il Covid ne ha fermato purtroppo l' iter. Il provvedimento era infatti all'ordine del giorno della seduta dello scorso 11 marzo, ma abbiamo dovuto cambiare i nostri programmi. Come hanno già detto i colleghi, la cefalea non è un semplice mal di testa (quello di cui soffriamo tutti e che magari qualcuno ha anche oggi qui), bensì una malattia molto più invalidante e con dei costi sociali ed economici davvero non indifferenti. È la terza malattia più diffusa nel mondo, anche se - lo dicevo prima - è francamente sottovalutata e quasi sminuita e minimizzata. La difficile convivenza con i sintomi dolorosi che prova chi ne soffre non ha quindi trovato mai una soluzione definitiva. Come è stato detto prima, in Italia la spesa sanitaria connessa alla cefalea è enorme. Chi non ha una cefalea frequente spende circa 800 euro l'anno, mentre chi soffre di una cefalea frequente arriva a spendere oltre 2.000 euro, quindi una cifra importante, e sappiamo che di queste persone ci dobbiamo prendere cura. Tra l'altro - lo abbiamo già detto in alcuni passaggi - la cefalea è la cosiddetta malattia di genere, perché rispetto agli uomini le donne che ne soffrono sono tre volte di più ed essa è ancora più impattante perché colpisce nel periodo fertile e lavorativo, con tutti gli effetti che ne conseguono (in particolare dover affrontare in maniera stancante la vita quotidiana con la famiglia e il lavoro, cui spesso non si riesce purtroppo ad andare). Chi soffre di cefalea cronica vive una vita di continue sofferenze, con il fastidio verso la luce e l'essere costretto ad abusare di farmaci, non riuscendo a trovare ancora adesso un farmaco che possa lenire il dolore in maniera definitiva. A questo punto abbiamo un altro problema: visto che la cefalea non è stata considerata, né censita, abbiamo il dovere di disporre di una diagnosi e un'anamnesi accurate e giuste al fine di poter poi rilevare i dati. Questo è il tema. Questa è la quarta legislatura - lo ha detto prima la collega - in cui il Parlamento prova ad affrontare il tema. Ci abbiamo provato in tanti; in Senato sia io, che la senatrice Rizzotti abbiamo presentato un disegno di legge. Si tratta di un tema che sta molto a cuore a tutti noi. Dopo questa lunga e ponderata riflessione, dobbiamo quindi dare ai cittadini una risposta certa e concreta, anzitutto con il riconoscimento della malattia sociale, perché ne ha tutte le caratteristiche. Se andate a vedere la descrizione di cosa è una malattia sociale, vi accorgete che la cefalea ne possiede tutte le caratteristiche. Tuttavia - mi riferisco all'articolo 1, comma 2, del provvedimento - per essere certi che si è di fronte a questa malattia serve almeno un anno di controllo del paziente mediante diagnosi che ne attesti l'effetto invalidante. Dobbiamo pertanto prevedere un adeguato monitoraggio. Anche per questo motivo, il provvedimento non è supportato al momento da un finanziamento: dobbiamo prima capire di quanto abbiamo bisogno e - poi - ci assumeremo sicuramente l'impegno di sostenere la misura anche finanziariamente. Questo lavoro di accertamento viene svolto dalle strutture competenti (sappiamo che in tutta Italia ci sono centri di riconoscimento della cefalea), attraverso il lavoro di specialisti, neurologi e farmacologi con competenze specifiche assolutamente fondamentali per individuare la cefalea. Inserire la cefalea nell'elenco delle malattie sociali rappresenta pertanto il primo passo nella giusta direzione per la tutela sociale e lavorativa nei confronti di questo numero molto significativo di malati. Vi dicevo che ci si propone di dare alla cefalea riconoscimento a livello nazionale. Si tratta di una cosa importante, perché alcune Regioni hanno già riconosciuto la cefalea attraverso regolamenti (addirittura anche con il riconoscimento dell'invalidità), però noi siamo qui perché vogliamo una legge valida sull'intero territorio nazionale cui tutti possano appellarsi. Quello che stiamo operando è un passaggio obbligatorio. La cefalea deve essere diagnosticata in maniera certa e riconosciuta attraverso il coinvolgimento dei centri specializzati. Ciò ci permetterà di avere dati più chiari e una stima più corretta per capire l'impatto epidemiologico sulla popolazione. Quindi, questo è un primo passo importante, anche perché quello successivo riguarderà sicuramente il tema dei LEA: se dobbiamo riconoscere la malattia e vederne l'impatto sulla popolazione, conseguentemente dovremo affrontare la questione di un finanziamento al Servizio sanitario nazionale. Occorre dare al paziente tutti i necessari procedimenti, quindi una diagnosi precoce ed efficace, un'attività di prevenzione e di sensibilizzazione. È una malattia sociale che, visto e considerato il tema della territorialità della sanità di cui si è parlato anche prima, è necessario approcciare fin da subito, dal primo sentore, in modo tale che si faccia anche prevenzione, proprio per evitare che ci siano una moltitudine di pazienti in cerca di luoghi dove trovare una risposta certa. Oggi credo che il Parlamento stia lavorando per migliorare la qualità della vita delle persone che soffrono di questa patologia, dando corso al disegno di legge al nostro esame che mi auguro verrà approvato, come è stato fatto alla Camera, all'unanimità. Credo infatti che stiamo davvero rendendo un servizio ai nostri cittadini e li stiamo ascoltando. Questo è ciò che dobbiamo fare. Sono contenta del fatto che siamo arrivati alla fine di un percorso molto lungo che ci ha portato a raggiungere un primo traguardo importante, perché se quello che fa e che deve fare la politica è migliorare la qualità della vita dei cittadini, e soprattutto - come in questo caso - di chi soffre di patologie come quella qui trattata, dobbiamo essere orgogliosi di ciò che stiamo facendo oggi. Per questo dichiaro il voto favorevole del Partito Democratico al disegno di legge al nostro esame.
2020-07-09	M5S	SileriPierpaolo	Signor Presidente, nell'ambito delle strategie di prevenzione, assistenza e controllo del contagio da coronavirus, l'Istituto superiore di sanità ha promosso la survey nazionale sul contagio nelle strutture residenziali e sociosanitarie. Nella Regione Lombardia sono state contattate 677 RSA (residenze sanitarie assistenziali), delle quali 266 hanno risposto (il 39 per cento circa). In queste strutture sono deceduti dal 1° febbraio al 14 aprile 2020 in totale 3.045 residenti, dei quali 166 Covid-19 positivi e 1.459 con sintomi compatibili. Più in generale, nell'ambito delle strategie di prevenzione e controllo dell'epidemia da virus SARS-Cov-2, fin da subito è emersa la necessità di prestare massima attenzione nei confronti della popolazione anziana. Sin dall'adozione del decreto del Presidente del Consiglio dei ministri del 1° marzo del 2020, anche per la Regione Lombardia è stata prescritta la rigorosa limitazione all'accesso dei visitatori agli ospiti nelle residenze sanitarie assistenziali quale fondamentale misura di prevenzione del contagio. Le persone anziane rappresentano la popolazione più fragile per eccellenza e da proteggere con le più idonee cautele, anche e soprattutto nel corso dell'epidemia che stiamo vivendo. La circolare del Ministero della salute del 25 marzo 2020, recante «Aggiornamento delle linee di indirizzo organizzative dei servizi ospedalieri e territoriali in corso di emergenza Covid-19», ha segnalato l'emergenza connessa agli ospiti e i pazienti ricoverati nelle RSA, soggetti particolarmente fragili per i quali è necessario effettuare una stretta sorveglianza, nonché il rafforzamento dei setting assistenziali. La circolare ha posto in rilievo le seguenti e indispensabili azioni: prioritariamente le strutture residenziali dedicate ove trasferire i pazienti affetti da Covid-19 che non necessitano di ricovero ospedaliero; potenziare il personale in servizio presso queste strutture, anche attraverso meccanismi di reclutamento straordinario, nonché la possibilità di ricorrere a personale già impiegato nei servizi semiresidenziali e domiciliari, predisponendo percorsi formativi e di prevenzione specifica per tutto il personale ivi operante; effettuare sistematicamente tamponi per la diagnosi precoce dell'infezione a carico degli operatori sanitari e socio-sanitari e dotarli di dispositivi personali di protezione. Occorre, inoltre, garantire la continuità dei servizi di mensa, lavanderia, pulizia e servizi connessi, estendendo anche agli operatori dedicati le misure mirate a definire un'eventuale infezione. La successiva circolare ministeriale del 29 marzo 2020, recante «Indicazioni ad interim per un utilizzo razionale delle protezioni per infezione da SARS-Cov-2 nelle attività sanitarie e sociosanitarie (assistenza a soggetti affetti da Covid-19) nell'attuale scenario emergenziale SARS-Cov-2», elaborate dal gruppo di lavoro, prevenzione e controllo delle infezioni dell'Istituto superiore di sanità, ha precisato che è di fondamentale importanza come tutti gli operatori sanitari coinvolti in ambito assistenziale siano opportunamente formati e aggiornati in merito alle modalità e ai rischi di esposizione professionali, alle misure di prevenzione e protezione disponibili, nonché alle caratteristiche del quadro clinico del Covid-19. Allo scopo di perseguire l'obiettivo volto alla massima tutela possibile, è necessario che il personale sia dotato, in base alle evidenze scientifiche, di dispositivi di protezione individuale di livello adeguato al rischio professionale a cui viene esposto e ciò, a maggior ragione, per quanto concerne il personale chiamato a operare in un contesto di elevata intensità assistenziale e prolungata esposizione al rischio. Sul versante dell'effettuazione dei test, la circolare n. 11715 del 3 aprile 2020, recante «Pandemia di Covid-19 - aggiornamento delle indicazioni sui test diagnostici e sui criteri da adottare nella determinazione delle priorità», ha raccomandato che l'esecuzione del test venga assicurata agli operatori sanitari e assimilati a maggior rischio sulla base di una definizione operata dalle aziende sanitarie quali datori di lavoro. Inoltre, tra gli operatori esposti a maggior rischio cui effettuare il test per tutelare loro stessi e per ridurre il rischio di trasmissione nosocomiale, sono stati individuati anche quelli delle RSA e delle altre strutture residenziali per anziani sebbene asintomatici. Desidero segnalare che il documento dell'Istituto superiore di sanità «Indicazioni ad interim per la prevenzione e il controllo dell'infezione da SARS-Cov-2 in strutture residenziali sociosanitarie», aggiornato al 17 aprile 2020, è stato trasmesso alle Regioni e Province autonome con la circolare del Ministero della salute del 18 aprile 2020. Le indicazioni del documento riguardano gli ambiti della prevenzione e preparazione delle strutture residenziali alla gestione di eventuali casi sospetti, probabili o confermati. Le misure prevedono un rafforzamento dei programmi e dei princìpi fondamentali di prevenzione e controllo delle infezioni correlate all'assistenza, inclusa un'adeguata formazione degli operatori. In particolare, il rafforzamento deve prevedere un'adeguata preparazione della struttura per prevenire l'ingresso di casi Covid-19 e per gestire eventuali casi sospetti, probabili o confermati che si dovessero verificare tra i residenti. Il documento contempla la necessità di un'adeguata sorveglianza attiva tra i residenti e gli operatori per l'identificazione precoce di casi. Le strutture devono essere in grado di effettuare un isolamento temporaneo dei casi sospetti e, in caso di impossibilità di un efficace isolamento per la gestione clinica del caso confermato, di effettuare il trasferimento in ambiente ospedaliero o in una struttura adeguata all'isolamento per ogni ulteriore valutazione clinica e per le cure necessarie. Per quanto riguarda gli aspetti di rilievo regionale, l'assessorato al welfare e la direzione generale welfare della Regione Lombardia hanno segnalato quanto segue. La gravissima pandemia ha colpito in modo particolarmente severo la Regione, che ha una percentuale di popolazione anziana tra le più alte in Italia, con gli over 65 pari al 22,5 per cento della popolazione, in base alla fonte Istat del 1° gennaio 2019. Le RSA destinate ad accogliere quasi esclusivamente cittadini ultrasessantacinquenni al 31 dicembre 2019 erano 708, di cui 657 gestite da privati, per un totale di 64.411 posti letto. Per fronteggiare l'emergenza sanitaria, la Regione riferisce di aver tempestivamente fornito una serie di istruzioni operative impartite alle varie articolazioni del servizio sanitario regionale ed aggiornate costantemente per recepire le indicazioni contenute nelle circolari ministeriali. La Regione precisa di aver adottato le procedure per l'effettuazione dei tamponi agli operatori e ai pazienti ospiti in linea con le disposizioni ministeriali e di avere costantemente fornito indicazioni aggiornate al personale sanitario circa le varie misure di prevenzione e il corretto uso dei dispositivi di protezione individuale. Quanto all'accesso dei familiari degli ospiti nelle RSA, la Regione ha disposto le prime misure di limitazione alle visite con la comunicazione diramata il 23 febbraio 2020, dove si precisa che i parenti dei pazienti ricoverati presso le strutture sanitarie e sociosanitarie devono attenersi alla regola di accesso alla struttura in numero non superiore ad uno per paziente. La Regione Lombardia esclude, inoltre, di avere adottato misure tali da favorire indebite commistioni nella gestione di pazienti Covid positivi o sospetti Covid con quelli negativi, e riferisce di avere consigliato alle strutture il blocco dei nuovi accessi dal 9 marzo 2020 e l'individuazione di strutture autonome dal punto di vista strutturale (padiglione separato o struttura fisicamente indipendente) ed organizzativo, al fine di assicurare assistenza a bassa intensità ai pazienti Covid-positivi. L'adesione è stata comunque su libera scelta degli enti. Specifiche misure di tutela, prevenzione e cura degli ospiti delle RSA e di sicurezza per gli operatori coinvolti sono state previste dalla deliberazione della Giunta regionale n. XI/3018 del 30 marzo 2020, la quale ha auspicato, in particolare, che a beneficio degli ospiti particolarmente fragili accolti nelle RSA le cure fossero prestate presso la stessa struttura, onde evitare i rischi dovuti al trasporto esterno. Inoltre, la Regione Lombardia, con il decreto n. 529 dell'11 aprile 2020, a firma del presidente regionale, ha costituito una commissione di verifica per le RSA composta da eminenti personalità scientifiche esterne alla Regione. Essa ha il compito di effettuare un audit strutturato, al fine di verificare le migliori best practice e le azioni eventualmente necessarie per affrontare al meglio nel prossimo futuro una convivenza con il virus Covid-19. A sua volta, il Ministro della salute ha dato mandato alla task force, costituita in seno all'unità di crisi, di procedere ad effettuare accurate verifiche ispettive presso le RSA di diverse Regioni. Allo stato attuale, tali verifiche sono state avviate in Lombardia, Calabria e Sicilia, in riferimento a specifiche situazioni di contagio o decesso verificatesi in alcune strutture sociosanitarie. In particolare per quanto riguarda la Regione Lombardia, in data 9 aprile 2020, ha avuto luogo una visita ispettiva del Ministero della salute presso il Pio Albergo Trivulzio, all'esito della quale sono state riscontrate criticità di tipo organizzativo e gestionale. In data 20 maggio 2020, il Ministero della salute ha inviato alla Regione Lombardia una nota contenente le prescrizioni relative alle azioni di miglioramento da implementare per superare le criticità emerse, volte in particolare alla tutela dei soggetti fragili che rappresentano l'elemento più debole e quindi più a rischio nella catena del contagio. È stata inoltre segnalata la necessità che la Regione Lombardia si adoperi per attivare ed implementare tutte le azioni previste e dettate dalla circolare del Ministero della salute del 17 marzo 2020, e successive integrazioni, come pure dal documento elaborato dall'Istituto superiore di sanità, aggiornato al 16 marzo 2020, parimenti richiamato. La Regione Lombardia è stata altresì invitata a comunicare i tempi di adeguamento alle predette prescrizioni. Assicuro che è preciso intendimento del Ministero della salute effettuare ulteriori attività di verifica presso tali tipologie di strutture assistenziali territoriali, al fine di fare luce sulle criticità organizzativo-strutturali e di sicurezza che abbiano potuto concorrere al diffondersi del contagio tra i degenti e tra questi e gli operatori sanitari, nonché di verificare, nel contempo, se le misure adottate da parte delle Regioni in materia di RSA siano state e siano aderenti a quanto dettato dalle specifiche circolari emanate dal Ministero della salute. Da ultimo, rilevo che con l'inizio delle fasi successive al lockdown, in cui comunque vi è la convivenza con il virus ed un graduale ritorno alle normali attività, diventa indispensabile un rimodellamento dell'assistenza che consenta un tempestivo intervento in caso di nuovi focolai, con una presa in carico dei pazienti affetti e di quelli in isolamento domiciliare, anche attraverso una reale integrazione tra assistenza ospedaliera ed assistenza sul territorio. Inoltre, è necessario garantire la continuità assistenziale per i pazienti fragili (cronici, non autosufficienti e disabili), assicurando il rispetto delle disposizioni per la prevenzione dal contagio e la tutela della salute dei pazienti e degli operatori attraverso eventuali specifici protocolli. Tali priorità hanno costituito l'oggetto di un recente intervento normativo di cui agli articoli 1 e 2 del decreto-legge n. 34 del 2020. Va anche ricordato che presso il comitato tecnico-scientifico è attivo un tavolo di lavoro che sta sviluppando linee guida che rendano omogenee in tutto il territorio nazionale le iniziative regionali in tema di rafforzamento dell'assistenza territoriale e la sua integrazione con quella ospedaliera, tenendo conto delle specifiche esigenze sopra ricordate. Rassicuro pertanto i senatori interroganti che massima è l'attenzione riservata dal Ministero della salute circa il rispetto delle migliori pratiche di gestione delle RSA nel presente contesto emergenziale. Per concludere, chiedo scusa al senatore Mirabelli perché i dati che mi sono stati forniti dal Ministero sono aggiornati al 14 aprile 2020. Ho già sollecitato tempo fa dati aggiornati. Credo che avere dati aggiornati possa essere utile per capire se dal 14 febbraio ad oggi le cose sono notevolmente migliorate o no, quindi sarà mia premura, appena i dati saranno in nostro possesso - quindi trasmessi dalle Regioni e analizzati - fornirli per un'accurata analisi.
2020-07-14	FI	BinettiPaola	Detto questo, per quanto riguarda la sanità siamo preoccupati come lei, ma vorrei cominciare dall'ultimo punto che lei ha toccato, la scuola. Ministro, lei più di noi sa quante contraddizioni fino ad oggi hanno accompagnato questo tema. I genitori non sanno cosa accadrà dei propri figli. Il Ministro ha già detto che il 15 per cento dei ragazzi non avrà posto nelle scuole; le madri che hanno inteso iscrivere i bambini piccoli all'asilo statale o comunale si sono sentite dire che non c'era posto per i piccoli di tre anni, si sono avvicinate allora alla vicina scuola paritaria ed è stato detto loro che quella scuola sarebbe stata chiusa. Mi riferisco a un quartiere specifico di Roma, non sto parlando così, né lanciando minacce nel vuoto, si tratta di fatti concreti.
2020-07-14	FI	GasparriMaurizio	Volete la condivisione? Abbiamo dato voti decisivi per lo scostamento di bilancio, che è servito anche - lei le ha citate oggi, ministro Speranza - per le assunzioni della sanità: 29.000 - cito a mente - se ho sentito bene. Ebbene, è stato possibile anche per l'uso di quei fondi.
2020-07-14	FI	RizzottiMaria	Le nostre proposte, anche sul piano della sanità, gliele abbiamo illustrate più volte. L'acronimo MES, tanto odiato da una parte della maggioranza, potrebbe essere utile anche in tal senso. La prego, non si faccia contagiare dal virus della demagogia e del populismo, ma si faccia portatore degli stessi valori del nostro servizio sanitario per la tutela della salute dei cittadini che vogliono continuare a vivere in un Paese libero e democratico.
2020-07-14	FI	RizzottiMaria	Sa bene quanto per Forza Italia sia importante la tutela della salute dei cittadini e degli operatori sanitari, che non smetteremo mai di ringraziare e che ancora oggi sono in prima linea negli ospedali; conosce altresì la nostra disponibilità alla collaborazione, ma da politico a 360 gradi non crede ci si debba fidare un po' di più degli italiani e molto meno di chi in questi mesi ha rocambolescamente cambiato idea troppe volte? Ci aspettavamo che nel decreto del Presidente del Consiglio dei ministri appena illustrato ci sarebbe stata la possibilità di aprire, di allargare, perché se continuiamo a restare chiusi le nostre città muoiono, i cittadini soffrono la mancanza di lavoro e la libertà di poter percorrere le nostre strade senza dover pensare di essere sempre penalizzati per colpa dell'incuranza di altri. Ci saremmo aspettati che si fidasse un po' più del politico che è in lei piuttosto che, ancora una volta, del comitato tecnico-scientifico, che continua a dare comunicazioni discordanti su quello che bisogna o non bisogna fare, o dell'Organizzazione mondiale della sanità, confusa a giorni alterni su come avviene il contagio o sui guanti (se vadano usati o buttati via). Ci saremmo aspettati che lei potesse decidere, naturalmente con coscienza e seguendo i tecnici, ma pensando anche a come comportarsi per il bene del Paese.
2020-07-14	FdI	ZaffiniFrancesco	Signor Presidente, signor Ministro, cara ci è costata la chiusura della stagione dei tagli, perché la chiusura della stagione dei tagli - come lei l'ha definita - non è stata oggetto di una decisione politica, di una maggioranza che ha deciso di tornare ad investire nel Servizio sanitario nazionale o qualcosa di simile: è stata semplicemente il frutto di quello che è accaduto, cioè una delle più grandi emergenze della storia repubblicana, e necessitata evidentemente dai gravi ritardi manifestati dal nostro Servizio sanitario nazionale. Ma di questo parleremo più avanti. Il 31 luglio, che è la data rispetto alla quale vengono spostate (a malapena di quindici giorni) le disposizioni dei provvedimenti citati nella proposta di DPCM, deve essere a nostro avviso una sorta di spartiacque, una linea di non ritorno: qualcosa che ci induce a non ripetere tutto ciò che è accaduto. Questo non lo diciamo perché vogliamo anticipare quelli che saranno i giudizi sull'attività di Governo nell'affrontare l'emergenza pandemica, ma perché è del tutto evidente che di fronte ad alcune cose magari ben fatte, molte ascrivibili agli operatori e ai volontari del nostro Servizio sanitario nazionale, sono stati compiuti leggerezze, ritardi e omissioni che evidentemente non sono auspicabili per i prossimi mesi. Soprattutto non sono ripetibili le semplificazioni, le scorciatoie, le conferenze stampa reiterate, le fake news diramate a reti unificate e le normative secondarie assurte a norma primaria per limitare i diritti costituzionalmente garantiti. Ecco, tutto ciò, che fa parte della forma (ma vorrei dire banalmente che nelle istituzioni la forma notoriamente è sostanza, Ministro), non deve più ripetersi. Rispetto a questa vicenda io sono abbastanza preoccupato, Ministro, perché, non so se lei facesse riferimento a qualcosa di specifico, ma quando ha garantito che ci sarà un provvedimento delle Camere per l'eventuale proroga dello stato di emergenza, lei ha citato l'ordine del giorno: lei ha detto che ci sarà un ordine del giorno che indirizzerà le Camere. Voglio sperare che non facesse riferimento al documento specifico dell'ordine del giorno, ma che intendesse che sarà posto all'ordine del giorno delle Camere un disegno di legge. Voglio sperare che si tratti di un disegno di legge. Sento la fantasia dispiegarsi: qualcuno parla di passaggio alle Camere, che non si capisce bene che cosa sia (una visitina?). Parliamo di una legge, che stabilisce cosa accade nel nostro ordinamento. Rispetto a questo, Lettera 150 - che lei, Ministro, evidentemente conosce: sono 150 costituzionalisti che si sono impegnati nelle vicende di questa emergenza e del lockdown - ha espressamente confermato che sono necessari interventi, anche urgenti, magari anche attraverso decreti-legge, ma riconducibili alla ordinaria gestione legislativa parlamentare. In altri termini, in questo momento «è venuta meno (...) quella condizione che ha permesso, sino ad oggi, la sospensione di diritti costituzionali fondamentali. Lo stato di emergenza, infatti, è una grave circostanza imprevista che richiede misure immediate di intervento, non compatibili con i normali tempi di elaborazione e proclamazione di leggi e provvedimenti amministrativi ordinari». «La sola idea che una proroga dello stato di emergenza possa non essere deliberata dal Parlamento, e anzi gli possa essere sottoposta solo per un "passaggio" dal contenuto e dalle finalità incomprensibili, è inconciliabile con il nostro ordinamento costituzionale». Segue una serie di altre considerazioni. Questo è il senso del ragionamento sul quale noi oggi ci dobbiamo soffermare ed esprimere, Ministro: o questo virus c'è, e allora si aprono scenari di un certo tipo, oppure questo virus, come dicono purtroppo in tanti, non c'è o perlomeno non c'è più come era o perlomeno non è più così letale come era all'inizio, per una serie innumerevole di considerazioni. E se non c'è, Ministro, allora non c'è neanche la necessità della proroga dello stato di emergenza. Il senatore Quagliariello poco fa ha enunciato una serie di Stati europei che hanno adottato questo provvedimento ma l'hanno interrotto. Addirittura, il fascista Orbán ha esaurito queste misure nell'arco breve di neanche due mesi. Devono invece essere prodotti provvedimenti mirati, sì, ma attraverso gli strumenti previsti dal nostro ordinamento, della nostra gerarchia di fonti e i provvedimenti, evidentemente, devono essere mirati alla bisogna e quindi anche territorialmente, oltre che temporalmente, circoscritti. Dopo di che, vanno anche protette le frontiere, Ministro. Lei ha giustamente detto che proteggeremo le frontiere non europee. Bene, ma io le suggerisco, Ministro, di dare un'occhiata anche alle frontiere europee, perché, nella mia Umbria, gli ultimi cinque contagiati sono, casualmente, cinque badanti, che stavano dentro un pulmino che veniva dal Nord Europa: sono state tutte asintomatiche, mentre sono stati sintomatici gli anziani cui badavano e così siamo riusciti a risalire all'origine del contagio. Pertanto, Ministro, c'è da osservare anche che cosa accade nei Paesi europei e nei viaggiatori che transitano da quei Paesi. Oppure c'è l'altra ipotesi che io considero, Ministro, e che condivido: il virus c'è; forse è cambiato, forse è intervenuto il caldo, forse semplicemente abbiamo cambiato i protocolli di cura - finalmente, aggiungo - e quindi è meno aggressivo, meno virulento, in poche parole: ci ammazza di meno. Allora, in questo caso, bisogna rispettare le tre «T» dell'Organizzazione mondiale della sanità. Il 9 giugno scorso quest'Assemblea ha approvato un ordine del giorno unitario - udite bene: un ordine del giorno unitario, che meriterebbe una sorta di monumento fuori dall'Aula del Senato - contenente sette impegni. Signor Ministro, lei era presente in Aula. Questi sette impegni, che non leggo perché non ho tempo, sono tutti importanti se il virus c'è: ripeto, sono assolutamente importanti perché attengono alla capacità di trovarlo, scovarlo, curarlo, isolarlo e risolverlo. In poche parole, non stiamo per nulla percorrendo le tre «T»: l' app Immuni è fallita o, se non lo è, diteci quali sono i risultati o cosa intendete fare in sostituzione; l'indagine di sieroprevalenza è fallita e se ne sono perse le tracce, anzi, i test sierologici sono scaduti e va indetta una nuova gara, come ci è stato confermato dagli operatori della Croce Rossa e da Abbott: i test sono scaduti e vanno riacquistati. Come ho detto, l'indagine di sieroprevalenza ha prodotto risultati modesti, anzi impercettibili. In ogni caso, signor Ministro, dobbiamo agire con una chiarezza di intenti. Nelle due strade - o l'una, o l'altra - prendetevi la responsabilità di dirci che cosa accadrà. E non potete farlo con la proroga dello stato di emergenza (cioè, in poche parole, per chi sa giocare a tressette, come: passa). Non è così che si governa. C'è bisogno di una visione, di una previsione e di una strada tracciata. Mi rendo conto che questo è un Governo che fatica a trovare l'alchimia della condivisione, però, a sei mesi dalla prima programmazione dello stato d'emergenza, non possiamo non sapere che cosa accadrà a settembre e a ottobre, nelle scuole e non solo. Rispetto a tutto ciò, è del tutto evidente che Fratelli d'Italia voterà a favore della proposta di risoluzione n. 4, a prima firma dei senatori Romeo, Bernini e Ciriani e voterà in senso contrario - non me ne vogliano i colleghi della maggioranza - alle due proposte di risoluzione della sinistra, perché due che «tutto va bene, madama la marchesa» credo non renda un buon servizio al Paese. Ci asterremo sull'altra proposta di risoluzione del centrodestra, perché - lo dico ai colleghi che sono alle mie spalle - o il centrodestra procede unito, oppure ognuno presenta le proprie proposte di risoluzione.
2020-07-14	LN	CantuMariaCristina	Abbiamo avuto modo di proporre in più occasioni un piano antipandemia, che quantomeno oggi dovrebbe arricchirsi delle recentissime esperienze e delle crescenti conoscenze cliniche, farmacologiche e organizzative, ma, in quanto proveniente da un'opposizione sgradita, non viene nemmeno preso in considerazione; mentre invece, con la sua pronta adozione, si andrebbero a risolvere gli innumerevoli vulnus strutturali che hanno contribuito all'acuirsi della crisi economica. Sarebbe sufficiente, per quanto riguarda il versante sanitario, la realizzazione di una centrale nazionale delle emergenze (sul modello CDC), delegando a competenze e conoscenze già presenti presso il Ministero della salute, come il Centro controllo malattie, con una cabina di regia al vertice integrata dall'Istituto superiore di sanità e da una rappresentanza qualificata Stato-Regioni. Qualora si dovesse ripresentare una recrudescenza epidemica (ipotesi tutt'altro che remota), tale cabina di regia potrà dare indicazioni tempestive e prescrittive alla Protezione civile sulle azioni da intraprendere e sugli strumenti da utilizzare. Tutto questo sulla base di un aggiornato piano pandemico di prevenzione e controllo pandemico, che di fatto è una lacuna che avrebbe potuto essere già colmata in sede di conversione del decreto-legge n. 34 del 2020, in modo da escludere qualsivoglia necessità di ricorrere, per la stessa fattispecie, allo stato di emergenza nazionale di cui all'articolo 7, comma 1, lettera c) del decreto legislativo n. 1 del 2018, che non dovrebbe attenere alle emergenze sanitarie, soprattutto e ancor di più in questo caso, posto che si tratterebbe di un déjà vu. Se su qualcosa di inedito e di storicamente unico è giustificabile che eccezionalmente decida il Governo, di una fattispecie non solo già nota, ma oggi qualificabile a bassa criticità, è più che sufficiente che se ne occupi un organismo tecnico e che le prerogative fondamentali sulle libertà costituzionali siano oggetto di attenta salvaguardia, vengano in sostanza salvaguardate dal rischio di possibili arbitrarie distorsioni. Avviandomi alla conclusione, signor Presidente, si continua a disattendere una governance nazionale di controllo e prevenzione pandemica, che è alla base di qualsiasi programma di rinnovo e di adeguamento del sistema sanitario in chiave anti e post-Covid, per un corretto bilanciamento in prevenzione, in medicina territoriale ed ospedaliera, mediante correzioni sulle regole generali di ingaggio e attualizzazione della rete, con investimenti mirati che consentano in futuro di avere maggiori prestazioni con minore spesa. Ciò è a salvaguardia di tutti i livelli essenziali di assistenza (LEA), compresi quelli in discussione, di informazione, educazione, prevenzione, assistenza e cura delle malattie infettive e per l'adoperarsi di quanto è necessario affinché l'eventualità di una nuova ondata pandemica non abbia ulteriori effetti avversi. Emergenze come quella del Covid hanno fatto male, e se non si pone rimedio ne faranno sempre di più, a chi è più fragile, non solo sotto il profilo sanitario e socio-sanitario, ma economico e sociale. Invece che misure assistenzialistiche destinate a esaurirsi improduttivamente, occorre agire da subito in prevenzione pandemica, quale leva fondamentale per il contrasto delle vulnerabilità sociali ed economiche, precondizione del benessere individuale e collettivo e presupposto ineludibile per il superamento dell'emergenza economica che stiamo vivendo
2020-07-14	M5S	PirroElisa	Ad oggi, in Italia si contano 243.344 casi e 34.948 morti. Nel mondo sono oltre 13 milioni i casi confermati e quasi 600.000 i morti. I casi, in questi ultimi giorni, stanno salendo al ritmo di oltre 200.000 al giorno. Anche in Italia abbiamo nuovi focolai laddove calano le misure di sicurezza: nelle nostre imprese, tra i nostri lavoratori, in Veneto, Lombardia, Emilia-Romagna e tra persone prevalentemente provenienti in maniera regolare da Paesi esteri. Questo dovrebbe farci capire chiaramente che il virus non ha perso forza, non è meno aggressivo. È stato il nostro Governo a mettere in atto le misure giuste per fronteggiare l'emergenza, come ha ribadito anche il direttore generale dell'Organizzazione mondiale della sanità.
2020-07-14	M5S	ToninelliDanilo	Chi ha governato ieri e governa ancora oggi quella Regione ha dato i soldi pubblici ai privati, alle cliniche private, per far gestire loro le cure mediche sanitarie dei lombardi. Per non parlare ovviamente dei 37 miliardi di tagli circa operati in dieci anni al Servizio sanitario nazionale, che però abbiamo cancellato - è vero - da quando il MoVimento 5 Stelle sta al Governo, invertendo la rotta e tornando a investire nella sanità pubblica, come confermano i nuovi stanziamenti inseriti nei decreti cura Italia e rilancio. Abbiamo raddoppiato i posti letto in terapia intensiva e aumentato quelli in subintensiva. Abbiamo previsto più assunzioni e rafforzato l'assistenza domiciliare.
2020-07-14	M5S	ToninelliDanilo	Il Covid non è sconfitto, è sotto controllo. Oggi, però, pensare di contestare ancora una volta questo Governo perché sta scegliendo la strada della responsabilità onestamente spaventa, e parecchio, soprattutto quando queste critiche arrivano da parte di chi ha governato Regioni come la Lombardia dove i disastri commessi nella gestione della sanità da parte della politica sono sotto gli occhi di tutti.
2020-07-14	PD	BoldriniPaola	Oggi, signor Ministro, non si fa altro che prorogare in conformità a quanto scritto in un altro decreto del Presidente del Consiglio dei ministri dell'11 giugno, all'articolo 11, dove si dice che le disposizioni del decreto si applicano alla data del 15 giugno fino al 14 luglio. Si sta facendo questo fino al 31 luglio. Nessuno ha parlato di altro, nessuno ha parlato di un'emergenza ulteriore. Su questo ovviamente il Parlamento dovrà dire la sua, ma nessuno qui ha detto che stiamo andando oltre. Lo dirà il Premier, come lei ha detto, quando verrà in Parlamento, come noi desideriamo. Poniamo intanto l'attenzione su quello che c'è e non facciamo confusione almeno su questo, visto che i cittadini ovviamente devono essere attenti a quanto sta succedendo e potrebbe esserci davvero confusione in merito a tutto quello che stiamo facendo in questo momento. Lei ha relazionato sullo stato del virus, è vero che il virus è ancora fra di noi e lo dimostrano i nuovi focolai. Io vengo dall'Emilia-Romagna, da Bologna, dove nel settore della logistica ci sono dei focolai importanti. Abbiamo visto altri focolai che si stanno espandendo in alcune attività, sappiamo che sono in corso dei monitoraggi e quindi il fatto di intervenire in emergenza per isolare questi piccoli focolai serve ovviamente ad avere dei provvedimenti adeguati. Le Regioni possono attivare ovviamente lockdown nel caso di necessità e questo è quanto si è detto nei decreti precedenti e anche quando abbiamo messo in atto l'indagine sierologica, che serve per controllare e monitorare la situazione, la presenza del virus nel nostro Paese. Quello che si deve fare è stare assolutamente attenti, anche perché gli italiani sono stati bravissimi nei periodi in cui è stata dichiarata l'emergenza e questa è la condivisione. Ricordiamoci però che è calata la vendita delle mascherine e sembra quasi che non la si debba neanche più portare. Ora, voglio ricordare il decreto del Presidente del Consiglio dei ministri dell'11 giugno, contenente allegati per tutte le attività nelle quali devono essere rispettate le misure di sicurezza. Anche qui, ci sono cose già scritte, non ci si deve inventare nulla. Nei precedenti interventi è stato detto che servirebbe un piano per la pandemia: certo, servirebbe; a mio parere, però, sarebbe il caso di farlo a valle di quello che è successo. In questo periodo, stiamo imparando tantissime cose e le abbiamo messe alla prova (ce l'hanno detto anche gli scienziati e i professionisti medici). Siamo andati avanti pensando di fare la cosa giusta e ce ne siamo accorti dopo se lo era o meno, quindi prendiamo spunto da quanto è successo, cercando ovviamente di limitarne le criticità per migliorare le condizioni: credo che questo sia l'atteggiamento da assumere, ossia vigilare, controllare, verificare e poi mettere in atto; dopo, sì, si potrebbe predisporre un protocollo per evitare le pandemie, ma dopo aver visto quello che è già successo. Lei, signor Ministro, ha dato comunque anche ulteriori indicazioni, che ha citato (vaccino; ospedali Covid in rete; sanità territoriale, che è fondamentale). Lo dico ancora una volta: è giusto che stiamo vicini ai nostri cittadini e ai loro bisogni, ma immediatamente, quando emerge la necessità. Credo che questa sia la strada giusta. Un'altra cosa però devo dire: mettiamo in atto una serie di provvedimenti, dando però ad essi anche l'opportunità, quando è ora, di essere snelli. Per questo nasce il decreto semplificazioni, sul quale davvero bisogna dare uno spunto importante, anche perché le aziende sanitarie hanno bisogno di fare acquisti con immediatezza, nel momento in cui ce n'è bisogno. Non è possibile che si aspettino due anni per avere l'acquisizione dei materiali necessari. Vedete quindi quante cose si incastrano una nell'altra. A mio parere, con la dialettica che ci dev'essere fra Governo e Parlamento, dobbiamo andare avanti su questa strada, senza abbassare la guardia, perché - come abbiamo già visto - il virus non è scomparso. Dobbiamo stare attenti anche dal punto di vista dei cittadini e, come cittadini, avere il senso civico di rispettare le norme - che non sono tantissime, ma appena tre o quattro - per il bene non solo nostro, ma anche e soprattutto dei più deboli.
2020-07-14	PD	BoldriniPaola	Signor Ministro, ho accolto favorevolmente quello che lei ha detto oggi nella sua relazione, anche perché ha detto cose molto importanti e qui bisogna comunque ripercorrere la storia di quanto successo, anche se solo sei mesi fa. Da quando l'Organizzazione mondiale della sanità ha dichiarato la pandemia, il Governo si è assunto la responsabilità, con una delibera del 31 gennaio nella quale indicava che c'era lo stato di emergenza. Da allora in poi, ovviamente, si sono susseguiti documenti, decreti, decreti del Presidente del Consiglio dei ministri, ma voglio ricordare che lo stato di emergenza non è nato per caso. Basti pensare che il decreto legislativo n. 1 del 2 gennaio 2018 (codice della Protezione civile), all'articolo 7 dispone che gli eventi emergenziali di protezione civile sono emergenze di rilievo nazionale connesse con eventi calamitosi di origine naturale o derivanti dall'attività dell'uomo che possono essere fronteggiate con mezzi e poteri straordinari da impiegare durante limitati e predefiniti periodi di tempo. Così è stato: limitati e predefiniti limiti di tempo.
2020-07-14	PD	CollinaStefano	Signor Presidente, ringrazio il signor Ministro per l'intervento odierno. Ci ritroviamo ancora a seguire l'evoluzione della pandemia nel nostro Paese e anche a ripetere parole che sono la dimostrazione del fatto che non siamo usciti da questa situazione, non siamo usciti dalla pandemia, siamo ancora in una condizione che ci obbliga a tenere alta l'attenzione nei confronti del virus. Oggi però siamo anche alla vigilia dell'approvazione definitiva del decreto-legge rilancio; sono quindi passati sessanta giorni da quando è stato approvato dal Governo e pubblicato nella Gazzetta Ufficiale. Dunque, rivedere adesso le misure contenute in quel provvedimento ci fa capire quanto lo scenario sia cambiato in due mesi, quanto le cose che abbiamo pensato e per le quali abbiamo messo in campo risorse significative rappresentino una risposta che ha ancora un senso, un significato, un'importanza, ma che non rappresenta più il tutto delle azioni che dobbiamo mettere in campo. Quanto contenuto negli articoli del decreto-legge rilancio che riguardano le misure sanitarie sta a dire essenzialmente una cosa: prepariamoci a fare in modo che una seconda ondata non ci colga impreparati, ma ci dia la possibilità di dare una risposta significativa, tempestiva, positiva. In quel provvedimento ci sono le risorse per intervenire sul nostro sistema sanitario e dare una risposta incisiva ad un ritorno del virus che fosse significativo, imprevedibile. Ci auguriamo ancora che non ci sia questo ritorno del virus, però lì abbiamo messo le risorse, abbiamo costruito le azioni per non essere impreparati. Dopo sessanta giorni, dopo due mesi, capiamo che c'è da fare un passo in avanti nella riflessione e anche con le azioni che questo Governo, la maggioranza e il Parlamento devono mettere in campo di qui in avanti. A mio avviso alcuni aspetti che oggi venivano anche ricordati in altri interventi debbono avere e trovare delle risposte e delle riflessioni più approfondite. Un conto, infatti, è mettere in campo le risorse per affrontare l'emergenza, un conto è dare progettualità per uno sviluppo, per una dinamica di modificazione del sistema sanitario nel nostro Paese. Questo è il tema che secondo me oggi, dopo due mesi dal varo del decreto-legge rilancio, dobbiamo cominciare ad affrontare. Ritengo che tutto quanto è stato detto in quest'Aula contenga degli aspetti positivi, ma anche questo tipo di prospettiva. Il lockdown ha consentito un controllo efficace, ma i focolai che si ripresentano ci richiamano alla prudenza. Io credo che la progettualità che dobbiamo mettere in campo, relativamente al Sistema sanitario nazionale, non possa prescindere dall'obiettivo finale della convergenza dei sistemi sanitari regionali. Infatti, se a livello di emergenza sanitaria e di misure di emergenza possiamo scegliere di investire sul territorio con le unità speciali di continuità assistenziale (USCA), se a livello di azioni di emergenza possiamo investire assumendo nuovi medici, infermieri e OSS, costruendo presidi anche attraverso l'istituzione dell'infermiere di comunità, se, nel momento in cui dobbiamo affrontare l'emergenza, le azioni sono concentrate sugli investimenti, sui Covid hospital - anche queste sono misure specifiche per le quali le Regioni hanno fatto le loro valutazioni e, come ci ha detto il Ministro, si è arrivati ormai in fondo alla valutazione di tutti gli investimenti che devono essere fatti - dopo sarà necessario affrontare il problema dell'omogeneità del Servizio sanitario sul territorio nazionale che, essendo composto da sanità regionali, non ha oggi la prospettiva di un percorso di convergenza. La progettualità deve andare in questa direzione. Gli investimenti devono essere mirati al raggiungimento di questo obiettivo che ci impegnerà anche dal punto di vista della riflessione politica e tra i vari livelli istituzionali, ma è quello che dobbiamo fare se veramente vogliamo traghettare la sanità, in termini di investimenti e di nuovi livelli di servizio omogenei a livello nazionale e quindi sui vari territori, per uscire e fare concretamente ciò che abbiamo detto tutti, cioè investire sulla sanità. Propongo un'altra valutazione per fare un esempio di ciò che dicevo relativamente alle sanità regionali. Nel 2016 è stato pubblicato il Piano nazionale della cronicità che ovviamente deve essere recepito dalle varie Regioni. Le Regioni lo hanno recepito secondo i modelli sanitari che stanno applicando, quindi in modo assolutamente differente. Rispetto a questo, il tema delle cronicità, che purtroppo abbiamo incontrato nel corso della pandemia, è un piccolo esempio significativo di come dobbiamo andare verso una convergenza dei sistemi sanitari regionali. L'altro tema che voglio toccare è relativo a quella che, secondo me, deve essere la parola guida, in questo momento, rispetto agli altri temi sociali ed economici, ed è la parola transizione. Se dobbiamo affrontare un cambiamento, dobbiamo essere consapevoli che non è istantaneo, ma deve avere un percorso e una dinamica, che deve avere la possibilità di disegnare, per ciascuno dei nostri cittadini, qualcosa di conosciuto, una prospettiva che ci si senta in grado di affrontare, un pezzo di futuro che riguarda la propria vita che le condizioni e il contesto consentano di affrontare con fiducia. Questa transizione non può essere un periodo di incognite, non può essere un salto nel buio. Ciascuno di noi, ciascuno dei nostri conoscenti e dei cittadini devono sapere che tipo di percorso devono affrontare, qual è l'obiettivo, dove verranno portati, come cambierà la loro vita. Nessuno deve essere lasciato solo da questo punto di vista. Gli obiettivi degli investimenti, in questo momento di transizione che è soprattutto economica e sociale, sono nel green new deal e in alcune parole d'ordine che devono rappresentare obiettivi ma anche strade concrete per le nostre imprese, per le nostre famiglie, per i nostri cittadini, per i nostri lavoratori. Questo dobbiamo costruire. Perché, se è vero che siamo di fronte a un terzo dopoguerra, questa volta non ci sono da ricostruire delle strade e dei palazzi, ma c'è da ricostruire la comunità. E la comunità si costruisce dando fiducia e costruendo solidarietà. Io ritengo che questo sia il nostro obiettivo e questo ritengo sia l'elemento che dobbiamo costruire attraverso le azioni che verranno. Azioni che, a mio parere, dovremo valutare, insieme con il Presidente del Consiglio, insieme con il Governo, in quale modo e attraverso quali strumenti sarà più opportuno attuare. Secondo me, vi sono delle azioni di tipo economico che abbiamo potuto mettere in campo perché c'era lo stato di emergenza. In una condizione normale, non credo si possano obbligare le aziende a non licenziare. Lo stato di emergenza è qualcosa che consente di fare delle azioni straordinarie non solamente in campo sanitario, ma anche in altri campi. Giustamente, io sono d'accordo con il percorso messo in campo dal ministro Speranza: con l'opportuno e giusto coinvolgimento del Parlamento occorre valutare attentamente i progetti che devono essere messi in campo, gli strumenti che ci possono consentire di farlo concretamente, anche in maniera tempestiva. Tutti gli elementi che dobbiamo tenere in considerazione, quindi, ci devono poi mettere in condizione di essere concreti e di raggiungere questi obiettivi.
2020-07-15	FdI	ZaffiniFrancesco	In questa fase però vorrei prendere qualche minuto per ragionare sul provvedimento; il collega Urso ne ha declinato meglio di me le dimensioni assolutamente ipertrofiche che, come ogni ipertrofia, poi pregiudicano il funzionamento dell'organo come è noto (quindi parliamo anche di sanità). È tuttavia motivo di preoccupazione, Presidente, la disinvoltura con la quale il testo in esame sostanzialmente adotta provvedimenti degni di una riforma: penso alla riforma del Servizio sanitario nazionale, alla riforma della scuola e dell'università, per parlare solo delle materie che conosco. Se vogliamo, in merito a questo regime di funzionamento a senso alternato delle Camere (mi viene in mente Matteo Renzi con il suo destino rispetto a un referendum che ha tentato di portare avanti nel Paese, andando a sbattere la faccia, come è noto a tutti), sarebbe stato facile: bastava fare un Governo con i 5 Stelle e sarebbe stato facilissimo fare la riforma costituzionale nel senso di abrogare alternativamente una Camera o l'altra. Mi riferisco a questo funzionamento a senso alternato per cui dove si incardina il provvedimento forse ci sono margini per ragionare nella fase emendativa e di discussione in Commissione, mentre dove purtroppo il provvedimento arriva già "masticato" dall'altro ramo del Parlamento non se ne parla nemmeno: bisogna deliberare in tre giorni, bisogna discutere in Aula senza i relatori e ovviamente votare l'ennesima fiducia (credo che quella attuale sia la ventitreesima o ventiquattresima del governo Conte 2, siamo al record storico nella storia repubblicana). Però a tutto c'è un limite, perché poi comunque la Costituzione ha i suoi contrappesi e le sue dighe, quindi prima o poi arriveremo al contrappasso e sarà nel momento in cui dovrete presentarvi davanti agli elettori. Dicevo che il provvedimento in discussione, come ha detto anche il collega Candiani, ci riempie di 1.000 pagine, 266 articoli, circa 70 o 80 commi attuativi e circa 100 regolamenti di attuazione. Nei giorni scorsi la stampa evidenziava che già l'80 per cento dei decreti attuativi previsti dai decreti-legge rilancio e cura Italia erano fermi, mancava oltre l'ottanta per cento dei decreti attuativi. Ora ne aggiungiamo altri 100 in valore assoluto, che sono contenuti in queste 1.000 pagine; vi rendete conto da soli di quanto ciò sia solo fantasia, solo un auspicio nell'ipotesi di buona fede, nell'ipotesi di malafede, una sorta di panem et circenses, materia da dare in pasto a reti unificate, come abbiamo potuto vedere nelle numerose e innumerevoli conferenze stampa, incontri e prese di posizione rispetto a un Paese disorientato e smarrito, su cui gravano problemi enormi ai quali non riesce a trovare neanche minimamente un briciolo di risposta. Veniamo all'argomento sanità: in Commissione igiene e sanità - non me ne voglia il presidente Collina che apprezzo e stimo, persona pacata e seria - qualcuno pretendeva che licenziassimo il provvedimento in un'ora. Dovevamo ascoltare il parere, articolato in dieci pagine e su due parti (dopo avere evidentemente letto le mille pagine del provvedimento e i 260 articoli con tutti i commi e i paragrafi e consentito naturalmente ad ogni commissario di esprimere le proprie opinioni in discussione generale), aver poi sintetizzato un parere di minoranza (perché tutti i provvedimenti importanti necessitano anche di un apporto della minoranza), nonché espresso le dichiarazioni di voto (sicuramente almeno i Capigruppo): tutto questo in un'ora. Morale della favola: il provvedimento è stato preso così com'era, "un pacco", ed è passato oltre. Noi abbiamo espresso voto contrario, la maggioranza ha espresso voto favorevole al parere e così si è andati avanti. Questa non è la logica della democrazia, è evidentemente la logica dei numeri alla quale la democrazia spesso è sottoposta. Nel dettaglio e nel merito questo è un provvedimento che è dedicato in larga parte alla sanità, e non potrebbe essere diversamente, trattandosi di un provvedimento che affronta l'emergenza Covid. Rispetto però a questa parte che dettaglia la sanità (come avevo detto, esso attua una riforma importante di parti essenziali del Servizio sanitario nazionale, che attengono per esempio ai percorsi formativi e alle borse di studio delle specialità nella parte che riguarda l'università), non si tiene per nulla conto di un ordine del giorno cui ho accennato anche ieri alla presenza del ministro Speranza. Non ho avuto il tempo di leggerne gli impegni e credo che anche oggi il tempo mancherà, ma vi segnalo, colleghi, che tutti noi e voi in quest'Aula, uno dei due rami del Parlamento, abbiamo approvato all'unanimità, con parere favorevole del Governo, un ordine del giorno che conteneva degli impegni precisi e lo abbiamo votato il 9 giugno scorso, in tempi utili per essere debitamente ricompreso nelle oltre mille pagine del decreto che oggi stiamo valutando e sul quale verosimilmente sarà posta la questione di fiducia e dovremo dire semplicemente sì o no. Gli impegni erano importanti, tant'è che li abbiamo votati tutti insieme. Erano impegni che attenevano alla necessità di: fare un monitoraggio dell'epidemia del virus nella popolazione; di sviluppare la donazione di plasma immune da parte dei soggetti individuati e creare una piattaforma digitale dove convogliare tutti i dati regionali per analizzare il virus in ogni dettaglio e in ogni manifestazione territoriale e geografica; definire i tempi del fabbisogno di test molecolari per la fase 2. Le famose tre «T» (non sto qui a raccontarvele di nuovo, perché ne abbiamo parlato tante volte) poste dall'Organizzazione mondiale della sanità ( trace, test and treat ) per andare dalla fase 2 alla fase 3 e gestire la fase finale della pandemia, prevedono appunto il monitoraggio, la mappatura del virus nella popolazione e il trattamento. Tutto questo veniva sintetizzato in un ordine del giorno con sette impegni importanti, declinati secondo un'alchimia che ha trovato maggioranza e opposizione favorevole. Ebbene, signor Presidente e rappresentante del Governo, nessuno - dico nessuno - di questi impegni è stato ricompreso in questo mega - ipertrofico provvedimento nonostante vi fosse tutto lo spazio necessario. Perché? Perché la maggioranza non è in grado di capire quello che c'è scritto in un ordine del giorno? Evidentemente no, non lo voglio minimamente pensare. Perché gli impegni erano di così grave e pesante complessità da non poter essere ricompresi in questo enorme provvedimento? No, nemmeno. È sciatteria: si tratta semplicemente dell'atteggiamento che verifichiamo tutti i giorni. È la colpevole cecità con cui affronteremo l'ipotetico nuovo innalzamento della curva; è proprio mancanza di senso di responsabilità. Noi andremo ad affrontare il verosimile aggravamento della situazione epidemiologica che ha portato al lockdown, con un ipotetico ulteriore e drammatico provvedimento di restrizione, senza aver ottemperato alle disposizioni minime stabilite da tutti gli organismi internazionali e anche dal comitato tecnico-scientifico nazionale, ossia la necessità di mappare il virus nella popolazione e di aggiornare i protocolli di sicurezza, in virtù di quanto accaduto nelle Regioni, e i protocolli di trattamento. Tutto questo non l'abbiamo fatto e ognuno se ne assumerà le responsabilità. Quello che diciamo oggi qui resterà agli atti. Colleghi, rapidamente cambiamo strada: ce lo chiedono il Paese, ma soprattutto la nostra comune dignità.
2020-07-15	FdI	ZaffiniFrancesco	Signor Presidente, nel mio intervento parlerò della materia della quale mi interesso in Commissione, quindi questa mia inclinazione verso la sanità da una parte è un motivo di vanto, ma dall'altra è una sorta di condanna. Come per quegli attori che sono fin dall'inizio destinati a fare solo la parte del buono o del cattivo nei film, mi riesce difficile uscire dall'argomento.
2020-07-15	LN	FuscoUmberto	I rappresentanti dei cittadini sono costretti ad assistere all'ennesimo sopruso da parte di un Governo e di un Presidente del Consiglio che aveva promesso, a reti unificate, nei suoi vari discorsi, di voler parlamentarizzare tutto. A reti unificate e tramite le varie dirette Facebook accusava l'opposizione di non voler collaborare, dicendo che lui invece era aperto ad ascoltare le proposte. Invece le proposte che facciamo in Parlamento vengono bocciate, per poi magari rientrare come emendamenti del Governo o nei vari piani che le migliaia di task force nominate durante la quarantena hanno proposto. Questa volta neanche hanno visionato le proposte. Si tratta di un provvedimento che costa oltre 80 miliardi di euro, arrivato in seconda lettura a una settimana dalla sua scadenza: nessun approfondimento in Commissione, né un dibattito. Curioso che tale atteggiamento venga, da una parte, e da un partito che per un anno e mezzo si è stracciato le vesti in nome del galateo istituzionale e, dall'altra parte, dal partito che, quando era all'opposizione, strillava in Parlamento accusando di dittatura il Governo a ogni fiducia posta. Siamo ad oltre venti fiducie in dieci mesi di Governo: record dei record. Complimenti vivissimi. Riguardo alla tematica della difesa, ribadisco quanto abbiamo provato ad esprimere come Gruppo nei pochi secondi dedicati all'analisi del provvedimento in Commissione. Nel decreto-legge sono presenti alcuni articoli che hanno un più diretto interesse per le Forze armate e, in generale, per il settore della difesa; tra questi devono sicuramente essere citati quelli che riguardano il personale e la sanità militare e quelli attinenti ai mezzi e al patrimonio. Ve lo abbiamo detto e ve lo ripetiamo: i fondi sono insufficienti, come abbiamo ricordato a più riprese. Le Forze armate hanno svolto, sin dall'inizio dell'emergenza, un ruolo fondamentale per la gestione dello stato di crisi, oltre all'impegno prodotto su tutto il fronte sanitario. Ricordiamo l'enorme contributo di medici e infermieri militari che sono stati mandati in aiuto del personale sanitario in servizio nelle zone più colpite dall'epidemia. Ricordiamo i militari che si sono adoperati per l'allestimento di diversi ospedali da campo sul territorio nazionale, che sono rimasti fondamentali nel supporto per la crisi sanitaria in corso. Non dimentichiamo, inoltre, l'enorme ruolo che i nostri militari hanno avuto anche nella gestione e nel controllo del territorio, contribuendo al contenimento dell'epidemia. Ricordiamolo, quando qualche politicante di una specifica parte politica, in futuro, nel momento in cui questa epidemia sarà definitivamente sconfitta e dimenticata, si rivolgerà ai nostri militari insultandoli e non capendo a cosa servono realmente. Ricordiamoci di questi giorni, in cui tutti volevano i militari per strada. Quei giorni in cui le Forze armate e le forze di polizia di questo Paese, troppo spesso bistrattate, sempre dai soliti noti, rappresentavano una fonte di sicurezza e di tranquillità per tutti. Alla luce di tutto questo, come vi abbiamo già detto, i fondi che avete stanziato li reputiamo insufficienti, come inadeguato è tutto il provvedimento. Sapete perché i fondi sono insufficienti? Perché una parte di questa maggioranza, non tutta, ma una buona parte, è avversa ideologicamente alle Forze armate e ai nostri militari. Lo vediamo in alcune interrogazioni depositate; lo vediamo nelle interviste dove esponenti di questa maggioranza parlano di dual use, di conversione e di decrescita; lo vediamo negli strampalati progetti di legge e di risoluzione. Fino a quando non inizierete a vedere le Forze armate e, in generale, il settore della difesa come un settore altamente strategico per il nostro Paese, anche dal punto di vista del rilancio industriale, nel campo della ricerca e dello sviluppo, non riuscirete a fare il bene dell'Italia. Puntare sulla difesa vuol dire puntare sul futuro del nostro sistema Paese: fino a quando non abbandonerete questo odio ideologico non riusciremo ad andare avanti. Per questo, l'unica soluzione per il bene del Paese è che vi facciate da parte.
2020-07-15	M5S	CastelloneMariaDomenica	C'è nel decreto-legge anche un'altra nota di orgoglio personale cui tengo molto, soprattutto per il rapporto costruito negli ultimi mesi e anni con i diretti attori in campo, i precari della sanità. Conoscere le loro storie e la loro dedizione mi ha dato la forza di non mollare e sono fiera che con questa norma venga finalmente garantita una continuità lavorativa a tutti i precari che hanno lavorato nel Servizio sanitario per trentasei mesi al 31 dicembre 2020. Molti di quelli che chiamavamo eroi nell'emergenza rischiavano di perdere il lavoro tra qualche mese e invece vedono finalmente riconosciuto il proprio impegno.
2020-07-15	M5S	CastelloneMariaDomenica	Il prossimo passo deve essere quello di rinnovare tutti i contratti del comparto salute e garantire a tutti i lavoratori della sanità uno stipendio dignitoso. Mi riferisco in particolare agli operatori del 118 che sono gli eterni dimenticati, sempre impegnati in prima linea, ma condannati a lavorare con contratti in scadenza e poco remunerativi, senza vedere ancora riconosciuta - ad esempio - la figura di autista soccorritore.
2020-07-15	M5S	CastelloneMariaDomenica	La rivoluzione più importante contenuta nel provvedimento in esame è però certamente quella che presentiamo in ambito sanitario, con il più grande stanziamento di fondi mai messo in campo per il Servizio sanitario nazionale (più di 3 miliardi di euro). Costruiamo una sanità nuova che parte dal territorio. Da tempi non sospetti asseriamo che il Servizio sanitario nazionale è in sofferenza perché non si è posta la giusta attenzione allo sviluppo della sanità territoriale e perché in molte Regioni non si è investito a sufficienza nell'integrazione tra cure ospedaliere e cure primarie intermedie, ma, di contro, si è preferito dare spazio alla sanità privata accreditata, depauperando il pubblico.
2020-07-15	M5S	CastelloneMariaDomenica	Oggi il potenziamento della sanità territoriale è finalmente al centro dell'agenda politica ed è punto focale del decreto-legge in esame, che a tal fine ha stanziato ingenti risorse. Non si può però pensare che tali risorse vengano riversate per consolidare un assetto che si è ampiamente dimostrato non all'altezza di espletare la funzione di filtro e presa in carico del bisogno di salute espresso dalla popolazione. Per realizzare un reale riordino dell'assistenza territoriale bisogna sostenere la creazione di strutture dedite all'erogazione di cure primarie intermedie, razionalizzare, ristrutturare e mettere in sicurezza i presidi di continuità assistenziale, potenziare la dotazione di strutture residenziali extraospedaliere e favorire il lavoro in team multidisciplinari e multiprofessionali, ricorrendo anche a strumenti di telemedicina. Tutto questo è previsto in parte nel provvedimento in esame e ci impegniamo a completare il disegno con i prossimi provvedimenti in arrivo o già in esame in Parlamento. Un aspetto fondamentale del decreto-legge in esame è inoltre l'aumento dei contratti di formazione specialistica in medicina, una battaglia storica del MoVimento 5 Stelle a cui mi sono dedicata in prima persona. Negli ultimi due anni, grazie al nostro tenace lavoro, siamo passati da 6.000 contratti nel 2018 a 9.200 nella scorsa legge di bilancio e adesso, con l'aggiunta di altri 5.200 contratti, i giovani neolaureati in medicina potranno concorrere a 14.400 posti, cui si aggiungeranno tutti quelli finanziati dalle Regioni per la formazione specialistica e la medicina generale.
2020-07-15	M5S	CastelloneMariaDomenica	Per tale ragione, già in questo provvedimento abbiamo vincolato le erogazioni a favore della sanità privata alla verifica delle attività effettivamente svolte e concordate e ai costi effettivamente sostenuti dalle strutture private.
2020-07-15	M5S	CastelloneMariaDomenica	Si tratta di una manovra poderosa, un provvedimento da 55 miliardi di euro, che dopo i 25 già messi in campo dal cura Italia andranno a sostenere famiglie, imprese, lavoratori, ricerca, sanità ambiente e tanto altro. E non era affatto scontato che questo Governo riuscisse a trovare in così poco tempo così tante risorse per affrontare le conseguenze di un evento eccezionale che ci ha travolti con una potenza inaudita e ha messo a rischio la tenuta prima del nostro Servizio sanitario nazionale e poi della nostra economia.
2020-07-15	M5S	CastelloneMariaDomenica	e di vigilare perché si abbia il coraggio di cambiare questo Paese, superando le resistenze di lobby che, per mantenere il proprio potere, si oppongono con forza a ogni proposta di cambiamento. Costruiremo una nuova sanità, una sanità pubblica che in quella privata deve trovare una stampella, un sostegno e non una spugna che assorbe risorse senza prestare servizi.
2020-07-15	M5S	MautoneRaffaele	Il filo conduttore che in tema di sanità pervade e lega tutto il decreto-legge in esame è finalizzato ad un complessivo e progressivo rafforzamento del Servizio sanitario nazionale nelle sue diverse articolazioni territoriali e ospedaliere sia per quanto riguarda l'aspetto organizzativo sia per quanto attiene alla disponibilità di personale sanitario e parasanitario con le nuove assunzioni previste. Ed è in quest'ottica di una migliore e più appropriata programmazione della reale necessità di medici specialisti, necessari per il futuro della sanità italiana, che si innesta l'aumento consistente, mai realizzato prima, dei contratti di formazione specialistica per gli anni che vanno dal 2020 al 2024.
2020-07-15	PD	PittellaGianni	Signor Presidente, desidero dichiarare il voto favorevole del Gruppo PD alla proposta di risoluzione che abbiamo cofirmato, che esprime un forte auspicio per una conclusione positiva del negoziato sul bilancio poliennale e sul next generation EU. Dichiaro invece voto contrario alla proposta di risoluzione a prima firma Bonino - e ci dispiace - perché è incentrata su un tema che non è all'ordine del giorno del prossimo Consiglio europeo, ossia la linea di credito del MES, che è uno degli strumenti che saranno valutati quando tutto lo scacchiere delle disponibilità sarà sul tavolo e sarà valutato da questo Parlamento. Come ha detto il mio collega, senatore Alfieri, andiamo ad un passo decisivo, relativo al piano della ricostruzione. Rispetto a questa scadenza, ci attendiamo che l'Europa dimostri di essere protagonista, come ha fatto in queste settimane, con l'attivazione delle misure della Banca centrale europea, la sospensione del Patto e tutti gli altri strumenti che conosciamo bene, smentendo la previsione che i soliti professionisti dell'Europa matrigna avevano espresso. L'Europa non farà nulla e oggi, rispetto all'iniziativa forte dell'Unione europea, non sanno che dire e fanno discorsi fuori tema e comizi elettorali, senza elezioni. L'Europa invece ha agito bene e l'ha fatto anche grazie alla spinta del Governo italiano: ora quelle risorse andranno spese tutte, come ha ricordato spesso il presidente Marcucci, e finalizzate a investimenti nell'economia verde, nella cultura, nel turismo, nella sanità e nel digitale. Signor presidente Conte, è certamente consapevole dell'ostilità dell'ultimo miglio, per ciò che riguarda sia la parte del piano di ricostruzione sia il bilancio poliennale; conosce bene anche i suoi limiti e cercherà di modificarli nella trattativa (mi riferisco alle risorse inadeguate di Erasmus Plus e di Europa creativa, ma anche al mancato investimento su un corpo europeo di solidarietà della gioventù europea, progetti che esprimono il più alto valore aggiunto dell'Unione europea). Quindi penso che lei, signor Presidente del Consiglio, lavorerà in questo senso e le affido anche il monito di Laocoonte ai troiani: " timeo Danaos et dona ferentes ", ovvero "temo i greci, anche quando portano i doni". Mi riferisco a certe dichiarazioni, che conosce perfettamente: quella del presidente del Consiglio europeo Michel e quella del premier Rutte. Il primo vorrebbe conchiudere tutto all'interno del Consiglio europeo, ovvero la valutazione di tutti i progetti, con un meccanismo di unanimità nel Consiglio europeo. Pensate: il dio sole! È inaccettabile per la democrazia europea.
2020-07-16	LN	RivoltaErica	Signor Presidente, altro decreto-legge, altra fiducia: da questo meccanismo non si esce. Questa volta però è stato ancora più brutto delle altre, poiché il decreto-legge aprile tanto promesso dal Premier, come già è stato detto molte volte ieri, tra pochi giorni sarà pronto e decadrà sabato 18 luglio. E così, i 266 articoli che erano presenti sono diventati un po' di più, 342, senza contare i commi aggiuntivi e tutto quello che ne è uscito. Com'è stato detto, è un provvedimento omnibus, che ha spaziato ovunque. Purtroppo però, per quanto si cerchi di riempirlo con questo o quello, ha dimenticato diverse categorie, che ancora non vedono una minima soluzione e una minima uscita da questo stato di crisi importante. L'esame del provvedimento è stato svolto esclusivamente alla Camera dei deputati, dove i nostri colleghi hanno lavorato bene e prodotto molte proposte. È bene ricordare che in Parlamento succede questo: le opposizioni presentano emendamenti contenenti soluzioni reali e miglioramenti del testo; ma, come sempre, soltanto 52 emendamenti della Lega sono stati approvati e tutti gli altri bocciati o ritirati, perché non avrebbero avuto futuro. Ciò che ha colpito è stata l'incredibile lentezza: pare che il Governo Conte II non tenga mai conto della variabile tempo, che - l'ho già detto tante volte - soprattutto in un momento di grandissima crisi ed emergenza, diventa cruciale. Sarebbe allora forse stato meglio predisporre un provvedimento molto meno completo, ma più rapido (o magari due o tre, ma velocemente), per arrivare dove c'era bisogno: famiglie, imprese, sanità e tante super emergenze. Voglio raccontare una cosa, perché i più non la conoscono, ma desidero che si sappia: lunedì scorso il provvedimento è stato incardinato in Commissione bilancio e ha avuto inizio la discussione generale, che è proseguita martedì mattina; è poi iniziata la seduta di Assemblea e martedì sera, alle ore 20, la Commissione bilancio era pronta per l'esame dei 1.500 emendamenti. Noi per primi, come Lega, abbiamo detto che, trattandosi questa volta di una rappresentazione, li avremmo ripresentati tutti. Ho pregato il Presidente di non stampare il fascicolo, perché sarebbe stato uno spreco totale. Ci siamo quindi ritrovati in Commissione, dove c'è stato il momento della verità. Il collega Manca ha preso la parola per dire: signori, i tempi sono questi; non nascondiamoci dietro un dito, possiamo metterci a discutere e votare gli emendamenti, ma sappiamo tutti benissimo che non ci sarà possibilità del benché minimo cambiamento. Sì, è uno strappo, ma cosa facciamo? Ovviamente il collega Pichetto Fratin e io eravamo indignati, perché è una regola che tale non dovrebbe essere, quella dell'esame di un provvedimento in un solo ramo del Parlamento e dell'approvazione nell'altro ramo con fiducia secca. Ci siamo indignati e abbiamo fatto i nostri interventi. Ho chiesto a tutti i Gruppi di esprimersi su questa cosa e lì è partito il momento della consapevolezza e della contrizione, al quale ha partecipato anche il vice ministro Misiani. C'è chi è alla prima legislatura e chi - come molti tra noi - ne ha già fatte altre: tutti abbiamo concordato nel ritenere un abominio questo modo di procedere. Dopo questo momento diffuso di contrizione, abbiamo detto: chiudiamola qua, si va senza relatore e la discussione avverrà solamente in Aula. Tuttavia, pur avendo rapporti di stima e amicizia con i colleghi della Commissione, temo che ciò si ripeterà. Sembrava di essere di fronte a una vignetta in cui tutti eravamo contriti e poi, da oggi, si ricomincia. Da che parte ripartiamo? Dal decreto semplificazioni, in esame al Senato, che tanto alla Camera verrà votato subito con la fiducia senza esame. Non va bene, stiamo facendo veramente a pezzettini il nostro Parlamento ed è una cosa inaccettabile.
2020-07-16	M5S	MaiorinoAlessandra	Mai prima d'ora si erano stanziate tante risorse per la sanità e per la scuola. Un quadro omogeneo dunque, coerente e lungimirante: ma in quale contesto è stato concepito? Vorrei offrire a quest'Assemblea, ma soprattutto a chi ci ascolta al di fuori di quest'Aula, la nostra prospettiva, quella dell'unica forza politica che è al Governo dall'inizio dell'attuale legislatura, che quindi è la vera depositaria di tale visione, ossia il MoVimento 5 Stelle
2020-07-16	M5S	MaiorinoAlessandra	Signor Presidente, colleghe e colleghi, il decreto-legge che ci accingiamo a licenziare oggi qui in Senato è uno dei più ingenti e anche dei più criticati e poderosi della storia italiana. Per sostenere imprese, famiglie e lavoratori abbiamo stanziato 55 miliardi di euro, che si vanno ad aggiungere ai 25 del cura Italia. È il terzo dei decreti economici varati da questo Governo in risposta alla pandemia Covid-19. I tre decreti infatti (il cura Italia del 17 marzo, il liquidità dell'8 aprile e ora il decreto rilancio, pubblicato in Gazzetta Ufficiale il 19 maggio, perché anche la scansione temporale ha la sua importanza), vanno letti come un continuum e fanno parte di un unico disegno organico. Con il cura Italia infatti si è inteso dare risposta immediata all'emergenza, che da sanitaria rischiava di diventare economica, potenziando il sistema sanitario, offrendo sostegno al reddito, bloccando i licenziamenti, estendendo la cassa integrazione in deroga, sospendendo la scadenza delle imposte, fornendo risorse alle imprese in difficoltà, avviando finalmente il processo di digitalizzazione della pubblica amministrazione e della scuola italiana atteso da anni. Con il decreto liquidità, poi, si sono rese operative le misure a supporto di imprese, artigiani, autonomi e professionisti, fornendo gli strumenti per l'accesso al credito e alle agevolazioni di diversa natura messe in campo. Ora, con il decreto non a caso chiamato rilancio, si progetta il futuro. Con questo provvedimento infatti non solo potenziano le misure precedenti e proroghiamo i termini delle agevolazioni e degli aiuti previsti, ma disegniamo appunto il futuro del Paese. Non giochiamo quindi solo in difesa, come pure è stato detto, rispetto a un evento imprevisto e drammatico quale la pandemia che si è abbattuta sull'intero globo, ma offriamo una prospettiva di lunga durata per lanciare l'Italia nel futuro. Proprio questo significa infatti l'aver introdotto il super bonus al 110 per cento per l'efficientamento energetico e l'adeguamento sismico, con in più la possibilità di utilizzare il credito maturato, cedendolo a terzi o alle banche: un'autentica rivoluzione green, che non solo consentirà al nostro Paese di migliorare le proprie prestazioni energetiche e rinnovare il patrimonio edilizio, con un risparmio energetico che avrà ottime ricadute sul piano ambientale, ma che avrà un impatto positivo anche sul mondo del lavoro e agevolerà la creazione di un circolo economico virtuoso, attraverso appunto la cessione del credito. Tale rivoluzione green avrà il suo seguito naturale con un ulteriore provvedimento in arrivo, dedicato alla semplificazione e alla sburocratizzazione in materia di contratti pubblici e di edilizia. Nulla è stato dunque lasciato al caso. Da marzo ad oggi, dal momento in cui l'Italia è stata colpita da questa sventura che ha cambiato le nostre abitudini di vita, questo Governo, il MoVimento 5 Stelle e questa maggioranza hanno subito compreso che dalla crisi poteva e doveva nascere l'opportunità di guardare oltre e di introdurre finalmente quei profondi cambiamenti che il Paese aspetta da decenni. Uno fra tutti è il potenziamento del Sistema sanitario nazionale e il rafforzamento del sistema scolastico, dal punto di vista sia edilizio sia didattico. Questa emergenza ha reso finalmente chiaro a tutti che investire in sanità non è una perdita, ma rende in termini economici e di salvezza delle vite umane, e che farlo nella scuola è investire sul futuro.
2020-07-16	M5S	SantilloAgostino	Il decreto rilancio è fondamentale, perché sta rifinanziando e potenziando il decreto cura Italia. Ha trovato coperture per le garanzie pubbliche, per il decreto liquidità; sta intervenendo a sostegno di impresa, lavoratori, studenti, sanità, Forze dell'ordine.
2020-07-16	PD	BoldriniPaola	Il provvedimento ha toccato tutte queste tematiche, ma ieri ascoltando la discussione generale e successivamente le relazioni del premier Conte, sembrava che di esso le opposizioni non conoscessero nulla, sembrava tutto il contrario di ciò che in esso è scritto. Forse non l'hanno letto per bene, forse si sono persi dei pezzi. Ci sono misure importanti che toccheranno la vita di tutte le persone. Si sono enumerati i bonus e si è detto che non arrivano qui, non arrivano là; io ricordo che dietro a ogni ritardo di cui si è parlato prima, bisognerebbe anche verificare il motivo per cui non è arrivata la cassa integrazione o il bonus. Ho seguito personalmente casi in cui non sono arrivati la cassa integrazione o il bonus e, guarda caso, io sola, ma ho guardato tante posizioni, ho scoperto sempre che dietro c'erano degli errori di interpretazione: i fondi erano arrivati, ma non erano stati distribuiti, le aziende non avevano percorso il giusto iter. Si preferisce quindi dare la colpa sempre ai soliti noti, al Governo, all'INPS, senza mai andare a vedere nello specifico e, casualmente, ho trovato davvero tanti errori: fondi stanziati, trasferiti. Vedo il Sottosegretario e ho chiesto anche a lui circa i fondi bilaterali dell'artigianato. Sono già stati sdoganati circa due settimane fa, però quei dipendenti ancora non li hanno. È lì che dobbiamo andare a vedere dove sono i problemi. È lì che dobbiamo tutti insieme controllare che effettivamente l' iter giusto sia stato percorso. Certo, si fa prima a dire che è colpa del Governo che non fa nulla. Questo è diventato il leitmotiv, il mantra, anche perché si ha sempre la possibilità - e mi rivolgo soprattutto alle opposizioni - di criticare in maniera esasperata quanto non siamo riusciti a fare. Vorrei dire infatti - come già detto dal collega prima - che è difficile avere la bacchetta magica in questo periodo per riuscire a fare le cose fatte bene. Abbiamo toccato tantissimi settori. Si è detto anche che non è arrivato niente a nessuno. Ricordo che sono stati attivati 400.000 bonus in una settimana per le vacanze. Andate a vedere e controllate anche voi. Per quanto riguarda i fondi a fondo perduto per le aziende, sono stati erogati più di 4 miliardi a fronte di tantissime domande. Ciò significa che queste cose sono state fatte e che si è lavorato per realizzarle. Dimentichiamo anche un'altra cosa; abbiamo avuto una notevole mole di lavoro, con riferimento anche all'INPS, con le persone che lavoravano da casa e nonostante tutto, ci hanno messo l'anima per portare a casa dei risultati. Dico questo perché è davvero facile fare delle critiche. Io credo che l'opportunità che abbiamo in questo momento, sia da parte dell'opposizione che della maggioranza, sia dare fiducia ai nostri cittadini. Certo che se continuiamo a lamentarci sempre e a dire che non va bene niente, è ovvio l'effetto su chi non conosce i meandri dell'amministrazione. Anche per quanto riguarda le Regioni, ci sono Regioni che hanno attivato tutto quello che c'era da attivare e Regioni invece che non l'hanno fatto. Anche questo è un notevole problema, dopodiché è sempre colpa del Governo. Noi dobbiamo anche dare indicazioni specifiche ai nostri cittadini su come si attivano le procedure, con fondi che sono di tutti, ma che poi alla fine devono arrivare ai cittadini. Avrei voluto aggiungere tantissime cose importanti, ma ci tengo, in particolar modo, a citare il tema della sanità, che è essenziale. Se siamo in questa crisi economica, infatti, ciò è ovviamente dovuto a un problema sanitario. In quel settore abbiamo stanziato fondi corposi per arrivare vicino ai cittadini, con la famosa sanità territoriale, ma ovviamente bisogna declinarla bene. Nel decreto rilancio ci sono tante indicazioni che devono essere declinate e su questo dobbiamo davvero esercitare un controllo pedissequo rispetto a quanto è scritto. Abbiamo previsto 9.600 infermieri, abbiamo inserito la telemedicina: sono misure che adesso saranno applicate e tutti noi ne dovremo verificare la reale applicazione. Colleghi, sul decreto rilancio, che è stato davvero un passaggio fondamentale del nostro Paese (su questo anch'io mi associo a chi sostiene che forse la prossima volta sarebbe importante lasciare qualche tematica anche alla discussione in Senato e non solo alla Camera), non possiamo far altro che dare fiducia al Governo affinché riesca a portarci, tutti insieme, fuori da questa tempesta, come ha detto il ministro Speranza l'altro giorno. L'emergenza è in corso, abbiamo ancora il virus, ma lo dobbiamo tenere sotto controllo, in modo tale che anche il fronte economico sia tutelato. Come dico sempre, dobbiamo farcela tutti insieme, ma senza troppe polemiche e lamentele sterili e fini a sé stesse, solo per ottenere consensi.
2020-07-16	PD	BoldriniPaola	Signor Presidente, colleghi senatori, rappresentanti del Governo, stiamo discutendo oggi la fiducia apposta su un decreto-legge importante, che ha una scorta economica corposa alle spalle. Parliamo di 55 miliardi che stiamo distribuendo su diversi settori del nostro Paese. Passiamo da economia, turismo, sanità, problemi sociali.
2020-07-21	FI	CaligiuriFulviaMichela	Signor Presidente, gentili colleghi, l'emergenza da coronavirus ha creato nei cittadini italiani una nuova consapevolezza del valore strategico della filiera agroalimentare e della difficoltà che purtroppo ogni giorno i nostri agricoltori incontrano e superano, per garantire quegli alimenti di alta qualità che rendono grandi i nostri prodotti enogastronomici nel mondo. La materia che stiamo trattando oggi, pertanto, assume sotto questa nuova luce un'importanza maggiore, in quanto è nostro dovere garantire la salubrità di questi alimenti. In questo senso, l'uso del glifosato divide da anni il mondo scientifico (nuoce, non nuoce), oltre che produttori e consumatori, in particolare questi ultimi mondi, contrapponendoli un po': da una parte i consumatori, che giustamente hanno il diritto di essere tutelati mangiando cibi sani, salubri e corretti, e dall'altra i nostri produttori agricoli, che vengono quasi tacciati di utilizzare prodotti che fanno male e nuocciono alla salute. Forse si cerca l'idea facile del nemico pubblico. Negli Stati Uniti assistiamo a numerose cause di risarcimento intentate da cittadini che lamentano danni alla loro salute, dovuti all'utilizzo eccessivo di questa sostanza nella filiera agroalimentare. Vero, queste situazioni ci allarmano sicuramente, pur nella consapevolezza che gli eccessi tipici delle colture intensive nordamericane non appartengono al nostro modus operandi. Vorrei tuttavia porre l'accento del dibattito su un altro tema, oltre a quello già ampiamente discusso dai colleghi sulla tutela della salute. Mi riferisco alla necessità di armonizzare la normativa a livello nazionale (ma in realtà si auspica anche a livello comunitario, europeo e anche oltre). Come è noto, infatti, le direttive regionali sull'utilizzo del glifosato differiscono profondamente, ad oggi. Ho denunciato con forza, prima di tutto da imprenditrice agricola, come gli agricoltori della mia Regione, la Calabria, abbiano subito nel 2016 un danno concorrenziale importante a causa della scelta della Giunta regionale dell'epoca di impedire l'uso del glifosato e dei pesticidi, da un giorno all'altro, per le produzioni integrate. Vedete, colleghi, non usare questo prodotto costringe i nostri imprenditori agricoli ad utilizzarne altri meno performanti e più costosi. Tutto ciò provoca un aumento esorbitante dei costi, che però, per non gravare sui consumatori, non viene compensato da un uguale aumento dei prezzi di vendita, cagionando dunque un'erosione importante dei ricavi. Sappiamo, colleghi, che i profitti sono già seriamente compromessi da fattori climatici, di mercato, oltre che da danni e problematiche causati dagli agenti patogeni e da animali esogeni al nostro ambiente e, da ultimo, ma non in ordine di importanza, dalla concorrenza sleale provocata appunto da disparità nelle regole produttive. Dunque, approvare questa mozione serve anche per permettere a tutti di giocare ad armi pari, riequilibrando il mercato almeno a livello nazionale. Parallelamente, naturalmente, tuteliamo la salute dei nostri concittadini. In tal senso, però, auspichiamo che si continui nella ricerca sul tema, visto che gli organismi comunitari preposti alla valutazione dei principi attivi non sono ancora giunti ad una decisione unanime e certa. Ad esempio, si dimostra che, se utilizzato nelle giuste quantità, come è stato già detto, non ci sono motivi di preoccupazione particolari. Semmai i problemi sussistono sugli alimenti di importazione, come è stato già ampiamente ricordato. È importante quindi che ci si continui ad affidare alle comunità scientifiche, così come è stato fatto nel recente periodo con riferimento al Covid-19, quando la maggior parte delle decisioni sono state affidate proprio alle comunità scientifiche. Perché in questo caso non bisogna continuare a farlo? Come dicevo poco fa, i consumatori italiani durante questa emergenza hanno compreso l'importanza di comprare i prodotti nazionali per sostenere l'occupazione e l'economia italiana. In particolare, è notevolmente aumentato il consumo della pasta italiana, che utilizza solo grano nazionale, e dei legumi. Questa scelta naturalmente è giusta due volte: la prima perché comprare italiano fa bene a tutti. Ricordiamo che nel periodo di lockdown le aziende agricole, insieme a quelle di altri settori, sono quelle che, rimanendo aperte per tutti questi mesi, hanno consentito il rifornimento dei banconi alimentari dei nostri supermercati. La seconda ragione è perché, così facendo, si difende il made in Italy dalla concorrenza sleale di prodotti esteri che, non rispettando le stesse regole in tema di sicurezza alimentare e ambientale, vanificano lo sforzo delle nostre imprese. Con la mozione in oggetto Forza Italia chiede al Governo di assumere ogni idonea iniziativa in sede europea per promuovere la revisione delle decisioni assunte, in merito all'utilizzo del glifosato, con regolamento di esecuzione (UE) n. 2324 del 2017 e ad adottare le necessarie misure di precauzione su tutto il territorio nazionale volte a proteggere la sanità pubblica, nonché la salubrità dell'ambiente con specifico riferimento alla tutela delle acque, della flora e della fauna. La mozione è altresì volta a promuovere, anche mediante lo strumento della decretazione d'urgenza, tanto utilizzato, degli interventi normativi finalizzati a vietare l'utilizzo e la presenza della sostanza attiva glifosato negli alimenti. Ultimo, ma non in ordine di importanza, si intende impegnare il Governo a garantire la concorrenza sul mercato agroalimentare, impedendo che i nostri imprenditori agricoli siano danneggiati dalla presenza di prodotti con standard qualitativi inferiori e a basso costo. Per questi motivi, annuncio il voto favorevole alla mozione di Forza Italia e anche alle altre presentate.
2020-07-21	FI	LonardoAlessandrina	Il grano italiano è l'emblema della salubrità, fulcro della nostra alimentazione e alla base di quella dieta mediterranea che - non a caso - è patrimonio dell'UNESCO. Ebbene, purtroppo, l'approvazione dell'accordo commerciale Comprehensive economic and trade agreement (CETA) tra l'UE e il Canada ha più che quintuplicato l'esportazione in Italia di grano duro e un chicco su tre che arriva dall'estero sulle nostre tavole è canadese. Sui campi gelidi del Canada non risplende il sole come da noi e il grano viene trattato con l'erbicida glifosato, senza il quale non arriverebbe a maturazione. Viene utilizzato in pre-raccolta, secondo modalità vietate nel nostro territorio. Tale diserbante, contenuto nel grano duro usato per produrre pane, pasta e prodotti alimentari da forno, è, infatti, pericolosissimo. Agisce nell'organismo come un analogo della glicina e può alterare una serie di proteine; ciò può portare all'insorgere di diverse patologie. Le principali, elencate in uno studio condotto da Anthony Samsel e Stephanie Seneff e confermate dal MIT, sono diabete, obesità, asma, morbo di Parkinson, sclerosi laterale amiotrofica (SLA), morbo di Alzheimer e tante altre che sono già state enunciate da chi mi ha preceduto. Non solo: quel pesticida viene assorbito per via fogliare, successivamente traslocato in ogni altra posizione della pianta, quindi ai frutti; ha una solubilità in acqua di 10,1 grammi per litro a 20 gradi e ciò significa che alle temperature di cottura dei cibi, ben superiore a 20 gradi, passa facilmente nella catena negli animali e quindi nelle persone. Con prodotti invasi dal glifosato mi chiedo che fine potrebbe fare nel tempo l'eccellenza alimentare del made in Italy e tutto questo che ricaduta potrebbe avere sul sistema economico produttivo. Ecco perché chiediamo il divieto di utilizzo di tale diserbante e diciamo convintamente «no» al glifosato. Da tempo se ne denuncia la pericolosità; la cosa ovviamente preoccupa me e tanti altri come me. Provengo da una terra, la Campania, dove i prodotti a base di farina di grano duro sono parte del nostro DNA. La nostra storia e cultura gastronomica sono profondamente permeati da questi alimenti, contribuendo a rendere la mia Regione e più in generale la cucina italiana la più apprezzata nel mondo. Chi di voi, onorevoli colleghi, non ha mai goduto delle gioie di un bel piatto di pasta di Gragnano della mia Benevento? Ecco, la tutela di questa eccellenze e della salute dei cittadini sono le ragioni alla base della mozione di Forza Italia, che da sempre è a favore dell'implementazione degli scambi commerciali tra Paesi, purché gli stessi non danneggino le nostre imprese e soprattutto la nostra salute, come vi illustrerò di seguito. Questa mozione si è resa necessaria affinché si sospendano subito gli effetti del comunicato del Ministero della salute del 19 dicembre 2017, con cui si è recepito il rinnovo della sostanza attiva glifosato per cinque anni e si è assunta ogni idonea iniziativa in sede europea per promuovere la revisione delle decisioni prese in merito all'utilizzo del glifosato per regolamento di esecuzione (UE) 2017/2324 della Commissione del 12 dicembre 2017. A differenza del Canada, dove il grano è coltivato usando il glifosato come pesticida, in Europa quest'ultimo è già vietato ai sensi del regolamento di esecuzione (UE) 2016/1313. Il Ministero lo ha recepito con il decreto ministeriale 9 agosto 2016, recante misure restrittive precauzionali per gli usi della sostanza diserbante glifosato; in particolare, attraverso tale decreto è stato revocato l'impiego in pre-raccolta sul grano, al solo scopo di ottimizzare il raccolto o la trebbiatura. Sta di fatto che il precedente regolamento (UE) n. 1305/2013 tollerava la presenza di glifosato, purché al di sotto di determinati limiti, stabiliti nel grano in dieci milligrammi per chilogrammo. Di fatto, accade che gli importatori si appellino nell'ambito dei controlli doganali e sanitari proprio al regolamento del 2013 che è in contrasto sia con il successivo regolamento del 2016, sia con il principio di precauzione. Il Governo deve oggi dimostrare con chiarezza se è a favore o contrario al principio di precauzione. Ciò che maggiormente spaventa è proprio l'approvazione dell'accordo di libero scambio tra Europa e il Canada. Come dicevo prima, nessuno nega l'importanza della politica degli accordi internazionali, che tanto beneficio portano alla bilancia commerciale nazionale, ma occorre una maggiore attenzione in sede di trattativa comunitaria per evitare che accadano queste situazioni. Il consumatore alimentare italiano è uno dei più esigenti e preparati nel panorama internazionale; ce lo dice la bibliografia universitaria e non possiamo tradire la sua fiducia introducendo elementi così pericolosi senza adeguata informazione e prevenzione. Salvaguardare il benessere e tutelare la salute significa anche risparmio sanitario e gestione attenta e mai come in questo momento penso che sia una cosa molto importante che merita di essere attenzionata. Ecco perché dobbiamo incrementare la cultura del grano italiano e percorrere la strada dell'agricoltura biologica per la difesa della nostra salubrità. Comprendo che alla base ci siano gli interessi di grandi aziende, come per esempio la Monsanto e la Bayer, ma occorrono pene severe. Chiediamo e vogliamo controlli stretti, seri e rigorosi. In Commissione agricoltura da tempo stiamo trattando l'argomento e da diverse audizioni è emerso, a mio avviso, qualcosa di molto inquietante a proposito dei controlli: si fanno a campione - ed è giusto che sia così - ma non è accettabile che, se questi risultano essere per tre volte negativi, per il prosieguo si fa solo un controllo documentale sulla mera scorta di ciò che dichiarano le aziende. Questo penso che sia assurdo; i controlli devono essere fatti sì a campione, ma tutte le aziende devono sapere che da un momento all'altro possono essere verificati i loro imbarchi di merce. Non possiamo accettare che le navi arrivino liberamente nei nostri porti; le leggi ci sono? Vanno rispettate. Non ci sono? Vanno fatte. Le mozioni che finalmente oggi approdano in Aula mi auguro vengano favorevolmente votate da tutto il Senato, perché è un argomento che interessa tutti. Come dicevo in premessa, il grano è vita, per noi italiani è fondamentale e dobbiamo tutelarlo. Forza Italia chiede di sospendere gli effetti del comunicato del Ministero della salute del 19 dicembre 2017, con cui si è recepito il rinnovo della sostanza attiva glifosato per cinque anni e ad assumere ogni idonea iniziativa in sede europea per promuovere la revisione delle decisioni assunte in merito all'utilizzo del glifosato con regolamento di esecuzione UE 2017/2324 della Commissione, del 12 dicembre 2017; ad adottare tutte le necessarie misure di precauzione sul territorio nazionale volte a proteggere la sanità pubblica nonché la salubrità dell'ambiente, con specifico riferimento alla tutela delle acque, della flora e della fauna; a promuovere, anche mediante lo strumento della decretazione di urgenza, degli interventi normativi finalizzati a vietare l'utilizzo e la presenza della sostanza attiva glifosato negli alimenti.
2020-07-21	LN	SbranaRosellina	L'Italia dispone di una legislazione molto restrittiva circa l'autorizzazione e l'impiego dei fitofarmaci, caratterizzata soprattutto da norme che ne impongono l'uso limitato a quanto strettamente necessario per garantire la sicurezza alimentare ed elevati standard qualitativi e quantitativi delle produzioni agroalimentari. Il decreto del 9 agosto 2016 del Ministero della salute, in linea con le decisioni europee (regolamento di esecuzione 2016/1313 del 1° agosto 2016) ha modificato le condizioni di impiego della sostanza glifosato. Attualmente, le limitazioni riguardano: l'uso non agricolo su suoli che presentano una percentuale di sabbia inferiore all'80 per cento nelle aree vulnerabili e nelle zone di rispetto; l'uso delle aree frequentate da popolazione quali parchi, giardini, campi sportivi, aree ricreative, cortili, aree verdi, all'interno dei plessi scolastici, aree gioco per bambini e aree adiacenti alle strutture sanitarie; l'uso in pre-raccolta al solo fine di ottimizzare il raccolto o la trebbiatura. Competente al fine dei controlli sull'immissione in commercio e sull'utilizzazione dei prodotti fitosanitari è anche il Dipartimento dell'ispettorato centrale per la tutela della qualità e repressione frodi dei prodotti agroalimentari del Ministero delle politiche agricole, alimentari e forestali. L'Ispettorato svolge, in particolare, i controlli sulle importazioni di prodotti da Paesi terzi, monitorando l'arrivo delle navi nei porti e svolgendo direttamente le analisi su circa trecento principi attivi. Nel 2019 sono stati svolti circa 2.000 controlli su cereali con 1.785 operatori controllati, rilevando un tasso di irregolarità sui prodotti dell'8,7 per cento, dovuto in primo luogo ad errate etichettature. L'entrata in vigore delle limitazioni all'uso del glifosato, attuata in Italia con il citato decreto ministeriale del 9 agosto 2016, non ha portato alla disapplicazione dei limiti vigenti, bensì a limitare l'impiego del glifosato nelle coltivazioni nazionali. I dati a disposizione del Ministero della salute evidenziano anche, dai controlli condotti dagli uffici di sanità marittima, aerea e di frontiera nell'ambito di un piano di campionamento conoscitivo disposto dal medesimo Ministero per la ricerca del glifosato, che tutti i campioni analizzati presentano valori per residui di glifosato conformi al limite di 10 milligrammi-per chilo previsto dalla vigente normativa. Gli orientamenti degli Stati europei in merito all'impiego del glifosato nella fase immediatamente successiva alla data del 2022 che coincide con la scadenza del permesso dei cinque anni non sono uniformi. La stessa Commissione europea ha designato quattro Stati membri - Francia, Ungheria, Paesi Bassi e Svezia - come correlatori della valutazione dell'uso del glifosato che dovranno presentare, entro il mese di giugno del 2021, un rapporto di valutazione ai fini del rinnovo dell'EFSA per l'espressione, da parte di quest'ultima, del parere scientifico. Si segue quindi un principio di precauzione. Dopo la scelta dell'Austria di non vietare l'uso dell'erbicida, il Lussemburgo ha deciso di bandirlo già dal 2021. In Francia, nonostante un investimento pubblico da 400 milioni di euro, il piano, denominato Ecophyto, che mira a ridurre del 50 per cento i fitofarmaci in agricoltura entro il 2025 non è ancora partito. Anzi, dal lancio del piano nel 2008 l'uso dei fitofarmaci è aumentato del 12 per cento secondo dati presentati dalla Corte dei conti al Governo francese. Dopo una lieve diminuzione nel 2017, le vendite sono salite del 10 per cento per i soli prodotti a base di glifosato. Le diverse posizioni assunte dai Paesi membri riflettono la mancanza di un giudizio univoco da parte del mondo scientifico sui rischi per la salute pubblica legati all'impiego del glifosato. Le analisi adottate dalle autorità di controllo competenti sulle prove disponibili hanno prodotto una netta spaccatura di pareri in merito all'eventuale nocività dell'erbicida, scatenando un acceso dibattito sulla chiarezza degli stessi metodi di ricerca utilizzati, tanto da spingere la stessa Unione europea a varare un nuovo regolamento per aumentare la trasparenza dei test scientifici dell'EFSA stessa. Lo scorso gennaio 2020 l'Environmental Protection Agency statunitense, nella sua interim registration review decision, ovvero nella ulteriore valutazione del rischio, ha concluso il suo parere scientifico affermando che non vi sono motivi di preoccupazione quanto a rischi di tipo alimentare per alcun segmento della popolazione, neanche seguendo le ipotesi più prudenziali applicate nelle valutazioni: ad esempio residui al massimo livello di tollerabilità, applicazione diretta nell'acqua e trattamenti sul 100 per cento delle colture. L'Agenzia ha quindi concluso il rapporto dichiarando che non sussistono rischi né di tipo professionale, né per gli astanti non occupazionali. Oltre all'EFSA, anche l'ECHA, l'Agenzia europea per le sostanze chimiche, ha concluso che la molecola è sicura. È opportuno, tuttavia, considerare che in generale molecole e principi attivi vanno sempre utilizzati con metodo e moderazione e l'utilizzo del glifosato è ad oggi necessario in agricoltura su svariate colture per ottenere buoni risultati, tenendo conto che normalmente, per ogni ettaro coltivato, si diserba solo il 20 per cento e che la sostanza può essere irrorata solo quando effettivamente è indispensabile. Inoltre, le modalità di utilizzo a livello dell'Unione europea del glifosato sono diverse rispetto ai paesi terzi quali USA, Canada e Turchia e di gran lunga favoriscono una maggiore salvaguardia e tutela dell'ecosistema, degli stessi operatori e dei consumatori. Nondimeno è indispensabile, alla luce del clima di assoluta incertezza rispetto ai futuri orientamenti che verranno adottati dall'Unione europea in merito all'uso dei fitofarmaci, che il nostro Paese predisponga fin da subito un quadro di azioni per l'impiego sostenibile della chimica e lo sviluppo di tecniche di agricoltura integrata ed alternative a quelle tradizionali. Negli anni più recenti la disponibilità di nuove molecole ad impatto ambientale sempre più ridotto ed attive a dosi sempre più basse, ha creato le condizioni favorevoli al raggiungimento di elevati livelli di sicurezza alimentare e di protezione dell'ambiente, tanto che in Italia, grazie all'impiego di sistemi innovativi di difesa delle colture, l'utilizzo dei fitofarmaci è diminuito ad un ritmo dell'1,8 per cento annuo negli ultimi dieci anni. Oltre il 70 per cento dei prodotti rientra infatti tra quelli meno impattanti e meno del 4 per cento tra quelli classificati come tossici. La riduzione dei quantitativi di fitofarmaci utilizzati in agricoltura evidenzia come, già da tempo, il comparto agricolo italiano si sia orientato verso un sistema di produzione integrato, in grado di coniugare le esigenze economiche del mondo agricolo con quelle ambientali e sanitarie, per lo sviluppo di un'agricoltura maggiormente sostenibile e competitiva. Accanto ai principi attivi di origine chimica ovvero di sintesi, si stanno sviluppando studi sulle sostanze di origine naturale aventi effetto erbicida derivate dalle piante officinali come, ad esempio, i prodotti a base di acido pelargonico attualmente in commercio. Tutto ciò premesso, si impegna il Governo: a sostenere iniziative volte ad un utilizzo più responsabile dei fitofarmaci in agricoltura, permettendo al comparto di continuare a crescere e svilupparsi secondo un approccio fondato sull'uso coordinato, razionale ed ecocompatibile di tutti i fattori produttivi, in grado di coniugare le esigenze economiche del mondo agricolo con quelle di tutela dell'ambiente e della salute dei consumatori; a potenziare, anche presso i punti di stoccaggio interni sul territorio, il sistema dei controlli per i residui di fitofarmaci; ad individuare processi produttivi ecosostenibili, nonché ad assumere ogni utile iniziativa finalizzata alla promozione di programmi di ricerca e a predisporre un piano nazionale sementiero che permetta, da una parte, di investire su colture quali leguminose, frutta in guscio e, soprattutto, frumento duro e tenero, che negli ultimi anni hanno perso superfici coltivate a favore di un forte aumento delle importazioni da Paesi terzi, e, dall'altra, sostenerne il prezzo sui mercati favorendo la coltivazione nelle zone storicamente vocate del Sud Italia.
2020-07-22	FI	ToffaninRoberta	Lo studio realizzato da Unioncamere e dell'Agenzia nazionale politiche attive del lavoro (ANPAL), che elabora le previsioni occupazionali di luglio anche in questo periodo di crisi economica, ha registrato difficoltà di reperimento di operai specializzati e, in particolare, di operai e artigiani nel settore delle costruzioni (fonditori, saldatori, meccanici e montatori) e di tecnici, soprattutto informatici, della sanità e dei rapporti con i mercati. È assurdo: oggi non si riesce a soddisfare circa il 40 per cento delle domande per professioni specializzate, nonostante l'enorme disoccupazione giovanile.
2020-07-22	FdI	CirianiLuca	Ammesso che questa fosse una competizione sportiva, per cui c'erano le tifoserie, è una domanda che ho sempre definito sciocca, perché ha una sola risposta: noi stiamo dalla parte dell'Italia, di chi rappresenta l'Italia nei consessi internazionali, di chi ha l'onere pro tempore di rappresentare il Paese che è anche e soprattutto il mio, il nostro Paese. Lo abbiamo detto e lo ripetiamo anche in questa occasione, perché per noi la difesa dell'interesse nazionale non è un espediente retorico, ma è il primo e principale motivo per cui abbiamo fondato il nostro partito e gli abbiamo dato il nome che ha, Fratelli d'Italia. Credo che abbiamo dimostrato in tante occasioni, anche con capacità di prevenire le posizioni politiche che si sono succedute nel tempo, che la difesa dell'interesse nazionale non è stata una moda. Noi abbiamo difeso l'interesse nazionale anche quando dicevano che il MES era uno strumento che serviva alle banche tedesche e non certamente a quelle italiane. Abbiamo difeso gli interessi nazionali quando l'Italia è stata lasciata per anni da sola ad affrontare l'emergenza di clandestini che arrivavano dall'Africa del Nord, abbandonata a se stessa: l'Europa quella volta non c'era o faceva semplicemente finta di esserci. Abbiamo difeso i nostri interessi nazionali anche attaccando, facendo nomi e cognomi, i Paesi cosiddetti o sedicenti frugali, i quali però coltivano al proprio interno paradisi fiscali che hanno ben poco di frugale, se posso permettermi. Siamo stati i primi - presidente Conte, credo se ne prenderà atto - ad aver avanzato al Governo la proposta, che poi ha fatto propria, di introdurre il golden power, e cioè uno strumento che consente allo Stato e al Governo di difendere le proprie infrastrutture strategiche dall'aggressione ostile di Paesi stranieri o di fondi speculativi. Quindi, il nostro atteggiamento è oggi esattamente quello di ieri e dell'altro ieri; è semplicemente un fattore di coerenza e noi, sulla coerenza, abbiamo costruito il consenso di questo partito. C'è poi un altro motivo, molto più pratico, per cui noi abbiamo fatto il tifo per l'Italia, ed è un motivo metapolitico, o - per essere più banali - che non c'entra nulla con la politica: credo che nessuna persona di buon senso e nessuno che faccia politica dentro e fuori quest'Aula possa augurarsi che l'Italia subisca un tracollo politico, sociale ed economico dal quale non potremmo uscire se non come Paese ridotto in macerie. Nessuno - anche chi sta all'opposizione e si candida a governare questo Paese in futuro - può augurarsi di governare un Paese ridotto in rovina; questa non è certamente l'ambizione di Fratelli d'Italia. Il nostro è un Paese che deve già affrontare un'emergenza sociale ed economica gravissima; un Paese piegato da una pandemia paurosa, a cui non serve aggiungere la scorribanda di fondi speculativi che vengono a rubarci i nostri gioielli di famiglia, né la volontà di qualcuno di reintrodurre - fittiziamente o dalla finestra - condizionalità che sono uscite dalla porta. Presidente Conte, c'è una domanda che voglio farle in tutta onestà, andando oltre i trionfalismi, alcuni dei quali onestamente fuori luogo ed eccessivi in quest'Aula. L'accordo che lei - il nostro Paese, l'Italia - ha raggiunto ci mette al riparo da questo scenario così tragico e pauroso? La risposta che do è che non ne sono affatto sicuro. Sarà il tempo a dimostrare se quello che oggi voi raccontate è la salvezza dell'Italia o, semplicemente, un rinvio di problemi purtroppo ineludibili. Ad ogni modo noi - lo dico io e gliel'ha già detto il presidente Meloni - le riconosciamo oggi che il nostro Paese, che rischiava di essere travolto da quella trattativa, ne è uscito in piedi. Certo, poteva andare molto meglio ed è anche un po' strano leggere le dichiarazioni di leader nazionali e internazionali che dicono che tutti hanno vinto e nessuno ha perso. È difficile capire da che parte stia la verità. Sicuramente si tratta di un compromesso che non modifica di un centimetro il nostro giudizio sull'azione politica del suo Governo e dei suoi Ministri, il quale rimane estremamente negativo per quello che lei ha fatto - o, meglio, non ha fatto - nei mesi di pandemia e crisi economica. È un giudizio negativo dovuto ai troppi annunci, ai pochi fatti, agli scarsi risultati e alle troppe passerelle che ci giustificano nell'atteggiamento molto prudente rispetto all'ottimismo eccessivo che registriamo nelle ultime ore. Presidente Conte, devo anche aggiungere - esco un attimo dal merito del tema dominante di questa discussione - che il giudizio negativo nei confronti del suo Governo è assai giustificato dal comportamento di alcuni suoi Ministri. Faccio una breve parentesi. Mancano quaranta giorni all'inizio dell'anno scolastico e il Paese ancora non sa se le scuole apriranno. Anche questo ha molto a che fare con la capacità del nostro Paese di mostrarsi integralmente e veramente europeo. Con la scuola allo sbando, è difficile poter chiedere in Europa un trattamento degno di un Paese civile. Forse qualche Ministro dovrebbe pensare se non sia il caso di cambiare presto mestiere. Oltre a questa parentesi, che era doverosa, voglio fare sue le parole con cui ha invitato anche le opposizioni a ragionamenti che fuoriescano dalla logica della contrapposizione, delle trincee e delle posizioni dovute, per cui chi è all'opposizione parla male del Governo e chi è al Governo parla male dell'opposizione. Con la stessa onestà intellettuale le chiedo se è vero - io credo che non lo sia - che quello che lei ha affrontato è uno scontro tra i buoni dell'Unione europea, i buonisti (i filoeuropei e del Partito popolare europeo), e i cattivi sovranisti. O è vero forse il contrario, e cioè che i peggiori nemici dell'Italia li abbiamo incontrati tra i membri del Partito Popolare e dell'area liberale, coloro che sono amici del vostro Governo nei consessi europei? E non è vero - rifletteteci un attimo - che, se in questi mesi e anni non ci fossero state la nostra fortissima pressione, le nostre critiche e le richieste delle forze di destra, quelle che chiamate con disprezzo neanche tanto sottaciuto forze sovraniste, l'Europa sarebbe ancora ferma al MES? E non mi riferisco al MES senza condizionalità presunta, ma al MES in versione greca, quella con la troika e l'imposizione di regimi di austerity che hanno gravato su un Paese libero come la Grecia per molti anni. È stata la nostra attività che ha spinto l'Europa a svegliarsi e a capire che non poteva andare avanti su questa strada. Lei ha giustamente fatto rilevare che circa 200 miliardi, tra quelli assegnati complessivamente al recovery fund, avranno come destinazione il nostro Paese. Mi lasci però dire che tra il dire e il fare c'è di mezzo un mare, un mare di guai, di trappole, di incognite, di cose che non sappiamo e di cose che non abbiamo capito; e chissà chi ha capito veramente come andranno le cose. Sulla prima vicenda a cui vorrei fare cenno credo non abbia ancora parlato nessuno: mi riferisco alle nuove tasse introdotte per finanziare il recovery fund. Signor Presidente, ho letto - lei mi smentisca se dico una cosa inesatta - che dal 1° gennaio 2021 verrà introdotta la plastic tax, una tassa sulla plastica che colpirà pesantemente i nostri produttori. Sono 11.000 i produttori italiani di plastica che garantiscono 30 miliardi di fatturato ogni anno. C'è stata la volontà di introdurre la plastic tax, ma non c'è stata la volontà di introdurre la sacrosanta tassa sul web, in assenza della quale i giganti del web possono fare concorrenza sleale nei confronti delle imprese italiane ed europee che non appartengono alla ristretta cerchia dei giganti del web. C'è poi la questione dei modi e dei tempi, che è essenziale, perché i soldi non vanno promessi, ma erogati in tempi certi, oltre i quali un finanziamento serve a poco o nulla. Noi non abbiamo ancora compreso, anche se lei è stato molto rassicurante, come funzionerà questo freno di emergenza, e se sarà motivo e condizione per cui l'Olanda, la Germania o il Paese di turno potrà di nuovo imporci o tentare di imporci una condizionalità pesante sul regime fiscale, sulle pensioni, sulla sanità o su quello che abbiamo visto negli ultimi anni. Signor Presidente, c'è stata una spaventosa pandemia in questo Paese e nell'intero continente. Soltanto a fronte di centinaia di migliaia di morti, finalmente l'Unione europea ha capito che era il caso di mettere in campo uno strumento straordinario. I 1.500 miliardi previsti dalla Banca centrale europea si sono ridotti a poco più della metà. Vorrei che fosse chiaro che la posizione di Fratelli d'Italia non è andare a chiedere una cortesia, un favore, una scorciatoia all'Unione europea. Il popolo italiano ha una sua dignità e la rivendica; non chiede di avere qualcosa di diverso da quanto gli è dovuto, ma chiede di avere degli strumenti per potersi rialzare, per poter lavorare, per tornare ad essere competitivo e poter onorare i suoi debiti, come ha sempre fatto in questi decenni, e non accetta lezioni da chi non è in grado di fornirne, perché non ha le condizioni etiche per poterlo fare, anche se si autodefinisce puritano e frugale. L'Italia, però, non può nemmeno contraddistinguersi ancora una volta per essere un cattivo esempio. Io difendo il mio Paese, ma non lo posso difendere di fronte a una realtà che parla un linguaggio diverso e a cui corrisponde, purtroppo, una realtà diversa. Mi riferisco al fatto che gli ultimi scostamenti di bilancio che il vostro Governo ha preteso in sede europea sono serviti non per gli investimenti, ma per la spesa corrente, per la spesa elettorale, per la spesa utilizzata per comprare il consenso. Questo non può più capitare, perché credo, signor Presidente - lei, se è onesto, lo deve ammettere - che anche in Europa abbiano visto i filmati dei suoi Ministri festeggiare dal balcone di Palazzo Chigi la cancellazione per decreto della povertà con il reddito cittadinanza, il reddito d'emergenza, l'assunzione di navigator pagati per non fare nulla. Questa immagine danneggia il nostro Paese
2020-07-22	PD	MarcucciAndrea	Neanch'io mi esimo dal toccare il tema del MES. Signor Presidente del Consiglio, ho avuto più volte modo di dire cosa penso, e lo confermo oggi. Finalmente il quadro è chiaro, e invito lei e i suoi Ministri a valutare oggi le tante, grandi opportunità che ci sono state date dalla nostra Europa: dalla capacità della Banca centrale di comprare in maniera copiosa i nostri titoli fino ai provvedimenti previsti dal Sure in particolare sul lavoro, financo ovviamente al MES sugli interventi, sapendo che è un fondo disponibile in tempi più rapidi e con una chiara condizionalità. Chi dice che non ci sono condizionalità mente, ma la chiara condizionalità è l'indirizzo di spesa, ovvero investimenti in ambito sanitario. Una sanità che ha tenuto in una fase d'emergenza ma che - lo sappiamo - ha davanti a sé la grande scommessa di un cambiamento per il futuro. Facciamola questa valutazione, senza pregiudizi e a favore di un fondo o dell'altro, senza schemi, anche da parte del Partito Democratico, signor Presidente del Consiglio e autorevoli Ministri. Verifichiamo semplicemente qual è l'interesse del nostro Paese e facciamo insieme le scelte che vanno esattamente in quella direzione.
2020-07-28	FI	BerniniAnnaMaria	Non c'è bisogno dello stato di emergenza per governare bene l'Italia, salvo che non si tratti di un Governo così traballante da avere paura di se stesso, di un Governo che non è in grado di garantire la sanità, la sicurezza, il controllo dell'immigrazione. Ecco: controllo dell'immigrazione, ne vogliamo parlare?
2020-07-28	LN	FregolentSonia	Allora, dopo sei mesi dal 31 gennaio, noi come Lega abbiamo chiesto al ministro Speranza la settimana scorsa se c'era un piano pandemico; oggi lo avete o pensate di scaricare sui governatori ogni tipo di responsabilità, come è uso di questo Governo? Abbiamo capito tutti che l'obiettivo è dire che la sanità regionale non funziona, ricentralizziamo; buttiamo all'aria una riforma durata quaranta anni perché dobbiamo ricentralizzare tutto. Noi non ci stiamo però, Presidente. Noi le stiamo chiedendo se avete un piano per gestire l'epidemia
2020-07-28	M5S	CastelloneMariaDomenica	A distanza di tempo, tutte le misure messe in campo, a partire proprio dalla dichiarazione tempestiva dello stato di emergenza, si sono rivelate le più idonee a far calare la curva dei contagi. Ce l'abbiamo fatta perché, nonostante politiche decennali di tagli operati nel settore della sanità, abbiamo potuto contare sulle nostre risorse umane, le nostre eccellenze, il nostro personale sanitario, che ha agito compatto con il giuramento di Ippocrate stampato a fuoco sul cuore e ha operato instancabilmente giorno e notte con spirito di sacrificio immolandosi: non posso usare altro termine visto l'ingente numero di vite umane che abbiamo perso tra le fila di coloro che per mesi abbiamo chiamato «eroi».
2020-07-28	M5S	CioffiAndrea	Signor Presidente, il presidente Conte ci ha spiegato cosa significa prorogare lo stato d'emergenza; ci ha illuminato sul problema di carattere tecnico che riveste la proroga, ovvero sul fatto che si tratta solamente di un potere di ordinanza della Protezione civile in base al decreto legislativo n. 1 del 2018. Ci ha anche ricordato che dal 2014 lo stato di emergenza è stato dichiarato per ben 154 volte e per 84 volte è stata decisa una proroga. Ci sono anche altri casi di stato d'emergenza che potremmo citare: per esempio, nel 2003, con il secondo Governo Berlusconi, fu dichiarato lo stato di emergenza nazionale per il delicato panorama internazionale conseguente alla guerra in Iraq. Mi sembra che all'epoca ci fossero come ministri sia il senatore Gasparri che il senatore Calderoli, quindi forse un po' se ne intendono e possono illuminare il centrodestra su cosa significhi lo stato di emergenza. Ancora, nel 2010 fu dichiarato lo stato di emergenza per la SARS, e mi sembra che anche in quel caso fosse ministro il senatore La Russa. È molto singolare, poi, sentir dire, da colui che circa un anno fa chiedeva i pieni poteri, che questa proroga è un atto illegittimo. Chi chiede pieni poteri forse qualcosa ci vuole fare; non si è capito bene che cosa ci voleva fare, forse non lo sapeva bene neanche lui. È così interessante sentir parlare del tema della paura. Il presidente Conte ci ha ricordato che non vogliamo assolutamente alimentare la paura, tema giusto e sacrosanto, perché non è con la paura che si fanno le cose. A tal proposito voglio leggere un passaggio interessante che cita queste parole: «Eravamo già ciechi nel momento in cui lo siamo diventati, la paura ci ha accecato, la paura ci manterrà ciechi». Si tratta di un passaggio tratto dal libro «Cecità» di Saramago, che forse tutti quanti dovrebbero rileggere per capire cosa volesse dire quel libro. Ci sono molti passaggi interessanti. Possiamo anche citare qualche dato, visto che sono stati forniti dei numeri. Tre giorni fa l'Organizzazione mondiale della sanità ci ha detto che ci sono stati 300.000 nuovi casi in un solo giorno. Forse questo ci fa capire che un virus di questo tipo interviene a livello globale, e se c'è stato il picco dei contagi in un solo giorno potrebbe esserci un problema di ritorno del virus. A questo punto dobbiamo ringraziare non solo il Governo, ma soprattutto i cittadini italiani, che sono stati molto attenti utilizzando le mascherine per fare in modo che il contagio non si diffondesse.
2020-07-28	M5S	MollameFrancesco	Per definire il suo modus operandi voglio usare alcuni termini che hanno guidato ogni suo passo: equilibrio, forza, tenacia e cautela. Ricordo anche il suo approccio filologico, quello che lei sintetizzò con il termine «umanesimo», facendo riferimento alla nostra più grande storia: l'umanesimo quale rinascita europea dopo decenni bui. È però il termine «equilibrio» quello che ritengo più importante e caratterizzante la sua azione, quell'equilibrio che in tutti i fenomeni naturali è la risultante di grandi forze, così come nascono spesso le nostre più difficili decisioni, esito di contrapposte riflessioni e considerazioni. Nessuno nel dicembre 2019, quando la commissione sanitaria di Wuhan segnalava all'Organizzazione mondiale della sanità un cluster di casi di polmonite a eziologia ignota, poteva minimamente immaginare cosa sarebbe successo in Italia di lì a poco, avendo dovuto registrare, a oggi, in pochi mesi, più di 35.000 decessi. Non avremmo mai potuto immaginare 600.000 decessi e 15 milioni di casi confermati nel mondo intero. Eravamo consapevoli di essere stati chiamati a guidare il nostro Paese in una difficile situazione, ma non ci si aspettava l'epocale tormenta che stiamo attraversando. Chi è un po' più maturo ricorda ancora i racconti dei nostri avi, quelli dell'influenza spagnola. Oggi i nostri stili di vita sono assai diversi da allora, ma nei confronti degli attacchi virali il risultato, purtroppo, non cambia. Siamo stati chiamati a gestire una delle situazioni più difficili dal Dopoguerra a oggi. Continua ad essere utile e indispensabile ogni azione di prevenzione, che tutti dobbiamo continuare a mettere in atto. Sono proprio il suo equilibrio e la sua tenacia, signor Presidente del Consiglio, che ci hanno portato oggi a fare anche grandi passi verso un'Europa certamente più solidale. I grandi cambiamenti della Storia hanno avuto luogo purtroppo dopo sacrifici, anche di vite umane; ma in questa singolar tenzone l'umanità sta tutta da una parte e questo dovrebbe essere chiaro a tutti. Vado un po' fuori tema, ma oso. Un sano scatto d'orgoglio dovrebbe oggi guidare anche quelle riforme strutturali di cui si parla da diversi lustri, perché l'Italia possa intraprendere un nuovo corso. I prossimi mesi non saranno facili per nessuno, ma la politica potrà riconquistare un ruolo certamente più significativo: da una parte sarà chiamata a incidere nella tutela della salute di tutti, donne e uomini di questa Europa, dall'altra dovrà tutelare il lavoro di ognuno e le aziende che lo creano. In questa partita la finanza, che è stata finanche chiamata creativa, dovrà cedere il passo. Ripeto che tutti dovremo fare la nostra parte e - uso un termine non più di moda - tutti dovremo fare il nostro dovere. Mi preme aggiungere che occorrerà riflettere assai sugli investimenti che saranno programmati. Penso agli investimenti in infrastrutture capaci non solo di fare da volano momentaneo, ma utili soprattutto a creare sviluppo futuro. Accenno sinteticamente, a titolo esemplificativo, a un piano di manutenzione straordinario di ogni infrastruttura. In preda al costume dell'usa e getta, sempre più dominante, e dell'utile economico, fattore prioritario spesso unico, abbiamo abbandonato ormai il concetto stesso del termine manutenzione, quella già definita da tanti testi normativi semplicemente ordinaria. Penso a un piano di investimenti per la nostra terra, nel nostro settore dell'agroalimentare, brand italiano di prestigio planetario. Penso a nuove reti di irrigazione, per aiutare le nostre aziende agricole a risparmiare e tutelare la preziosa risorsa idrica. Penso alla tutela del mare nostrum, dei nostri paesaggi e di ogni vestigia che i nostri avi ci hanno lasciato, quali ricchi eredi che siamo, spesso anche inconsapevoli. Si tratta di risorse tutte uniche e non delocalizzabili. Sarà la bellezza a salvare il mondo, se è accompagnata dal buon senso; e il popolo italiano ha sempre dimostrato di averne tanto di buon senso, anche in questa fase. Occorrerà avere fiducia, quella verso il prossimo, capace di far sentire un più autentico senso anche della cosa pubblica. Concludo con l'augurio che mi piace pronunciare nella vita di tutti i giorni: buon lavoro, signor Presidente, e buon lavoro a tutti noi, anche nella difficile situazione di emergenza.
2020-07-28	M5S	PirroElisa	Grazie alle scelte coraggiose e responsabili di questo Governo, elogiate dalla comunità scientifica mondiale, a partire dall'Organizzazione mondiale della sanità, abbiamo rallentato i contagi, ma il virus c'è ancora e per questo non solo bisogna indossare la mascherina e mantenere le distanze di sicurezza, ma anche tenere alta la guardia, per esempio - e vengo a quanto stiamo discutendo in quest'Assemblea - prorogando lo stato di emergenza. Capisco che, se partiamo dall'assunto che il virus non c'è più, nemmeno la proroga dello stato di emergenza risulta necessaria. Ma è una menzogna, purtroppo.
2020-07-28	M5S	PisaniGiuseppe	È vero, comunque, che il trend epidemiologico in Italia oggi appare piuttosto rassicurante e questo grazie ai corretti e adeguati provvedimenti adottati dal Governo, motivo per cui al momento non vi sono particolari criticità. Ciò tuttavia non deve assolutamente indurci ad abbassare la guardia e non vuol dire che questo Coronavirus sia stato debellato e che sia un lontano nemico, tutt'altro; esso è sempre presente e vicino e lo dimostrano i tanti focolai che si registrano anche oggi in molte Regioni italiane. Il virus sta ancora circolando e ciò si può paragonare alla situazione di un incendio che è stato domato, ma che non è ancora del tutto spento perché, come fuoco sotto la cenere, nuovi cluster continuano a emergere, interessando prevalentemente oggi individui più giovani rispetto a quelli colpiti nei mesi precedenti, così come anche nuovi cluster si costituiscono per via dei cosiddetti casi di importazione, i quali ultimi necessitano di un'ancora più stringente e costante attività di controllo e prevenzione da parte delle istituzioni, con particolare riguardo al fenomeno migratorio. Quanto accade in altre parti del mondo mostra che il virus è ovunque ancora presente e che, se non viene tempestivamente arginato, l'infezione rischia di crescere e accelerare. Basti pensare alla drammatica situazione di alcuni Paesi del Sud America, come il Brasile, con oltre un milione di casi o, ancora, ai 4,4 milioni di individui contagiati negli Stati Uniti o al milione e mezzo di infetti in India. Proprio la difficoltà di tenere sotto controllo la pandemia ha portato all'esclusione degli Stati Uniti, oltre che della Russia e del Brasile, dalla lista dei Paesi i cui cittadini potranno rientrare nell'Unione europea a partire dal 1° luglio, cioè da quando sono state riaperte le frontiere esterne alla stessa UE. Hans Kluge, direttore regionale per l'Europa dell'Organizzazione mondiale della sanità, ha espresso la sua preoccupazione: «la scorsa settimana in Europa si è registrato un aumento dei casi settimanali di Covid-19 per la prima volta da mesi». In particolare in 11 Paesi, ha dichiarato: «la trasmissione accelerata ha portato ad una ripresa molto significativa che, se non controllata, spingerebbe di nuovo i sistemi sanitari sull'orlo della crisi». In una nota alla stampa Kluge ha avvertito che dobbiamo prepararci all'autunno, quando Covid-19 potrebbe incontrare anche l'influenza stagionale, polmoniti e altre malattie, perché alla fine il virus circola ancora attivamente nelle nostre comunità e non esiste ancora alcun trattamento o vaccino efficace. Non dobbiamo farci trovare impreparati qualora il contagio dovesse risalire la curva nel prossimo autunno. La prudenza, il rispetto delle norme di igienizzazione e di distanza fisica, l'uso della mascherina sono da mantenere anche negli spazi aperti ed occorrerà ancora più prudenza al termine dell'estate, quando diminuiranno le occasioni per stare all'esterno ed aumenteranno le possibilità di vicinanza e di contatto fisico. Cautela, prudenza, rispetto delle norme per la tutela della nostra salute e della nostra vita devono essere le parole d'ordine. È anche ciò che dobbiamo a chi ha sacrificato la propria vita per proteggere quella degli altri, al personale medico e sanitario soprattutto, ma anche a tutti quei lavoratori e professionisti che si sono adoperati perché potessimo continuare ad usufruire dei beni di prima necessità durante il periodo del lockdown. Il fatto che in Paesi diversi ma con condizioni climatiche e di vita sociale molto simili al nostro come la Spagna e il Portogallo, il virus abbia rapidamente ripreso a circolare in queste ultime settimane, deve farci riflettere sulla facilità con la quale potremmo trovarci nuovamente in una condizione di emergenza, con la conseguente necessità di assumere tempestive ed adeguate decisioni. È indubbio che bisogna rafforzare il patto di collaborazione tra Governo e Parlamento, come lei giustamente sta facendo signor Presidente del Consiglio dei ministri, ma è anche altrettanto vero che bisogna fornire al Governo gli strumenti per prendere tempestivi ed appropriati provvedimenti nelle circostanze di una possibile e non escludibile ripresa dell'epidemia. Riteniamo giusto e doveroso sostenere un Governo che pone al centro delle proprie decisioni la tutela della vita e della salute dei cittadini. Questa linea di comportamento è ciò che ha permesso di salvare migliaia di vite umane ed è su questa linea del Governo che riteniamo giusto continuare.
2020-07-28	PD	ParriniDario	Non crediamo sia il caso di fare polemiche in una circostanza così grave, ma alcuni puntini sulle i vanno messi. Ritengo che, in una situazione come quella che ci troviamo di fronte, chi rappresenta le istituzioni abbia un dovere, come ha ricordato molto bene, in una sua dichiarazione stamane, il Ministro della sanità, che ringrazio per il suo lavoro e per la sua attenzione alle prerogative del Parlamento, che non è mai mancata: sulle regole essenziali - e sono ormai poche le regole essenziali che dobbiamo rispettare e vengono ricordate ogni giorno - tutti dovremmo essere uniti. Specialmente chi rappresenta le istituzioni dovrebbe essere unito. Non è possibile che ci dividiamo proprio sull'essenziale e non è possibile che chi sta nelle istituzioni abbia sempre la tentazione di dare il cattivo esempio, di mettere in atto atteggiamenti diseducativi, di predicare cose che contrastano con le regole.
2020-07-28	PD	PinottiRoberta	Signor Presidente del Consiglio, membri del Governo, onorevoli colleghi, il 30 gennaio l'Organizzazione mondiale della sanità dichiara l'emergenza sanitaria; il 31 gennaio, subito dopo, il Governo italiano fa altrettanto: dichiara lo stato d'emergenza e lo fa per sei mesi. Quello di cui discutiamo oggi è se serve prorogare ulteriormente lo stato d'emergenza. Vorrei fare un passo indietro, in modo che tutti in quest'Aula facessimo memoria di quello che abbiamo vissuto in questi mesi, perché è passato poco tempo, ma sembra che ce lo siamo quasi dimenticato, almeno alcuni. Da un giorno all'altro, abbiamo dovuto cambiare lo stile di vita: siamo abituati a darci la mano, quando ci incontriamo, e ad abbracciare le persone che ci sono care. Da un momento all'altro, abbiamo dovuto cambiare la qualità delle nostre relazioni e modificare abitudini consolidate (come imparare a lavarci le mani e sanificare gli ambienti). Non avevamo capito subito bene la gravità della situazione: non era facile, quindi c'è stato anche uno stop and go, come un chiudere-aprire, che anche negli interventi di oggi è stato ricordato. Vorrei che tutti lo ricordaste, come ricordo il giorno in cui sono entrata in quest'Aula e ho visto tutte le persone con la mascherina: mi sembrava di essere entrata in un film di fantascienza; non potevo credere che stesse succedendo a noi; davvero non lo pensavo possibile ed è stato un momento di straniamento incredibile. Poi tutti in casa, con il lockdown : le scuole chiuse; i luoghi di culto chiusi; gli stadi chiusi; al lavoro non si poteva più andare; c'è stata una grandissima prova di maturità del popolo italiano, della quale sono stata orgogliosa.
2020-07-28	PD	PinottiRoberta	Sono rimasta ammirata dalla responsabilità con cui gli italiani hanno vissuto verso se stessi e gli altri il momento del lockdown. Nelle strade in quei giorni si sentivano soltanto le sirene delle ambulanze, molte, incessanti. I nostri operatori sanitari, i cui volti vedevamo tumefatti dalle mascherine e dalla stanchezza, stavano reggendo una situazione di estrema difficoltà, perché neanche la sanità era pronta a quella pandemia; in modo molto rapido, però, e con atti di eroismo veramente incredibile, le strutture si sono adattate e hanno messo in moto una necessaria revisione dei padiglioni per accogliere le emergenze. Ci sono stati turni defatiganti e impossibili che i nostri operatori, i nostri medici e tutto il personale della sanità hanno fatto; e si sono trovati spesso da soli a dover confortare persone che da un momento all'altro sono uscite dalle loro case, si sono ammalate, sono entrate in un ospedale, non hanno più potuto vedere i loro cari e sono morte. Ripeto, i loro cari non li hanno più visti e l'ultima mano è stata quella di un operatore sanitario che li ha guardati negli occhi andare via. Abbiamo scoperto che i dispositivi di tutela individuale - all'inizio c'era difficoltà a trovare le mascherine e i camici - sono produzioni strategiche come quelle che pensiamo per la Difesa (nella Difesa siamo abituati a immaginare che ci siano alcune produzioni considerate strategiche). Dobbiamo ripensare al fatto che ci sono produzioni che riguardano la sicurezza che sono strategiche. Abbiamo avuto più di 35.000 morti e nessuno può dimenticare quell'immagine incredibile dei camion dell'Esercito che portano via le bare. In quel momento il Paese guardava tutto attonito. Ed io ricordo anche in quest'Aula la vicinanza agli operatori sanitari, ma anche la commozione perché molti di noi hanno avuto amici che sono stati colpiti, si sono ammalati e alcuni purtroppo non ci sono più. Perché ricordo tutto questo? Perché non è qualcosa lontano nel tempo: sono passati appena tre o quattro mesi. Certo, l'emergenza sanitaria fortunatamente si è notevolmente attenuata, perché è stata affrontata con efficacia, ma potrebbe ripartire. Rimettere in moto il Paese, non farlo fermare è un obiettivo di tutti, ma occorrono responsabilità e prudenza. Continuiamo a seguire le regole per la sicurezza di tutti. Anch'io trovo grave che ci siano leader politici - ed è avvenuto anche qui in Senato - che danno con i loro atteggiamenti un messaggio assolutamente contraddittorio rispetto a quello che serve. Guardate, lo hanno fatto in altri Paesi, ad esempio, Boris Johnson, Trump, Bolsonaro, e non mi pare che abbiano poi dato prove e dimostrazioni; alcuni si sono anche dovuti pentire e lo hanno detto pubblicamente. Quindi evitiamo perché ognuno di noi è un modello per un pezzo di Paese, è seguito; non diamo questi messaggi, perché non è finita. Allora, perché prorogare lo stato di emergenza? È stato detto bene dal Presidente del Consiglio, anche se poi da molti interventi dell'opposizione è stato travisato: è la cornice, il quadro per intervenire con provvedimenti ad hoc. È stato spiegato il ruolo delle ordinanze della Protezione civile: sono ordinanze che possono essere fatte immediatamente fuori dai tempi normali solo se c'è lo stato di emergenza. Non è un nuovo lockdown; lo hanno detto molti in quest'Aula, ma ricordiamolo: non è la privazione di libertà che è stata necessaria nel momento acuto della crisi. Speriamo di no, ma potrebbero esserci nuovi picchi, e noi dobbiamo con precauzione guardare anche a questo. Comunque, nella transizione dobbiamo mantenere regole comuni e regole prudenti di comportamento, anche perché, come molti hanno ricordato, la situazione internazionale è ancora grave. La fase non è più acuta; giustamente è stato coinvolto il Parlamento e dovrà sempre essere coinvolto: il Partito Democratico è convinto che sia importante questo metodo (questo è il significato della comunicazione di oggi). L'altro elemento è che noi riteniamo che i provvedimenti debbano essere proporzionati all'evoluzione della situazione. Detto tutto ciò, veramente non capisco - non è una questione di posizione di maggioranza - perché si sono alzati i toni, pensando di cavalcare dall'opposizione questo provvedimento come una clava da lanciare nella battaglia politica. Non lo capisco, non lo capisco proprio: sono sincera, non è per oppormi a quello che avete detto. Ma davvero qualcuno pensa seriamente che ci possa essere chi ha interesse a non far ripartire il Paese? Veramente io mi stupisco di voi. Ma potete pensare che prolungare lo stato di emergenza vuol dire ritardare la ripartenza? Non è così. Che qualcuno voglia danneggiare l'immagine dell'Italia? Ma semmai è il contrario: i turisti che vogliono venire in Italia, se vedono un Paese che guarda con attenzione alle regole, è più facile che decidano di venire in Italia anziché andare in un altro Paese dove invece, avendo avuto meno prudenza nelle regole, sono ripartiti purtroppo dei focolai. Oppure davvero, come ho sentito, qualcuno pensa che questo sia un marchingegno diabolico per mantenere il consenso? E perché dovrebbe servire a questo? Il gradimento dell'azione del Governo c'è stato ed è stato legato alla serietà dell'azione per contenere e combattere la pandemia - che è stata riconosciuta anche dai nostri alleati all'estero, dalle organizzazioni internazionali, dalla comunità scientifica - ma non è certo collegato allo stato di emergenza. Peraltro, siamo tutti consapevoli del momento difficile che vivremo in autunno, tutti. Non ci sono dunque toni trionfalistici; c'è preoccupazione e attenzione e qui mi permetto di dire al Presidente del Consiglio e al Governo che anch'io voglio chiedere loro di guardare con attenzione al mondo della scuola, soprattutto ai bambini e alle bambine, ai ragazzi e alle ragazze, perché in questi mesi sono stati proprio loro a soffrire di più, sradicati da un momento all'altro dai luoghi delle amicizie, dai luoghi dell'apprendimento e della formazione. Davvero su questo abbiamo una responsabilità molto grave, per cui quindi credo che sarà un momento difficile. Vorrei chiedere però ai colleghi dell'opposizione di ripensarci, perché la proroga dello stato di emergenza è utile al Paese, non riguarda interessi di parte. Il Presidente del Consiglio ha fatto un elenco molto lungo delle cose per cui serve lo stato di emergenza. Ne cito soltanto alcune: strutture temporanee per persone positive, il pagamento delle pensioni delle Poste per gli anziani in sicurezza, la sorveglianza epidemiologica fatta dall'Istituto superiore di sanità, il fatto che il comitato tecnico-scientifico possa continuare il proprio lavoro. Ma davvero, senatore La Russa, pensa che queste siano cose per impaurire gli italiani? Non sono piuttosto cose fatte per rassicurarli?
2020-07-29	FI	GalloneMariaAlessandra	Pensate a un ragazzino un po' più robusto, a uno disabile o a uno mancino, come me, che ho sempre odiato il fatto di non sapere dove mettere il gomito quando sto scrivendo. I suddetti banchi, come dicevo, porteranno pena e sventura in una scuola che meriterebbe solo di essere lasciata in pace, perché i dirigenti e gli operatori scolastici sono già organizzati: hanno già mandato lettere alle famiglie su come si riapriranno le scuole, semplicemente lasciando uno studente per banco, come abbiamo sempre detto. Ma vergogna, dai! In questo momento, l'Italia non ha bisogno di un avvocato, ma di un buon padre di famiglia. Il Governo finora non si è espresso su come l'Esecutivo intende impiegare queste nuove, ingenti risorse. Decideremo il da farsi uniti rispetto alle risposte che arriveranno. I punti per noi sono chiari: fisco, lavoro, giustizia sociale, scuola, impresa e sanità; l'anno bianco fiscale non ce lo state concedendo, ma sarebbe stata la cosa più bella: mi sarei tenuto una parte di questo scostamento, come Governo, e ne avrei trasferito una quota agli enti locali per i mancati introiti; dopodiché, avrei rilasciato libere le imprese e le aziende di lavorare, lavorare e lavorare senza pensiero
2020-07-29	LN	CantuMariaCristina	Il Programma nazionale di riforma, per quanto riguarda la sanità - ma la sanità abbiamo visto che volano motore di crescita e sviluppo, se opportunamente attivato, possa essere, almeno tanto quanto l'edilizia - è un enunciato di principi che rappresenta poco più dell'uno per cento del vostro elaborato. Non voglio dire che si dovesse fare della prosa, ma, dando delle stringenti indicazioni per la sua attuazione, secondo il principio di leale collaborazione Stato-Regioni, dovrebbe costituire una plastica rappresentazione di quanto è successo nei mesi scorsi e con le prescrizioni affinché non possa più succedere: agendo in prevenzione, in sorveglianza, in preparazione anti pandemia ed ora in efficace contrasto ad una possibile recrudescenza epidemica.
2020-07-29	LN	CantuMariaCristina	Non sarà sfuggito, a quanti hanno avuto la bontà di leggere le quattro pagine, le sole quattro pagine dedicate alla sanità, che nelle enunciazioni, non solo non vi sono indicazioni correttive, ma, volendo considerare le ulteriori due pagine di allegati, neanche le semplici direttrici fondamentali sulle risposte all'emergenza coronavirus, vale a dire ai problemi che vi hanno indotto a disporre la proroga dello stato di emergenza nazionale, in un eterogenesi dei fini che nasconde le vere motivazioni per cui saremo ancora in "democratura" fino a tutto il 15 ottobre. Non male come trasformismo, per chi si era autoproclamato avvocato del popolo.
2020-07-29	LN	RomeoMassimiliano	Non possiamo quindi votare un Programma nazionale di riforma che prevede questo, ma anche sulla sanità, visto che qui ci sono sostenitori molto accaniti del Meccanismo europeo di stabilità (e di questi 37 miliardi di euro per la sanità), scrivete nella relazione che l'impegno del Governo riguarderà innanzitutto il capitale umano, con l'adozione di misure urgenti per l'incremento del personale. Spesso e volentieri ho sentito dire in quest'Aula che abbiamo bisogno di personale e ci sono medici da assumere, con l'invito ad usare il MES. State attenti, però, perché chiunque abbia fatto un minimo di amministrazione pubblica sa che assumere personale significa usare spesa corrente, mentre il MES è una tantum : quando finiscono i soldi cosa facciamo? Licenziamo il personale che abbiamo assunto?
2020-07-29	LN	SavianePaolo	Concludo il mio intervento con una riflessione sul tema del differenzialismo regionale. Un tema che seppure affrontato non riscuote le simpatie di questa maggioranza giallorossa, in quanto si percepisce la volontà di non dare risposte ai cittadini veneti e lombardi che si sono espressi chiaramente con un referendum. Sono trascorsi più di mille giorni dalla consultazione che possiamo anche definire un plebiscito in Veneto, ma c'è silenzio assordante o forse un disinteresse ancor più grave, perché calpesta la volontà dei cittadini. Non solo Veneto e Lombardia chiedono risposte su questo argomento, ma altre Regioni hanno reclamato l'attuazione del regionalismo differenziato. Il Governo soffre di grave sordità e non dimostra interesse non solo verso i problemi dei cittadini, ma anche degli enti locali e delle istituzioni. Il Governo è capace solo di redigere documenti e approvarli a suo uso e consumo, come la proroga dello stato di emergenza, ma di tutto quanto è fuori del Palazzo, cittadini, quotidianità, lavoratori, mondo imprenditoriale, scuola e sanità, non se ne cura minimamente, dimostrando un disinteresse incredibile e una confusione imbarazzante.
2020-07-29	M5S	PresuttoVincenzo	Oggi sappiamo che il Governo, grazie al decisivo impulso del MoVimento 5 Stelle con le altre forze di Governo, è riuscito a ottenere il recovery fund, che per l'Italia significa una dotazione di 209 miliardi di euro, di cui 81 in termini di sussidi. Parliamo di una dotazione straordinaria, di una linfa che deve essere in grado di alimentare costantemente gli obiettivi di investimento contenuti nel Programma nazionale di riforma. Alla base dello stesso c'è un piano di rilancio costruito intorno a tre linee strategiche: modernizzazione del Paese, transizione ecologica, inclusione sociale e territoriale e parità di genere. Le tre linee strategiche verranno attuate attraverso nove direttrici di intervento: un Paese completamente digitale; un Paese con infrastrutture sicure ed efficienti; un Paese più verde e sostenibile; un tessuto economico più competitivo e resiliente; un piano integrato di sostegno alle filiere produttive; una pubblica amministrazione al servizio dei cittadini e delle imprese; maggiori investimenti in ricerca e formazione; un'Italia più equa e inclusiva; un ordinamento giuridico - per concludere - più moderno ed efficiente. Il Governo redigerà il programma di ripresa e resilienza, il cosiddetto recovery plan, da presentare alla Commissione europea ai fini dell'attivazione del recovery fund. La Commissione ha fissato la scadenza per la consegna dei recovery plan dei Paesi membri ad aprile 2021, quando verranno presentati i nuovi programmi nazionali di riforma. Il Governo, attesa l'importanza del nuovo strumento per l'economia italiana, intende pubblicare il proprio recovery plan già a settembre, congiuntamente alla Nota di aggiornamento del Documento di economia e finanza, la NADEF. Colleghi, non c'è chi non vede l'enorme opportunità che questo percorso, purtroppo fatto di tanta sofferenza, può riservare al Paese. Conservando nella nostra memoria tutto quello che è accaduto negli ultimi mesi, abbiamo il dovere di fare di questa memoria la molla per dare all'Italia il futuro che merita. L'ambiente, il digitale e la transizione energetica sono tutti obiettivi contemplati nel Programma nazionale di riforma e finanziati dal recovery fund. Sono storici obiettivi del MoVimento 5 Stelle, che rivendica con orgoglio questo risultato. Nessuno si illude che il percorso di messa a terra dei soldi e l'attuazione degli investimenti saranno una passeggiata, ma siamo a uno storico punto di partenza e ci siamo arrivati con il sostegno immancabile di tutte le forze del Governo. Il lavoro da fare è tanto e noi siamo pronti, anche ad affrontare la non semplice sfida del debito. Signor Presidente, colleghi, sappiamo tutti che, dopo questo deficit da 100 miliardi di euro, dovuto e fisiologico, il nostro debito pubblico si sta spingendo verso la soglia del 160 per cento in rapporto al PIL. Noi contiamo di favorire, con gli atti di cui oggi stiamo discutendo in quest'Aula, una crescita del PIL che ci aiuti a ridimensionare il numeratore della frazione, ovvero il debito. Siamo però altresì consapevoli che, per favorire un controllo e una discesa del debito, occorre una marcia in più sul termine innovazione. Il MoVimento 5 Stelle in questa direzione ritiene fondamentale inserire, all'interno della pubblica amministrazione, modelli gestionali basati sui processi, a loro volta supportati da moderni sistemi informatici. Questo è un elemento critico, in assoluto forse tra i più importanti. Posso immaginare che tra poco, in discussione generale, si parlerà di "libro dei sogni". Questo non è "il libro dei sogni", nel momento in cui, soprattutto, sapremo mettere mano al funzionamento della pubblica amministrazione. Serve una pubblica amministrazione più moderna, più evoluta, che abbia un modello gestionale effettivamente orientato agli utenti, ai cittadini e sia soprattutto in grado di valutare il rendimento degli investimenti, in modo da evitare gli errori che non potremo assolutamente permetterci. Abbiamo un'occasione e dobbiamo coglierla bene fino in fondo. È infatti in questo modo che la pubblica amministrazione (centrale, periferica, Comuni, enti locali, sanità) sarà più performante. Un tale approccio gestionale consentirà di distinguere le attività in grado di creare o meno valore aggiunto, concentrando gli investimenti in via prioritaria proprio sulle attività ad alto valore e a basso impatto ambientale. Ciò genera una condizione virtuosa per utilizzare le risorse da subito in modo ottimale, riducendo al massimo gli errori. Questa è la spesa pubblica funzionale e, quindi, non si tratta di tagli lineari. Parliamo di un concetto sideralmente distante dai tagli lineari, appunto, cui ci hanno abituato alcuni Governi passati. Parleremo dunque di spesa intesa non come costo, ma come investimento, che crea valore. Un passo importante viene fatto all'interno del decreto-legge semplificazioni, in queste ore all'esame delle competenti Commissioni del Senato, ma dobbiamo sempre chiederci cosa vogliamo intendere con il termine "semplificazione" e dare l'idea di quello che vogliamo offrire ai cittadini. Per noi semplificare significa fluidificare una procedura della pubblica amministrazione, a patto che sia buona e virtuosa, evitando - ad esempio - la stratificazione normativa, che poi diventa uno strumento ad uso e consumo dei giuristi. Dobbiamo avere dei processi ed ecco perché diventa importante anche l'inserimento nella pubblica amministrazione di figure tecniche, in affiancamento a quelle giuridiche. La macchina statale deve diventare veloce, potente ed efficace. Si tratta di semplificare e agevolare procedure virtuose con il costante controllo del cittadino, che diventa parte attiva del processo, e quindi non soltanto nella fase elettorale, ma anche in un momento di valutazione oggettiva e soggettiva sui servizi erogati dalla pubblica amministrazione a tutti i livelli. Questo servirà, a maggior ragione, in vista della spesa delle risorse provenienti da recovery fund : ci consentirà di spendere bene e di correggere tempestivamente la rotta, quando ce ne sarà bisogno, molto prima che l'Europa verrà a controllarci. In questo modo avremo una pubblica amministrazione intelligente, molto potente sul piano cognitivo e in grado di anticipare i controlli che l'Europa legittimamente verrà a fare un po' più in là nel tempo. Sempre nell'ottica di favorire la discesa dell'elevato debito pubblico, il MoVimento 5 Stelle da tempo caldeggia un sistema più veloce di circolazione dei crediti d'imposta, in particolare dopo l'inserimento del super bonus al 110 per cento nel decreto rilancio. Anche qui gli strumenti informatici, tra esistenti e nuovi, e l'innovazione possono dare un contributo enorme per fornire a cittadini e imprese una liquidità supplementare per rivitalizzare il prodotto interno lordo senza incidere sul debito, anzi favorendone una progressiva discesa. Sull'innovazione, da sempre caldeggiata dal nostro presidente del Consiglio Giuseppe Conte, si può fare tantissimo, spesso anche al di là di ciò che si pensa. Su questo il MoVimento 5 Stelle c'è e ci sarà sempre a favore, appunto, di un'Italia migliore e nell'interesse esclusivo dei cittadini.
2020-07-29	M5S	PresuttoVincenzo	Oggi siamo qui per confermare il combinato disposto tra protezione e sguardo al futuro. Siamo infatti chiamati ad approvare - come ha appena accennato la collega Conzatti - uno scostamento di bilancio (il terzo) da 25 miliardi di euro, dopo i 20 miliardi di indebitamento del disegno di legge cura Italia e i 55 miliardi del disegno di legge rilancio; arriveremo pertanto a uno scostamento compressivo di circa 100 miliardi di euro. Dobbiamo essere chiari: si tratta di un'operazione dovuta per proteggere lavoratori, famiglie, imprese e sanità pubblica. Vorrei ricordare che la sanità pubblica, da quando il MoVimento 5 Stelle è al Governo, ha avuto stanziamenti aggiuntivi per 7 miliardi di euro, dopo un decennio di costante definanziamento.
2020-07-29	PD	LausMauroAntonioDonato	La prima scelta di coraggio riguarda - a mio avviso - le politiche del lavoro, e più specificatamente una loro corretta interpretazione all'interno del Programma di riforma. Sulla carta possono sembrare solamente una sezione tra le tante del piano strategico, ma nei fatti devono rappresentarne il fulcro. Il tema del lavoro deve essere considerato il minimo comun denominatore di tutti gli ambiti di intervento esaminati dal Programma nazionale di riforma: semplificazione; sblocco delle opere pubbliche; potenziamento delle reti infrastrutturali; strategia per l'innovazione tecnologica; miglioramento nell'amministrazione della giustizia e della sanità pubblica; valorizzazione del patrimonio culturale e ambientale, ma anche piani di intervento per una nuova edilizia sociale. In tutte queste azioni e in ogni altra che ci apprestiamo a intraprendere il lavoro è l'elemento di massima trasversalità ed è quello che riconduce a sintesi. Pertanto, è il lavoro l'elemento da traguardare quando ragioniamo di cronoprogramma e di priorità.
2020-07-30	FdI	BalboniAlberto	Ebbene queste persone sbarcano e poi vengono lasciate scappare; vengono lasciate scappare e non si sa dove vanno. Non c'è un pericolo per la sanità pubblica in questo caso? Non c'è. Non c'è, perché per ideologia voi lo volete negare. Solo per questo non c'è.
2020-07-30	FdI	TotaroAchille	È importante anche intervenire in funzione di quello che potrà avvenire in autunno: dobbiamo, cioè, predisporre una sanità che sia in grado di affrontare problematiche riguardanti Covid e non Covid e, quindi, separare i due livelli di assistenza e di intervento.
2020-08-05	FI	AimiEnrico	Signor Presidente, signor rappresentante del Governo, colleghi, l'Accordo in esame intende incrementare la cooperazione bilaterale tra le Forze armate dell'Italia e dell'Argentina per consolidare le rispettive capacità difensive, con ricadute positive in alcuni settori produttivi e commerciali dei due Paesi. Con l'Argentina abbiamo un antico rapporto amicale e siamo legati soprattutto da quella affettuosità che lega i fratelli: oltre 900.000 cittadini italiani vivono oggi in Argentina, una comunità alla quale dobbiamo molto e alla quale, ripeto, siamo molto legati. Al momento della sua entrata in vigore, questo Accordo sostituirà quello di cooperazione in materia di difesa, sottoscritto dai due Paesi a Roma il 6 ottobre 1992 e ratificato dall'Italia con la legge n. 173 del 1996, entrato poi in vigore il 21 luglio 1997. I settori della cooperazione bilaterale si riferiscono all'elaborazione di appositi piani annuali e pluriennali, all'organizzazione di visite reciproche di delegazioni, a scambi di esperienza tra esperti e alla partecipazione a corsi ed esercitazioni militari. In particolare, i campi di cooperazione attengono a: sicurezza comune e politica di difesa; ricerca e sviluppo, supporto logistico e acquisizione di prodotti e servizi per la difesa; proprietà intellettuale e brevetti; operazioni umanitarie e di mantenimento della pace; organizzazione e impiego delle Forze Armate, nonché strutture ed equipaggiamento di unità militari e gestione del personale; formazione e addestramento in campo militare; sanità militare e sport militare. Infine, voglio ricordare che, con l'abolizione (nel 2008) del codice di giustizia militare, l'Argentina - già abolizionista, nel 1984, per i crimini ordinari - ha cancellato definitivamente la pena di morte dal proprio ordinamento. L'accordo, oltre a rafforzare il legame tra il nostro Paese e l'Argentina, costituisce, dunque, un'intensa attività intergovernativa idonea a semplificare la procedura di autorizzazione alle trattative contrattuali e all'esportazione e importazione di materiale d'armamento, fatti salvi i divieti imposti dalla legge n. 185 del 1990. Per tutte queste ragioni, esprimo il voto favorevole di Forza Italia, notando che, finalmente, tutta l'Assemblea si rende conto dell'importanza di stabilire rapporti anche in tema di armamenti. È vero che c'è una conversione importante anche da parte di certi settori - non me lo sarei mai aspettato - che finalmente cominciano a comprendere che, se vogliamo realizzare la pace, dobbiamo anche arrivare a una difesa armata. Diceva la saggezza latina - non ce ne dobbiamo dimenticare - si vis pacem, para bellum. Per queste ragioni, il Gruppo Forza Italia voterà favorevolmente al disegno di legge di ratifica ed esecuzione dell'accordo.
2020-08-05	FI	GalloneMariaAlessandra	La Commissione ha lavorato come dovrebbe lavorare ogni Dicastero del Governo e in primis il Presidente del Consiglio, in un clima di massima apertura all'ascolto per comprendere e recepire le testimonianze e le indicazioni pervenute dagli interlocutori identificati tra soggetti pubblici e privati, con competenze specifiche, a partire dal Ministero dell'ambiente, passando per ISPRA, Istituto superiore di sanità, Ministero della salute, i rappresentanti del mondo associativo delle imprese di settore e la procura generale presso la Corte di cassazione. Questo è il lavoro serio e competente del Parlamento, e non quello delle inutili task force.
2020-08-05	FI	GalloneMariaAlessandra	Resta il fatto che l'emergenza ha fatto da lente di ingrandimento su quanto funziona e quanto non funziona e questo a prescindere dall'emergenza in sé, soprattutto il rapporto Stato-Regioni e la grave carenza impiantistica, per non parlare del sistema idrico integrato (l'acqua), che ha bisogno di esami scientificamente fondati dall'Istituto superiore di sanità, dall'ISPRA in primis, che, grazie alle loro competenze tecniche, dovranno analizzare la presenza di virus o materiale generico di virus nelle acque reflue; così come stabilire scientificamente il rapporto tra epidemia e inquinamento atmosferico, che potrebbe essere una delle spiegazioni della maggiore incidenza del virus proprio nella Pianura padana. Niente di nuovo sotto il sole, quindi, ma sono temi che vanno affrontati ora, subito, se vogliamo essere veramente efficaci rispetto al depotenziamento del rischio di possibili fenomeni illeciti legati al ciclo dei rifiuti che semmai l'emergenza ha reso ancora più evidenti. Vogliamo semplificare, una volta per tutte - e ve lo chiederemo ancora all'interno del prossimo decreto semplificazioni - ogni azione volta a realizzare davvero quel green deal che l'Europa ci chiede, ma che noi vogliamo profondamente per il bene e il benessere dei cittadini e dell'ambiente. Un Paese responsabile e moderno deve poter disporre di un sistema di gestione dei rifiuti adeguato ed evoluto sul piano industriale e quindi della necessaria impiantistica per rispondere alle esigenze che emergono da una pianificazione del settore. Un sistema moderno è indispensabile per un'adeguata gestione ambientale, per una corretta competitività del sistema Italia e per l'attrazione di investimenti. L'Italia ha accumulato ritardo su ritardo, che ancora oggi ha come conseguenza latenti e diffuse situazioni di crisi. Chiedo l'autorizzazione a consegnare il testo del mio intervento nella sua interezza per le parti che sono più tecniche. In conclusione, richiamo ad una forte attenzione al sistema dell' end of waste e alla semplificazione. Noi produrremo ancora emendamenti che ci auguriamo verranno presi in considerazione e approvati, perché solo così ne usciremo. Nell'annunciare il voto favorevole di Forza Italia alla relazione e alla risoluzione, vi chiedo ancora un forte applauso per tutti gli operatori del settore dei rifiuti, senza il cui senso del dovere oggi ci troveremo in una situazione molto più difficile. Grazie davvero.
2020-08-05	FI	SiclariMarco	Signor Presidente, onorevoli senatori, onorevoli membri del Governo, il testo che oggi giunge all'esame dell'Assemblea è la dimostrazione che, quando c'è la volontà politica ed istituzionale, si può esprimere la migliore sintesi normativa possibile. Senza polemica alcuna, l'auspicio è che anche su altre tematiche di particolare interesse per i cittadini del nostro Paese, come per esempio l'utilizzo dei fondi europei che sono sicuramente utili per dare un ampio respiro all'economia del nostro Paese, si possa arrivare alla condivisione degli obiettivi e quindi degli strumenti normativi per raggiungere i fini prefissati. Da medico e come Capogruppo in 12ᵃ Commissione, sono felice di aver dato un contributo sia politico sia istituzionale - ringrazio il presidente del Gruppo Forza Italia, Anna Maria Bernini - al disegno di legge in esame, che reca importanti disposizioni per la tutela della sicurezza degli esercenti le professioni sanitarie e socio-sanitarie. Lasciatemi rivolgere un pensiero affettuoso e riconoscente ai colleghi medici e al personale paramedico e socio-sanitario che, durante la grave pandemia che ci ha colpiti, hanno dato dimostrazione di grande professionalità, senso del dovere, abnegazione e coraggio. A tutti loro deve pervenire il nostro più accorato ringraziamento. Passando all'esame del merito del provvedimento oggi in discussione, l'articolo 2 del disegno di legge prevede l'istituzione di un Osservatorio nazionale sulla sicurezza degli esercenti le professioni sanitarie e socio-sanitarie, che sarà un importante strumento per rilevare le situazioni di maggiore esposizione a rischio del personale medico e paramedico, che spesso purtroppo, oltre a pensare a salvare le vite degli altri, sono in balia di soggetti che commettono atti di violenza nei loro confronti. Il disegno di legge prevede anche la promozione di iniziative volte ad informare sull'importanza del rispetto del lavoro del personale esercente le professioni sanitarie e socio-sanitarie, nonché l'aggravamento delle pene per i casi di lesioni personali gravi o gravissime cagionate ai nostri professionisti del mondo della sanità. Inoltre prevede che i reati in danno del personale sanitario divengano perseguibili d'ufficio e non più solo a querela della persona offesa. Particolare importanza riveste anche l'istituzione della Giornata nazionale di educazione e prevenzione contro la violenza nei confronti degli operatori sanitari e socio-sanitari. L'attività di prevenzione ed educazione, in tutti i casi di comportamenti socialmente devianti, è la via maestra, molto più importante dell'attività repressiva e sanzionatoria: è fondamentale trasmettere alle nuove generazioni quel senso di rispetto e gratitudine nei confronti di figure fondamentali della nostra società come i docenti e i medici. I nostri padri e i nostri nonni vivevano questo rispetto e questo senso di gratitudine e il prestigio sociale che circondava la figura del medico, come quella del docente, era disancorato dal livello di redditività che oggi appare l'unico parametro di valutazione. Colleghi senatori, onorevoli membri del Governo, Forza Italia ha voluto dare un grande contributo al provvedimento presentando un ordine del giorno che impegna l'Esecutivo a un preciso e dettagliato monitoraggio degli effetti di questo disegno di legge, al fine di modificare e correggere tutto ciò che dovesse dimostrarsi inefficace e inefficiente. In particolare, abbiamo evidenziato nell'ordine del giorno che tra i compiti dell'Osservatorio di cui all'articolo 2 vi è il monitoraggio dell'attuazione delle misure di prevenzione e protezione previste dalla disciplina in materia di sicurezza sui luoghi di lavoro, anche promuovendo l'utilizzo di strumenti di videosorveglianza. Abbiamo segnalato che la raccomandazione per prevenire gli atti di violenza a danno degli operatori sanitari del Ministero della salute intende incoraggiare l'analisi dei luoghi di lavoro e dei rischi correlati, l'adozione di iniziative e programmi volti a prevenire gli atti di violenza e/o attenuarne le conseguenze negative e, pertanto, l'individuazione delle più adeguate condizioni di sicurezza dei presidi sanitari ospedalieri in quanto luoghi di lavoro (sapete bene cosa accade nei Pronto soccorso del nostro Paese ogni giorno). Deve considerarsi questa la condizione inderogabile al fine di salvaguardare la più sicura operatività del personale, senza trascurare la sicurezza dei pazienti e degli utenti delle strutture sanitarie ospedaliere. La preoccupazione infatti è che, sebbene in queste ultime settimane sia stata attuata una sorta di rivalutazione dell'immagine di medici e infermieri, che sono diventati eroi nazionali e guerrieri in prima linea, il fenomeno della violenza ai danni del personale sanitario sia molto più diffuso e persino in continuo aumento. Il 28 aprile, pochi mesi fa, l'Organizzazione mondiale della sanità, in occasione della Giornata mondiale per la salute e la sicurezza sul lavoro, ha invitato tutti i Governi, le organizzazioni dei datori di lavoro e i sindacati, nonché la comunità globale, ad adottare misure urgenti per rafforzare le capacità delle Nazioni di proteggere la salute sul lavoro e la sicurezza degli operatori sanitari. Come sottolineato dall'Organizzazione mondiale della sanità, dall'8 al 38 per cento degli operatori sanitari nel corso della loro carriera subisce violenze fisiche. Il Governo, esprimendo parere favorevole all'ordine del giorno da noi presentato come allegato al provvedimento, si è impegnato a valutare l'opportunità, all'esito del monitoraggio sugli effetti dei provvedimenti in esame, di prevedere ulteriori misure volte a consentire un più ampio e diffuso utilizzo di strumenti di videosorveglianza nelle strutture sanitarie e negli ambienti individuati dalla legge, così come in ulteriori ambiti, come la sicurezza nelle strutture per l'infanzia, per gli anziani e per persone con disabilità. Si è impegnato inoltre a favorire la conclusione dell' iter parlamentare delle proposte di legge volte a prevenire e contrastare condotte di maltrattamento e abuso, anche mediante l'utilizzo di strumenti videosorveglianza. Stanti il lavoro congiunto e l'accoglimento dell'ordine del giorno da noi presentato, il Gruppo Forza Italia-Berlusconi Presidente-UDC esprimerà voto favorevole al provvedimento.
2020-08-05	FdI	IannoneAntonio	Signor Presidente, come riferito dal relatore, dopo mesi di intenso lavoro, la Commissione parlamentare d'inchiesta sulle attività illecite connesse al ciclo dei rifiuti e su illeciti ambientali ad esse correlati ha concluso - l'8 luglio 2020 - con l'approvazione della relazione sull'emergenza epidemiologica Covid-19 e ciclo dei rifiuti. A nostro avviso si tratta di un lavoro importante, sul quale vogliamo esprimere un apprezzamento per il metodo che è stato seguito e per le modalità con le quali si sono svolti i lavori. Voglio ringraziare i relatori, i colleghi, gli Uffici e i consulenti della Commissione bicamerale, che hanno coadiuvato l'attività. Naturalmente l'auspicio per il Governo e per tutti gli enti è che facciano buon uso di questo studio e di questa attività di analisi che, a nostro avviso, ha chiarito molti aspetti di questo periodo particolarmente complicato e ovviamente inedito per l'attività di indagine della Commissione. Dopo un ampio ciclo di audizioni che ha visto la partecipazione del Ministero dell'ambiente, dell'ISPRA, dell'Istituto superiore di sanità, del Ministero della salute e dei rappresentanti del mondo associativo delle imprese del settore, oltre alla procura generale presso la Corte di cassazione, è stato tracciato un quadro completo dell'impatto che l'emergenza Covid ha avuto nel campo della gestione del ciclo dei rifiuti, facendo emergere una chiara esigenza di tutela della salute pubblica e dell'ambiente, nonché l'esigenza di sicurezza per i lavoratori del settore e l'esigenza di implementazione dell'impiantistica, oltre ad una necessità di elevata attenzione a possibili fenomeni criminali che si muovono a margine di un'economia legale naturalmente fortemente in crisi per gli accadimenti connessi all'emergenza epidemiologica. È un lavoro che noi riteniamo soddisfacente e che rappresenta un importante contributo che il Parlamento offre all'azione di Governo perché analizza in tutti i suoi aspetti l'impatto che ha avuto l'emergenza sul ciclo dei rifiuti. La relazione, a nostro giudizio, è approfondita su moltissime e delicate questioni che vanno dalla ricostruzione del quadro normativo in cui ci si è mossi fino agli interventi in materia di rifiuti e agli effetti che si sono generati sulla produzione e lo smaltimento dei rifiuti, senza tralasciare le questioni riguardanti l'uso dei presidi individuali di protezione e i rifiuti sanitari. Molta attenzione è stata focalizzata anche sull'impatto ambientale di forme di sanificazione diffusa, sul trattamento delle acque reflue e il possibile rapporto tra inquinamento atmosferico e contagio. Non meno attenzione è stata dedicata alla cura della cultura e della legalità, per tenere alta la guardia verso una criminalità che da sempre cerca di insinuarsi nel ciclo dei rifiuti, soprattutto nei momenti di emergenza che possano interessarlo. Naturalmente ci attendiamo che il Governo faccia buon uso di questo prezioso lavoro, facendo seguire all'analisi la terapia. Fratelli d'Italia ha sottoscritto e voterà pertanto a favore della risoluzione unitaria che è stata presentata. In particolare vogliamo sottolineare due impegni che vengono sottoposti al Governo: il primo riguarda la fine del rifiuto. Noi da molto tempo stiamo sollecitando il Ministero affinché questa realtà trovi un suo compimento. Lo riteniamo assolutamente fondamentale. Come convenuto con il collega Zaffini che avrebbe dovuto tenere il suo intervento in discussione generale, riteniamo molto importante anche affrontare le criticità dei segmenti del sistema impiantistico nazionale per il trattamento dei rifiuti e di chiusura del ciclo dei rifiuti, in relazione alle specificità dell'emergenza e del futuro atteso e alla necessità di costruire una filiera economica del trattamento della materia, oltre poi alla chiusura della risoluzione che riguarda il sistema dei controlli. Riteniamo infatti che ci sia un'esigenza vera e concreta di un coordinamento tra le diverse agenzie e i diversi enti, per fare in modo che non ci siano controlli su controlli, che finiscono soltanto per vessare gli imprenditori seri di questo settore. L'esperienza insegna che non sempre effettuare più controlli significa avere più trasparenza. Dichiaro quindi il voto favorevole del Gruppo Fratelli d'Italia alla proposta di risoluzione presentata, ribadendo al Governo la necessità di un impegno preciso e forte per governare il ciclo di rifiuti, perché, in questi anni, di risultati e di avanzamenti ne abbiamo visti ben pochi.
2020-08-05	LN	BriziarelliLuca	Signor Presidente, tutti i colleghi hanno anticipato che sulla proposta di risoluzione ci sarà un voto unanime, e non perché tutto vada bene, ma perché i problemi che abbiamo riscontrato sono così evidenti che hanno imposto a tutti di individuare e suggerire al Governo degli interventi che possano evitare che il nostro Paese possa trovarsi di nuovo - Dio non voglia - di fronte a un'emergenza in modo così inadeguato e inappropriato anche nel settore della gestione dei rifiuti. Il fatto che le cose non siano andate peggio e che il sistema abbia tenuto non significa che non si sarebbe potuto agire meglio. I Presidenti di Camera e Senato avevano chiesto a ogni Commissione, nella fase più calda dell'emergenza, di continuare a lavorare e di interrogarsi, per quanto di competenza, sulle eventuali conseguenze e studiare le possibili azioni che si sarebbero potute intraprendere in Parlamento per venire incontro alle esigenze del Paese. Ebbene, come Commissione bicamerale sugli ecoreati non ci siamo sottratti. Il quadro che ci è apparso dagli interventi è stato chiaro ed evidente, depurato - permettetemi il termine - dalle ideologie e da impostazioni anacronistiche e antistoriche. È evidente e lapalissiano - è stato detto per la sanità e per l'inquinamento - che il quadro di partenza condizioni poi tutto il resto. E qual è il quadro di partenza che occorre ribadire ancora una volta? Sentirete questo fino allo sfinimento. È un quadro che denota una normativa non ancora completamente al passo con i tempi e un'impiantistica carente e presente in maniera disomogenea. In questo quadro, anche la comunicazione che c'è stata non ha aiutato, e ciò è emerso dai resoconti stenografici delle audizioni anche della parte privata, oltre che di quella pubblica. Pensate che, nonostante le infinite conferenze stampa, le infinite dichiarazioni e gli infiniti esempi del Presidente del Consiglio, mai una volta sono stati ricordati gli operatori; mai una volta è stato fatto l'esempio della gestione del ciclo dei rifiuti come di un servizio essenziale per evitare che un eventuale blocco potesse comportare il determinarsi di un'emergenza nell'emergenza. Per settimane, in alcuni casi per mesi, nonostante più volte il Presidente del Consiglio ci abbia ricordato che il 31 gennaio sia stato approvato lo stato d'emergenza, ancora a marzo le associazioni di categoria chiedevano chiarimenti e risposte. Cosa è arrivato a distanza di settimane o addirittura di mesi? Sono arrivate delle linee guida. Di fronte a domande specifiche rivolte tanto al Ministro della salute che a quello dell'ambiente, balbettando ci è stato detto che effettivamente non sono state assunte iniziative da fonte primaria, ma tardivamente sono state approvate delle linee guida, in rapporto ovviamente con ISPRA e con l'Istituto superiore di sanità. Questo cosa ha determinato? Emerge chiaramente dalla relazione che i singoli Comuni e le singole Regioni, obbligatoriamente e necessariamente per rispondere all'emergenza, hanno assunto scelte e dato risposte. Qui per caso c'è la risposta della Regione Lombardia che specifica l'inquadramento dell'attività di gestione dei rifiuti nell'ambito dell'emergenza - ma potrei prendere anche l'esempio delle altre diciannove Regioni o delle Province autonome - prima che una risposta arrivasse in maniera definitiva, con l'indicazione ad esempio dei codici Ateco degli impianti quali attività indispensabili. Ci si poteva muovere sicuramente prima. È ottimo prendere atto, anche per l'emergenza attuale e per il futuro, al punto 2 della proposta di risoluzione che è stata elaborata e nella quale ci riconosciamo pienamente, dell'esigenza di contemperare gli sconti previsti per le attività chiuse, così come fatto - ad esempio - da ARERA il 5 maggio. Ma allo stesso tempo è necessario fare in modo che quei costi di gestione, che comunque ci sono stati, non gravino - da un lato - sui Comuni e indirettamente sui cittadini e - dall'altro - sul sistema impiantistico. Il fatto che siano stati prodotti meno rifiuti non deve trarre in inganno, intanto perché ne è cambiata la tipologia. Immaginate come sono stati dovuti trattare tutti i rifiuti di chi era in quarantena o di chi era risultato positivo, con regole completamente differenti, e considerate il fatto che le aziende hanno dovuto comunque sostenere i costi fissi di gestione del parco veicolare, delle assicurazioni e del personale. Allora, è giusto dire che chi è stato chiuso non deve pagare, ma è altrettanto giusto che quel costo non si scarichi - come ha denunciato anche il presidente dell'ANCI Decaro - sui Comuni o sulle aziende. Ben venga dunque il punto 2 della proposta di risoluzione, che non era stato ancora richiamato nei precedenti interventi. Ben venga anche che si richiami il Governo sulla necessità di dare risposte sull' end of waste, sul ciclo dei rifiuti e sull'impiantistica, ma poi bisogna essere conseguenti. Mi permetta il collega Ferrazzi: è vero che su tre delle quattro direttive europee che abbiamo recepito - mi riferisco in particolare all'Atto Senato 169, che recepiva le direttive nn. 851 e 852 relative agli imballaggi e alla produzione di rifiuti - non ci sia stato nessun voto contrario. Responsabilmente, infatti, abbiamo guardato a quello che c'era di buono, ma abbiamo anche segnalato quello che si sarebbe potuto fare e non si è fatto. Faccio un unico esempio: non si può chiedere di avere delle risposte, ridurre la produzione di rifiuti, aumentare il riciclo e poi imporre - chiedo un minimo di attenzione, perché è un passaggio importante, e mi rivolgo anche al Governo, perché fa ancora in tempo a correggere lo schema di decreto legislativo - gli standard minimi solo per gli impianti che preparano il rifiuto al riciclo. Vogliamo dire una volta per tutte che ogni impianto rifiuti deve avere degli standard minimi per evitare quelle truffe legalizzate che spesso succedono in varie parti d'Italia e che sono oggetto anche delle indagini della Commissione bicamerale d'inchiesta? Ci sono degli impianti all'interno dei quali i rifiuti girano per finta solo per giustificare che, essendo scarti di processo, possono andare in discarica; cosa che non potrebbero fare se fossero rifiuti tal quale. Prendo ad esempio il TMB Salario a Roma, e si tratta di dati pubblici: non esiste che ci siano impianti che lavorano con uno scarto superiore al 60 per cento. È una vergogna!
2020-08-05	M5S	CastelloneMariaDomenica	Chiaramente non basterà una legge a tessere una solida rete di protezione intorno al nostro personale sanitario, ma bisogna impegnarsi a costruire quella alleanza tra medico e paziente che una volta era salda e che poi è stata inficiata dai tagli, dai pochi mezzi della sanità pubblica e da chi non ha perso occasione per far ricadere proprio sugli operatori ogni responsabilità, senza capire che il rafforzamento del Servizio sanitario nazionale deve partire innanzitutto dalla revisione dei criteri di nomina dei dirigenti. Se in un'azienda o in un ospedale non sono stati costruiti percorsi di accesso adatti, non si è saputo incidere sulle liste di attesa, non sono state fornite ai propri dipendenti tutte le armi necessarie per assistere i pazienti nel modo migliore, allora la responsabilità è di chi non ha saputo programmare.
2020-08-05	M5S	CastelloneMariaDomenica	Dobbiamo rafforzare la medicina territoriale, rivoluzionare l'emergenza-urgenza, livellare i divari regionali, puntare su una sanità pubblica di qualità e con una sanità privata che faccia da stampella...
2020-08-05	M5S	CastelloneMariaDomenica	Non ci si improvvisa esperti di sanità, non basta un corso regionale di poche ore per garantire l'accesso all'elenco dei direttori generali: questa non è meritocrazia, ma è mortificazione del merito per salvare l'appartenenza e la fede politica.
2020-08-05	M5S	CastelloneMariaDomenica	Signor Presidente, colleghi, oggi abbiamo il dovere di consegnare finalmente al Paese un provvedimento di civiltà non più procrastinabile. Mi sono impegnata in prima persona affinché si accelerasse l' iter conclusivo di questo disegno di legge, che ha un forte valore sociale e rappresenta un preciso dovere politico a salvaguardia dell'incolumità di chi tutela le nostre vite e tutela quel diritto alla salute sancito dall'articolo 32 della Costituzione. Quello delle aggressioni al personale sanitario è ormai un fenomeno di portata preoccupante, una vera e propria emergenza se pensiamo che ogni anno vengono denunciate circa 1.400 aggressioni: quasi quattro al giorno. Inoltre, si tratta di dati parziali, perché spesso gli operatori sono reticenti a portare alla luce inadeguatezze strutturali o a interrompere il turno di lavoro o persino a causare danno agli aggressori. Gli episodi reali sono molti di più: si stima, infatti, che siano oltre tremila i casi di aggressioni a medici e infermieri in un anno. Oltre alle aggressioni fisiche, vanno considerati anche tutti i comportamenti lesivi della dignità dei professionisti sanitari, comprensivi di insulti e minacce; comportamenti che non possono essere sottovalutati. La concentrazione più alta di questi casi si registra nel Mezzogiorno, con il 72 per cento al Sud e nelle isole. Per l'80 per cento, queste aggressioni interessano il personale impegnato nei reparti di emergenza e urgenza, sia ospedaliera che territoriale, perlopiù in strutture pubbliche; ennesima prova, questa, del profondo divario interregionale determinato da politiche inadeguate, che hanno smantellato le reti territoriali che dovevano fare da filtro. Si pensi che al Sud, negli ultimi anni, sono stati chiusi 42 piccoli centri ospedalieri. Politiche che hanno generato il sovraffollamento dei nostri nosocomi. e quindi dei Pronto soccorso, e hanno trasformato le osservazioni intensive brevi in veri e propri reparti di degenza. Chi lavora per salvare vite umane non può farlo in condizioni di pericolo della propria incolumità; condizioni create da anni di tagli, che hanno prodotto lunghe liste d'attesa e prese in carico tardive e poco adeguate, che spesso sono causa di esasperazione degli utenti. Tagli impietosi, che hanno falciato diritti e possibilità, avvenuti in un settore fondamentale per il benessere di un Paese, nel quale non bisognerebbe mai smettere di investire e che dovrebbe essere una priorità per tutte le forze politiche, inclusa quella cui appartengo. L'emergenza Covid-19 ha mostrato ancora di più, semmai ve ne fosse bisogno, quanto le risorse umane siano determinanti per la tenuta del Servizio sanitario nazionale. Abbiamo chiamato gli operatori «eroi», abbiamo dedicato loro parole emozionanti, abbiamo ristabilito con loro un rapporto di fiducia perché è risultato evidente che, grazie a tutti loro, sono state salvate migliaia di vite. Adesso, però, dobbiamo loro atti concreti e non più solo promesse, perché chi salva vite umane non deve rischiare la propria. Questo è un paradosso moralmente inaccettabile. A tal proposito, vorrei sollecitare tutti i miei colleghi di maggioranza e di opposizione a riprendere al più presto la discussione sullo scudo legale per i medici che hanno operato nelle corsie durante i mesi più difficili dell'emergenza Covid. La discussione si è arenata perché molti, oltre a tutelare il personale in trincea, hanno provato a mettere uno scudo anche alle dirigenze, che invece, a nostro avviso, devono assumersi la responsabilità della mancata programmazione a gestire l'emergenza e del non aver saputo mettere al sicuro innanzitutto il proprio personale. Questa legge contro le aggressioni in sanità, fortemente voluta dall' ex ministro alla salute Giulia Grillo, è stata oggetto di un lungo lavoro in Commissione sanità al Senato, dove sono state inserite importanti modifiche, tra cui la procedibilità d'ufficio. Abbiamo lavorato senza sosta coinvolgendo tutti gli attori in campo attraverso un lungo ciclo di audizioni che ha portato all'integrazione del testo base con misure ritenute essenziali dagli stessi operatori sanitari, tra cui, ad esempio, le modifiche al codice penale che estendono a tutti i casi di aggressioni al personale esercente una professione sanitaria o socio-sanitaria le pene aggravate previste per le corrispondenti ipotesi di lesioni cagionate a un pubblico ufficiale prevedendo sempre, come dicevo, la procedibilità d'ufficio e senza la necessità che vi sia querela da parte della persona offesa. In merito, rispondo anche al senatore Zaffini perché in questo modo abbiamo previsto un trattamento equiparabile a quello riservato a un pubblico ufficiale recependo l'indirizzo della Corte di cassazione, che stabilisce lo stato di pubblico ufficiale non con riferimento all'intera funzione devoluta dalla legge, bensì con riguardo ai singoli momenti in cui l'attività stessa viene concretamente esercitata. In questo modo, gli operatori sanitari beneficeranno di tutte le tutele previste per i pubblici ufficiali, ma senza averne gli oneri. Sarà, inoltre, preziosa l'istituzione dell'Osservatorio sulla sicurezza degli esercenti le professioni sanitarie grazie alla quale sarà possibile non solo monitorare gli episodi di violenza, ma anche promuovere studi e analisi per poter porre in essere misure idonee alla rimozione dei fattori di rischio negli ambienti più esposti. Alla Camera era stato introdotto in Commissione l'obbligo di costituzione di parte civile da parte delle ASL e degli ospedali, che a mio avviso era un'aggiunta importante, ma poi con un emendamento soppressivo dell'opposizione in Aula si è tornati al testo precedente. Altro punto cruciale in questa legge è la realizzazione di progetti di comunicazione istituzionale sull'importanza del rispetto del lavoro del personale esercente una professione sanitaria. Questo è un aspetto fondamentale perché per costruire una nuova visione è sempre necessario anche un cambiamento culturale e di questa nuova visione i cittadini devono essere parte attiva e consapevole. Ad esempio, mi piace pensare che, responsabilmente e grazie al coinvolgimento e all'informazione corretta, tutti i cittadini prendano coscienza che usare la mascherina e rispettare il distanziamento serve anche a evitare che quelli che chiamiamo eroi debbano di nuovo indossare gli "scafandri" e portare sul viso i lividi e i segni del dolore e della fatica al limite della sopportazione. (
2020-08-05	M5S	CastelloneMariaDomenica	Una sanità che assorbe risorse senza erogare i servizi. Il voto favorevole che oggi esprimo, a nome del mio Gruppo MoVimento 5 Stelle, deriva dalla consapevolezza che sarà soprattutto questo impegno e questa visione a proteggere il diritto alla salute previsto dalla nostra Carta costituzionale e a permettere al nostro Servizio sanitario nazionale di saper affrontare le sfide che verranno, partendo proprio dalla tutela e dalla valorizzazione di tutto il personale.
2020-08-05	M5S	DonnoDaniela	Signor Presidente, ci apprestiamo ad approvare il disegno di legge di ratifica ed esecuzione dell'Accordo di cooperazione nel settore della difesa: un Gov to Gov tra la Repubblica italiana e quella argentina, fatto a Roma il 12 settembre 2016. Un medesimo disegno di legge di ratifica era già stato esaminato nel dicembre 2017 dalla Commissione esteri del Senato con atto n. 2969, ma l'esame non poté vedere la sua conclusione perché finì la XVII legislatura. L'accordo in esame ricalca analoghi provvedimenti già esaminati in passato e risponde all'esigenza di incrementare la cooperazione bilaterale tra le Forze armate di Italia e Argentina con il preciso intento di consolidare le rispettive capacità difensive e di migliorare la comprensione reciproca sulle questioni di sicurezza. Il testo bilaterale, come è stato ben illustrato dalla relatrice, si compone di un preambolo e di 12 articoli; dopo aver enunciato princìpi e scopi di intesa, individua le modalità attuative e i settori della cooperazione, riferendosi in particolare all'elaborazione di appositi piani annuali e pluriennali, all'organizzazione di visite reciproche di delegazioni, a scambi di esperienze tra esperti e partecipazione a corsi ed esercitazioni militari. È quindi di fondamentale importanza sottolineare come tra i campi di cooperazione siano annoverati i settori della sicurezza comune, della politica di difesa, della ricerca, dello sviluppo e acquisto di materiali e servizi per la difesa, delle operazioni di mantenimento della pace con il supporto delle Nazioni Unite, dell'organizzazione ed impiego di Forze armate, della formazione delle stesse e della sanità militare. È chiaro quindi che il testo identifica le categorie di materiali della Difesa interessate da una possibile collaborazione bilaterale, prevedendo l'impegno delle parti a non riesportare a Paesi terzi il materiale acquisito senza il preventivo benestare della parte cedente. Se è vero, dunque, che l'accordo in questione ha lo scopo di incrementare la cooperazione bilaterale, non può però passare in secondo piano che la sottoscrizione di simili atti bilaterali mira anche ad indurre effetti positivi ed effetti indiretti in diversi settori produttivi e commerciali dei due Paesi. Tra l'Italia e l'Argentina, come già esplicitato da altri colleghi, ci sono legami storici, culturali e sociali, legami unici imprenditoriali che è impossibile non tenere in considerazione, a partire dal fenomeno della storica emigrazione italiana verso il territorio dell'attuale Repubblica Argentina, passando attraverso il commercio bilaterale che, oltre ad essere concentrato su prodotti di generi alimentari, riguarda anche macchinari e strumentazioni scientifiche di vario tipo. L'Italia è dunque un investitore di rilievo in Argentina e quando il Governo Conte si è insediato, in tanti si sono chiesti quale atteggiamento avrebbe assunto nei confronti della difesa del nostro Paese, in numerosi si sono preoccupati o addirittura hanno inteso speculare sui dubbi da instillare, su come il MoVimento 5 Stelle, per via del forte legame con il suo elettorato, avrebbe affrontato i temi legati alle Forze armate. Ebbene, in tanti si sono dovuti ricredere. Eliminare le spese inutili in ogni campo, Difesa compresa, è e rimane per il MoVimento 5 Stelle una stella polare, ma la leadership è consapevole degli equilibri internazionali e della necessità della difesa del Paese, da valorizzare ed incentivare nella giusta misura. Rimando quindi all'importanza dell'articolo 6, che elenca proprio i materiali per la difesa che possono essere oggetto di cooperazione, fermo restando il rispetto delle legislazioni nazionali di entrambi i Paesi. Ricordo, per l'Italia, la legge del 9 luglio 1990, la n. 185, sulle esportazioni di materiali d'armamento al pari del divieto di esportazione del materiale acquisito che è di fondamentale e dirimente importanza. Prima di annunciare il voto del Gruppo MoVimento 5 Stelle, a proposito di cooperazione, non posso fare a meno di aprire uno spaccato - e prego l'Assemblea di fare attenzione - su quanto è accaduto ieri a Beirut. Il Libano è stato dilaniato ancora una volta da due forti esplosioni che hanno portato a tantissimi feriti e soprattutto al ferimento di due soldati italiani della Marina militare ai quali noi, come Gruppo MoVimento 5 Stelle, vogliamo portare la nostra solidarietà e il nostro augurio di pronta guarigione.
2020-08-05	M5S	TavernaPaola	Il testo, che si compone di un preambolo e di 12 articoli, dopo aver enunciato principi e scopi dell'intesa (articolo 1), individua le modalità attuative e i settori della cooperazione bilaterale, riferendosi in particolare all'elaborazione di appositi piani annuali e pluriennali ed all'organizzazione di visite reciproche di delegazioni e di scambi di esperienze tra esperti, nonché la partecipazione a corsi di esercitazione (articolo 2). Tra i campi di cooperazione sono annoverati i settori della sicurezza comune e della politica di difesa, della ricerca e sviluppo e acquisizione di prodotti e servizi per la difesa, delle operazioni di mantenimento della pace sotto l'egida delle Nazioni unite, dell'organizzazione e dell'impiego delle Forze armate, nonché della formazione e della sanità militare.
2020-08-05	M5S	TrentacosteFabrizio	Signor Presidente, colleghi, nei mesi scorsi la gestione del ciclo dei rifiuti si è collocata in un quadro generale di problemi determinati dall'emergenza epidemiologica, le cui caratteristiche sono tali da incidere su aspetti sanitari ed economici, ma anche sui costumi sociali e sulla capacità di risposta nel settore dei servizi essenziali, tra cui la gestione del ciclo dei rifiuti, dalla raccolta al trattamento. Va considerato, in ogni valutazione da compiere sugli eventi verificatisi a partire dal gennaio 2020, che la stessa comunità scientifica mondiale si è trovata di fronte a un'assoluta novità. Le conoscenze si sono consolidate solo nel corso del tempo attraverso il dibattito pubblico della comunità scientifica e con la ricerca ancora in corso. La Commissione d'inchiesta sul ciclo dei rifiuti ha ritenuto di interloquire in tempi rapidi con soggetti pubblici e privati e di concludere con la presente relazione un approfondimento sul tema "Emergenza epidemiologica Covid-19 e ciclo dei rifiuti", al fine di fornire al Parlamento, agli organi di governo statali e regionali, al mondo produttivo e ai cittadini un quadro di quanto successo, nonché valutazioni e raccomandazioni orientate al futuro. Il contesto normativo generale di gestione dell'emergenza si presenta come di particolare complessità con fonti di livello diverso, statali, regionali e relative agli enti locali. In questo ambito ampio, le fonti in materia di ciclo dei rifiuti e di ambiente sono limitate, riducendosi a livello primario agli articoli 113 e 113 -bis - peraltro quest'ultimo successivamente abrogato da un emendamento presentato dal MoVimento 5 Stelle - del decreto-legge n. 18 del 2020, che peraltro introducono norme derogatorie di portata generale, nonché all'articolo 30 -bis del decreto-legge n. 26 del 2020, che interviene incidentalmente sul regime dei rifiuti sanitari. Non riguarda in sé il ciclo dei rifiuti, ma apre una prospettiva più ampia nel campo della tutela ambientale, l'articolo 4 -bis del decreto-legge n. 23 del 2020, che ha inserito i servizi ambientali e le attività di bonifica nella lista delle attività maggiormente esposte al rischio di infiltrazione criminale. Sulla gestione dei rifiuti sono state fornite indicazioni e soluzioni di tipo scientifico e tecnico in relazione alla raccolta e al trattamento dei rifiuti, sulla base di un'apprezzabile collaborazione tra l'Istituto superiore di sanità e il Sistema nazionale di protezione ambientale. Gli interventi sul ciclo dei rifiuti sono, invece, in buona parte derivati da ordinanze delle singole Regioni, di natura derogatoria rispetto a regole vigenti, a cui va associata una circolare del Ministero dell'ambiente che ha suggerito alle Regioni stesse l'uso di ordinanze, ai sensi dell'articolo 191 del decreto legislativo n. 152 del 2006 (codice dell'ambiente). L'emergenza sanitaria non ha aumentato in maniera decisiva la produzione di rifiuti in generale; anzi, come diceva il senatore Ferrazzi, l'ha diminuita a causa del minor consumo di beni durante la fase di blocco e, semmai, i provvedimenti assunti hanno dato risposta alla percezione di deficit strutturali del sistema impiantistico nazionale, che nella fase dell'emergenza hanno acuito gli effetti della carenza di possibili destinazioni per specifiche tipologie di rifiuti, attualmente non gestite sul territorio nazionale per l'assenza di una specifica dotazione impiantistica ovvero di una filiera economica di trattamento della materia, correttamente costruita. La temporanea criticità derivante dalla chiusura di alcuni mercati esteri non segnala un'emergenza, bensì la circostanza che allo stato vi sono alcune esportazioni di rifiuti razionali in una logica di mercato globale e altre, invece, frutto della mancanza di impianti dedicati o conseguenti raccolta di rifiuto scadente: ciò rende necessario, in prospettiva, anche a breve e medio termine, creare le condizioni normative ed economiche per investimenti in innovazione ambientale compatibile. L'emergenza sanitaria non ha prodotto interruzioni e alterazioni significative nella gestione dei rifiuti: le imprese e i lavoratori del settore, nonostante alcune fasi di difficoltà determinate dalla necessità di approvvigionamento di dispositivi di protezione individuale, hanno concorso a consentire il mantenimento di una risposta adeguata al servizio. Va apprezzato l'orientamento tendente a non proclamare alcuno stato di eccezione, mantenendo, invece, indicazioni coerenti con le norme vigenti per la classificazione dei rifiuti e riconducendo ad esso le esigenze della fase emergenziale anche in considerazione di quanto sinora noto scientificamente sulla limitata persistenza del virus sulle superfici. L'ISPRA ha costantemente informato e aggiornato in tal senso gli enti locali. L'emergenza epidemiologica ha generato effetti - ed è destinata a generarne - sulla produzione dei rifiuti, con conseguenze sulla loro gestione che riguardano sia la produzione generale sia quella derivante dall'uso di specifici prodotti destinati al contenimento del contagio. A questo proposito, i temi rilevanti riguardano l'uso di materiali indotti dalla necessità di contenimento del contagio stesso, suscettibili di produrre un aumento nella produzione di rifiuti e fenomeni di abbandono diffuso: faccio riferimento all'uso delle mascherine facciali e dei guanti, ma anche dei materiali "usa e getta" nel commercio, nella ristorazione e nel confezionamento dei prodotti alimentari. Come sottolineava la senatrice Nugnes, spesso e volentieri questi materiali "usa e getta" sono inutili ai fini del contenimento del contagio. Nell'ambito dell'emergenza epidemiologica, tra le azioni volte al contenimento è risultato ampiamente diffuso l'utilizzo di mascherine facciali di vario tipo e di guanti, anche nelle azioni quotidiane non direttamente collegate ad attività lavorative. Le disposizioni in materia sono state plurime, provenienti da fonti statali, regionali o locali con specifiche ordinanze che si sono evolute nel tempo ma, sottolineo, alcune volte anche contraddette tra di loro. Un secondo tema rilevante riguarda gli scenari della produzione di rifiuti determinata nelle fasi di nuova normalità, dopo l'emergenza epidemiologica, con particolare riguardo ai rifiuti solidi urbani e ai rifiuti sanitari. Vi sono poi questioni correlate di cui la Commissione d'inchiesta ha ritenuto di occuparsi: si tratta dell'impatto ambientale di forme di sanificazione diffusa, del trattamento delle acque reflue e del possibile rapporto tra inquinamento atmosferico e contagio. La Commissione ha acquisito dagli interlocutori individuati durante l'inchiesta, in particolare - per quanto riguarda i presupposti scientifici - dall'Istituto superiore di sanità, dal Ministero della salute e dall'ISPRA, le evidenze necessarie a fornire alcune raccomandazioni, sulla base di quanto finora noto, circa l'evoluzione del contagio, le valutazioni devono distinguere gli effetti legati alla prima fase dell'emergenza dagli effetti di medio periodo conseguenti al superamento dei picchi di contagio e di necessità di cura e legati al potenziale emergere di nuove criticità economiche e ambientali. Se in una prima fase dell'emergenza la priorità assoluta è stata quella di salvare vite, ridurre l'impatto del contagio ed evitare il collasso del sistema sanitario e dei sistemi sociali che una diffusione esponenziale dei contagi avrebbe prodotto, adesso si pone il tema di avviare la ricerca scientifica, l'elaborazione tecnologica e l'innovazione organizzativa delle imprese e della pubblica amministrazione verso soluzioni che portino alla riduzione dei rifiuti e, più in generale, ad investimenti sulla tutela dell'ambiente e sulla sostenibilità ambientale. Un insieme di processi che porteranno a iniziative normative di livello primario, secondario e di quadro, connotate da una visione strategica. Per riassumere, in questa prospettiva, il mantenimento di un adeguato livello di gestione dei rifiuti solidi urbani nella fase dell'emergenza va associato al rispetto dei principi nazionali ed europei in materia di economia circolare; il tema dell' end of waste va affrontato sistematicamente, con uno sguardo al futuro; andrà considerato, altresì, l'impatto economico dell'emergenza sulle tariffe, con particolare riguardo alla sospensione della riscossione della Tari. Nella fase più acuta dell'emergenza epidemiologica, l'uso dei dispositivi individuali di protezione e di materiali usa e getta, come detto, hanno posto a confronto la percezione del rischio, l'ansia di ipotesi risolutive e, al contrario, la necessaria e lungimirante valutazione del saldo sanitario e ambientale complessivo delle azioni intraprese; su questo confronto, la Commissione ritiene, sulla base della trasmissione interumana del coronavirus, che la funzione delle mascherine facciali, come dispositivi destinati a proteggere le altre persone, può essere assolta da mascherine chirurgiche utilizzate in forma anche alternata o protratta, ovvero da mascherine di comunità riutilizzabili. L'igienizzazione accurata e frequente delle mani - è bene ricordarlo - è elemento essenziale della prevenzione del contagio, mentre l'uso dei guanti non previene in alcun modo il contagio ed è utile solo in particolari situazioni lavorative. Va promosso con decisione l'esame scientificamente fondato e assistito sulla presenza di virus o di materiale genetico di virus nelle acque reflue e del rapporto tra emergenza epidemiologica e inquinamento atmosferico, a partire dalle consapevolezze acquisite. La reazione a fatti illeciti e a possibili fenomeni illeciti dovrà avvenire sulla base del più ampio scambio di informazioni e di strumenti di coordinamento tra le autorità giudiziarie, polizia giudiziaria ed enti di controllo. La gestione dei rifiuti è sicuramente uno dei problemi più complessi del nostro tempo, in tema di ambiente e sicurezza. Secondo le varie disposizioni in materia, sia a livello mondiale che europeo e, infine, nazionale, si nota come sia necessario tutelare l'ecosistema e di conseguenza la salute dell'uomo, in vista di un'evoluzione culturale che porti alla progressiva diminuzione dei rifiuti. Con grande apprezzamento per i colleghi della Commissione - ricordo in particolare il presidente, onorevole Stefano Vignaroli e i relatori, il senatore Massimo Berutti e l'onorevole Giovanni Vianello - posso affermare che la Commissione ha lavorato intensamente durante la fase emergenziale, audendo svariati soggetti, anche al fine di acquisire quante più informazioni utili possibili, volte alla produzione di una relazione che riuscisse ad essere esaustiva, sulla base delle evidenze scientifiche sin qui prodotte. Per tali motivazioni, dichiaro, a nome del MoVimento 5 Stelle, il voto favorevole sulla relazione oggi al nostro esame.
2020-08-05	PD	BoldriniPaola	BOLDRINI, relatrice. Oggi esaminiamo questo provvedimento in terza lettura, essendo stato approvato in seconda alla Camera, dove sono state apportate modifiche a mio avviso migliorative, che hanno rafforzato e implementato alcuni aspetti di rilievo, che vado ad enumerare. L'articolo 1 esplicita i richiami normativi per le nozioni delle professioni sanitarie e socio-sanitarie: come vi dicevo, è stato migliorato, perché è stata ampliata la categoria delle professioni, richiamando gli specifici articoli 4 e da 6 a 9 della legge n. 3 del 2018. L'articolo 2 prevede l'istituzione di un Osservatorio nazionale sulla sicurezza degli esercenti le professioni sanitarie e socio-sanitarie, di cui vi parlerò molto più approfonditamente in seguito. L'articolo 3 prevede la promozione di iniziative d'informazione sull'importanza del rispetto del lavoro del personale esercente le professioni sanitarie e socio-sanitarie. L'articolo 4 stabilisce pene aggravate per i casi di lesioni personali gravi o gravissime cagionate a soggetti esercenti una delle professioni summenzionate o a soggetti che svolgono attività ausiliarie rispetto alle stesse, a causa o nell'esercizio delle relative professioni o attività. All'articolo 5 s'inserisce tra le circostanze aggravanti dei delitti commessi con violenza o minaccia - e qui toccheremo il codice penale - l'aver agito in danno di uno dei soggetti summenzionati, a causa o nell'esercizio della relativa professione o attività. L'articolo 6 esclude, nei casi in cui siano commessi con violenza o minaccia in danno dei soggetti summenzionati nell'esercizio delle loro funzioni, i reati di percosse e lesioni personali dall'ambito delle fattispecie punibili solo a querela della persona offesa. L'articolo 7 prevede l'adozione di misure di prevenzione intese a stipulare specifici protocolli operativi con le forze di polizia da parte delle strutture in cui opera il personale sanitario e socio-sanitario. L'articolo 8 prevede l'istituzione della Giornata nazionale di educazione e prevenzione contro la violenza nei confronti degli operatori sanitari e socio-sanitari. L'articolo 9 commina una sanzione amministrativa pecuniaria per le ipotesi di condotte violente ingiuriose, offensive o moleste nei confronti di personale esercente una professione sanitaria o socio-sanitaria o che svolga attività ausiliarie nelle medesime. L'articolo 10 regola le clausole d'invarianza finanziaria. Ora, colleghi, entro maggiormente all'interno di quest'articolato importante, il cui iter oggi porteremo a termine, facendolo diventare una legge. L'articolo 1, che - come vi dicevo - è stato inserito alla Camera, esplicita in maniera molto più appropriata l'individuazione nell'ambito delle professioni sanitarie e socio-sanitarie. A tal fine, trovano applicazione le norme generali in materia, in base alle quali e al relativo stato di attuazione, le professioni sanitarie sono al momento quelle riservate agli iscritti agli albi professionali dei seguenti ordini: dei medici-chirurghi e degli odontoiatri; dei veterinari; dei farmacisti; dei biologi; dei fisici e chimici; delle professioni infermieristiche; di quelle di ostetrica; dei tecnici sanitari di radiologia medica e delle professioni sanitarie tecniche, della riabilitazione e della prevenzione; e degli psicologi. Le professioni socio-sanitarie comprendono, in base allo stato di attuazione delle relative discipline, i profili professionali di operatore socio-sanitario, assistente sociale, sociologo ed educatore professionale. Si richiama la legge 11 gennaio 2018, n. 3, che ha istituito gli albi professionali ed enumera tutte le professioni sanitarie e socio-sanitarie del comparto sanitario. L'articolo 2 del disegno di legge demanda a un decreto ministeriale l'istituzione, presso il Ministero della salute, del suddetto Osservatorio nazionale e la definizione della durata e della composizione dello stesso. Questo è il tema principale del provvedimento, che è stato esaminato dal Senato in prima lettura. L'Osservatorio è un fulcro molto importante, in quanto dovrà tenere in considerazione tutto ciò che è avvenuto e sta avvenendo in tema di sicurezza delle professioni sanitarie. Annualmente dovrà essere presentata dai Dicasteri interessati una relazione affinché si sappia che cosa è stato rilevato. Si prevede che ciò spetti al Ministero della salute, di concerto con i Ministeri dell'interno e dell'economia e delle finanze, ovviamente d'intesa con la Conferenza permanente per i rapporti tra lo Stato, le Regioni e le Province autonome. Il decreto ministeriale dovrà definire la composizione dell'Osservatorio entro tre mesi dalla data di entrata in vigore della presente legge. Riguardo alla composizione dell'organismo, essa è stata migliorata e implementata. Ricordo di aver presentato emendamenti che sono stati bocciati dalla precedente maggioranza e invece accolti dall'attuale. È stato previsto che dell'Osservatorio facciano parte anche rappresentanti dell'Inail, il che, trattandosi di lavoro, è secondo me una modifica importante e fondamentale. C'è un'altra nota importante, visto che parliamo di parità di genere. Alla Camera dei deputati è stata inserita anche la necessità di rispettare il principio della parità di genere, prevedendo quindi la presenza sia di uomini che di donne all'interno dell'Osservatorio. Ritengo che questo passaggio sia molto importante, anche perché i punti di vista di chi ritiene di aver ricevuto aggressioni, in quale maniera e con quali stati d'animo, sono meglio rappresentati da uomini e donne insieme, piuttosto che da rappresentanti di un unico sesso che si trovano a dover rappresentare quanto accaduto a esponenti dell'altro sesso. Sono convinta che questo sia davvero un passaggio molto importante, perché sappiamo che il mondo della sanità è rappresentato in maggioranza dal sesso femminile. Una pari rappresentanza di genere all'interno dell'Osservatorio è un aspetto che contribuisce ad accrescerne l'importanza. Altri rappresentanti degli ordini professionali interessati devono far parte dell'Osservatorio, oltre alle organizzazioni di settore e alle associazioni di pazienti: altro aspetto essenziale, in quanto il punto di vista dei pazienti è fondamentale. Quanto ai compiti dell'Osservatorio, la Camera dei deputati ha operato alcune integrazioni, oltre a quelle già inserite dal Senato durante l'esame in prima lettura. L'attuazione delle misure di prevenzione e protezione contemplate dalla disciplina in materia di sicurezza sui luoghi di lavoro viene integrata con la previsione per cui l'Osservatorio promuove anche l'utilizzo di strumenti di videosorveglianza. Questo ambito di disciplina è stato ampliato alla Camera dei deputati. Un atro punto importante riguarda la diffusione delle buone prassi. Durante le audizioni di rappresentanti delle professioni sanitarie è emerso che, in alcune zone del nostro territorio e in alcuni plessi sanitari, ci sono delle buone prassi che è pertanto necessario rilevare affinché vengano utilizzate da altri. Altri compiti dell'Osservatorio - che sono il punto nodale della normativa, ma non solo, perché poi passeremo anche agli aspetti giuridici e sanzionatori che sono altrettanto fondamentali - riguardano il monitoraggio degli episodi di violenza commessi ai danni degli esercenti nell'esercizio delle loro funzioni, anche acquisendo i dati regionali relativi all'entità e alla frequenza dei fenomeni e alle situazioni di rischio e vulnerabilità nell'ambiente dal lavoro. Tali dati sono acquisiti con il supporto dell'Osservatorio nazionale delle buone pratiche sulla sicurezza nella sanità, già esistente, istituito presso Agenas ai sensi dell'articolo 3 della legge n. 24 dell'8 marzo 2017, e degli ordini professionali. In particolare, si prevede che l'Osservatorio nazionale delle buone pratiche sulla sicurezza nella sanità trasmetta, tramite l'Agenas, al nuovo Osservatorio i dati in materia acquisiti dai centri per la gestione del rischio sanitario e la sicurezza del paziente. Vedete anche qui, quindi, una raccolta dati a livello nazionale che, ovviamente, deve disporre della raccolta di tutte le Regioni. Altro caso interessante e importante inserito è il monitoraggio degli eventi sentinella. A volte, infatti, vi sono eventi che possono presagire la possibilità che avvengano delle aggressioni. Monitorarli, dunque, è importante, perché può dar modo di migliorare determinate condizioni, anche di tipo lavorativo. Si promuovono, ovviamente, studi e analisi per la formulazione di proposte e misure idonee a ridurre i fattori di rischio negli ambienti più esposti.
2020-08-05	PD	FerrazziAndrea	Signor Presidente, è già stato messo in luce in maniera adeguata che il lavoro della Commissione è stato importante dal punto di vista sia del contenuto, che del metodo. In due mesi di attività molto serrata abbiamo avuto modo di incontrare molti mondi: esperti, istituzioni, rappresentanti di associazioni e categorie di tutti i settori che sono stati toccati direttamente dalla pandemia e che hanno a che fare direttamente con il ciclo dei rifiuti, i quali - in alcuni modi e casi - regolano e sovraintendono il sistema stesso. In particolare, è stato molto utile il rapporto stretto e organico che abbiamo mantenuto costantemente con l'Istituto superiore di sanità, piuttosto che con l'ISPRA. È stato dunque un grande lavoro comune, che ci ha dato la soddisfazione di votare unanimemente la relazione di chiusura dello stesso nella Commissione parlamentare di inchiesta sulle attività illecite connesse al ciclo dei rifiuti e su illeciti ambientali ad esse correlati e che ci consente oggi di presentare la risoluzione con le firme di tutti i Gruppi parlamentari presenti in quest'Aula. È già stato sottolineato come durante la pandemia vi sia stato certamente un aumento, di circa 200.000 tonnellate, di rifiuti legati ai dispositivi di protezione individuale, in particolare di mascherine e di guanti. A fronte di questo, il sistema ha retto; il sistema nazionale ha retto non certo perché vi sia un piano organico e di distribuzione capillare per affrontare in maniera adeguata la gestione e la chiusura del ciclo dei rifiuti nel nostro Paese (anzi, tutt'altro), ma semplicemente perché l'aumento di 200.000 tonnellate dei dispositivi di protezione individuale è stato esattamente pari alla diminuzione di rifiuti organici e non organici (quindi di rifiuti urbani) nel nostro Paese. Probabilmente si tratta di rifiuti non prodotti nelle case dalle famiglie, ma certamente legati a tutte le attività che hanno chiuso, ad esempio nel settore della ristorazione, all'interno delle città. Signor Presidente, ho solamente alcune sottolineature in questo quadro assolutamente importante dal punto di vista della collaborazione e della collegialità politica, con riferimento a questa risoluzione che vede la firma non solo del Partito Democratico e del sottoscritto, ma di tutti. Alcune raccomandazioni al Governo: incidere in maniera significativa e ancor di più sull'economia circolare; noi lo stiamo facendo. Alcune settimane fa in Commissione ambiente abbiamo terminato un lavoro, durato tre mesi, di recepimento delle quattro direttive europee votate dal Parlamento europeo nel 2018, legate all'economia circolare, e dunque ai veicoli usati, ai rifiuti di apparecchiature elettriche ed elettroniche (RAEE), alle discariche e agli imballaggi. Nel 2019 la legge di delegazione europea ha stabilito il quadro della norma generale e, all'interno di questo, lo schema di decreto legislativo predisposto dal Ministero dell'ambiente è stato elaborato dalla Commissione competente, anche in quel caso con soddisfazione. Tre di questi quattro provvedimenti, che modificano in maniera strutturale il sistema della gestione dei rifiuti, dei veicoli usati, delle discariche e una parte consistente del testo unico sull'ambiente, sono stati votati fondamentalmente senza voti contrari, nemmeno dell'opposizione. Questo per dire che il Senato ha lavorato in questa direzione e dunque si è fatto trovare pronto anche a quanto emerso nell'emergenza da Covid-19. Alcuni colleghi senatori hanno affrontato, nella dichiarazione di voto, il tema dell' end of waste; voglio rispondere loro che non siamo stati fermi nemmeno su questo. È di pochi mesi fa - è del novembre scorso, se non erro - il voto, all'interno del disegno di legge di conversione di un importante decreto-legge emanato dal Governo, del primo provvedimento legislativo organico del nostro Paese che introduce le previsioni delle direttive europee all'interno del sistema nazionale. È un intervento a trecentosessanta gradi, una disposizione assolutamente omogenea, che copre quasi tutte le richieste. Certamente c'è una visione non proprio omogenea e unanime sulla questione dei controlli; in quel caso c'erano posizioni diversificate. Tuttavia, il processo che precede i controlli ha trovato l'unanimità anche in questa sede. È quindi importante sottolineare quando abbiamo la capacità di lavorare in positivo. La presente risoluzione prende in considerazione la tecnologia e l'organizzazione come fattori positivi per la gestione del ciclo dei rifiuti, in emergenza e fuori dall'emergenza. Vi è stato, poi, un approfondimento molto interessante sulla presenza di virus o di materiale genetico del virus nelle acque reflue. È un indicatore di grande evidenza scientifica e di grandi conseguenze, che naturalmente non sfuggono a nessuno di noi, dal punto di vista delle ricadute per la saluta pubblica. Vi è stato un approfondimento altrettanto importante anche nella relazione tra la crisi, la pandemia e l'inquinamento atmosferico. Ora, per sfrondare polemiche inutili e dubbi, diciamo subito due cose: la relazione stabilisce che è sufficientemente provato il rapporto tra inquinamento atmosferico elevato, pressione ambientale sulle popolazioni e suscettibilità maggiore a un'infezione batterica o virale, in particolare derivante da patologie croniche legate ad elevata concentrazione di particolato. È, dunque, scientificamente provata una correlazione tra l'inquinamento e la diffusione dei virus e, quindi, del Covid-19. È, invece, da approfondire il meccanismo attraverso il quale questa pandemia si può diffondere. È provata la sovrapposizione tra il massimo sviluppo della pandemia e le aree fortemente inquinate a livello mondiale, ma dopo c'è da stabilire se, in particolare, il particolato - scusate il gioco di parole - è un carrier, cioè un vettore, o meno del virus in quanto tale. Su questo l'ISPRA ha iniziato da un mese e mezzo un importante studio su tutto il territorio nazionale che coinvolge numerose ARPA regionali in modo da approfondire la questione. Unitamente a queste, sulla relazione tra pandemia e ambiente non vi è dubbio alcuno, dal punto di vista fenomenologico, che vi sia una relazione diretta tra la deforestazione, lo sprawl urbano, il contatto tra uomo e animale e, dunque, la diffusione dei virus, perché è noto che il virus è stato portato da animali non domestici all'uomo. Questa vicinanza, che prima non esisteva, è dovuta in maniera evidente agli elementi di cui parlavo prima. Di conseguenza, non c'è dubbio alcuno, al netto degli approfondimenti di cui ho appena parlato, che si deve prestare molta attenzione. Dobbiamo assumerci, anche, la responsabilità di dire con forza, insieme all'assumere le conseguenti azioni comuni, che c'è una relazione diretta tra il cambiamento del clima, l'azione antropica e la diffusione dei batteri e del virus a livello mondiale. Presidente, sono poi emerse altre questioni, se volete, più secondarie, ma comunque importanti. Per esempio, è evidente, viste tutte le analisi scientifiche e quanto dicono gli scienziati che abbiamo ascoltato, che c'è una relazione diretta tra la pulizia, l'igiene e il lavaggio delle mani. Da parte di quasi tutti è stato messo in evidenza che l'utilizzo di guanti deve essere riservato agli operatori dei settori e c'è anche una sottolineatura importante sul fatto che è inutile usare stoviglie usa e getta di plastica. Sono del tutto sufficienti una sana igienizzazione e un lavaggio. Un altro punto importante è stata l'individuazione e la centratura del ragionamento sui rifiuti ospedalieri attualmente basati su incenerimento e sterilizzazione. Presidente, vi è, infine, la questione del sistema impiantistico. Anche questa epidemia ha messo in evidenza che c'è una forte criticità e c'è bisogno di lavorare in maniera omogenea su tutto il territorio nazionale perché il trattamento dei rifiuti ha bisogno di una sana politica industriale di impianti per il ciclo dei rifiuti per chiudere lo stesso ciclo. Presidente, per tutti questi motivi esprimo il voto favorevole alla risoluzione da parte del Partito Democratico. (
2020-08-06	FdI	ZaffiniFrancesco	Rispetto a questo, lei, Ministro, ci comunica che viene messo a disposizione delle Regioni mezzo miliardo per agire in termini di prosciugamento delle liste d'attesa, ma lei sa, come lo so io e chiunque tratti di sanità, che il tema delle liste d'attesa non attiene solo al denaro. Va benissimo agire, intanto, con la messa a disposizione di danaro, ma il Governo si deve far carico anche di dettare alcune regole per, ad esempio, un diverso coinvolgimento del privato. Ci sono Regioni che sulla diagnostica tengono il privato ancora a circa il 4 per cento. Una a caso è la mia, l'Umbria. È del tutto evidente che tutto ciò deve comportare una riorganizzazione della quale non sarebbe male se il Governo nazionale e il suo Dicastero potessero dettare le linee guida.
2020-08-06	FdI	ZaffiniFrancesco	Signor Presidente, signor Ministro, ormai siamo diventati amici, visto che ci siamo confrontati ripetutamente in Aula. Signor Ministro, devo dire, come è stato già detto, che al di là delle radici culturali, che ci dividono ma che ci appartengono, perché veniamo da lontano, riesce difficile non approvare e non apprezzare il suo taglio, il suo piglio, il suo modo di impostare il ragionamento, rispetto a un Governo che mi viene detto di "quaquaraquà" (a me non viene in mente altro termine). Insomma lei tace, fa e racconta una parte di quello che fa, insieme al suo sottosegretario e collega Sileri, mentre altri si preoccupano di fare conferenze stampa e smaniano dietro i like, i post e le fake news. Questa per noi è una cosa seria e quindi la apprezziamo. Come vede, anche dal Gruppo Lega a volte arrivano applausi, che costringeranno il collega Candiani a cambiare il suo intervento: adesso deve buttarlo e rifarlo tutto nuovo. Al di là delle battute, signor Ministro, apprezziamo questo suo modo di approcciare il Parlamento. Rispetto a ciò, lei viene in Aula a chiederci spunti, idee e suggerimenti. Ci conferma che siamo circondati, perché purtroppo questa è la realtà dei fatti, tanto che gli amici spagnoli sono nel pieno della bufera, che noi abbiamo vissuto qualche mese fa. Evidentemente questo non ci rassicura, nel momento in cui andiamo ad aprire la stagione estiva, il turismo e le frontiere, che naturalmente sono permeabili e devono esserlo. Signor Ministro, lei ci riferisce di un costante sistema di monitoraggio, ma su questo devo cominciare a dettagliare. Il sistema di monitoraggio a cui fa riferimento è ancora, purtroppo, un sistema che insegue i sintomi e la manifestazione febbrile. Lei sa bene che, se non c'è la manifestazione febbrile, il tampone generalmente non viene fatto. Quindi ancora siamo nella prima fase, nel primo livello di monitoraggio e di mappatura del fenomeno, attraverso la sintomatologia. C'è un dato che è risultato evidente dall'indagine sulla sieroprevalenza, che lei ci riferisce essere stata utile: a mio avviso è stato invece un esercizio semplicemente statistico, tanto che addirittura anche l'Istat poneva la soglia dei 150.000 casi testati, per avere una risultato apprezzabile, mentre abbiamo dovuto registrare - di questo ci consenta di dire che eravamo stati facili profeti - che neanche la metà dei soggetti coinvolti ha accettato un esame, che per la sua invasività non poteva che essere problematico. Quel risultato, signor Ministro, come lei sa perfettamente, ci dice che l'incidenza del virus sulla popolazione italiana è stata di circa sei o sette volte superiore a quanto registrato dai sintomi, con circa 1,5 milioni di casi stimati. Rispetto a ciò, signor Ministro, è del tutto evidente che, continuando a tracciare il sintomo, rischiamo di lasciare per strada una presenza enorme di virus, del quale non conosciamo la carica infettiva e virale, ma che comunque ci deve continuare a preoccupare. Infatti, le tre parole d'ordine che ci raccomanda e che condividiamo, ossia mascherina, lavaggio delle mani e distanziamento, sono ormai come altri tre comandamenti (l'undicesimo, il dodicesimo e il tredicesimo), che aggiungiamo ai primi dieci: vanno bene, però ricordiamo anche i tre pilastri che ci suggerisce quell'Organizzazione abbastanza inutile, ma che su questo potrebbe risultare invece coerente, ossia il tracciamento, il trattamento e il test, per capire dove sta il virus. A tal proposito, l'indagine di sieroprevalenza a mio e nostro avviso non è stata ampiamente all'altezza delle premesse e soprattutto dei costi; l' app Immuni si è persa e non sappiamo che fine abbia fatto; i test della scuola, a loro volta, che fine hanno fatto? Il fenomeno Arcuri se n'è uscito dicendo: "Testeremo a tappeto tutta la scuola"; benissimo, dove sta? Mi perdoni, signor Ministro, ma quando li facciamo questi test, visto che ad agosto si va al mare e a settembre si rientra a scuola? Oltre alla necessità di testare il personale, docente e non, della scuola, nel momento in cui andremo a riaprire - perché quella sì che è una necessità, che condividiamo in pieno - vi è infatti quella di prevedere uno scudo per il personale sanitario, che ho manifestato ieri, perché l'aggressività non è solo del virus, ma purtroppo dobbiamo aspettarci anche un problema di azioni legali nei confronti della dirigenza scolastica, se ci fosse una recrudescenza dell'infezione in ambiente scolastico. Avevamo proposto un emendamento in tal senso, di cui il collega Iannone era primo firmatario, e raccomandiamo di elaborare, in uno dei tanti provvedimenti che ci porterete prossimamente, un sistema di protezione per il personale medico-sanitario e per quello scolastico rispetto alla possibilità che ci sia un problema di natura penale. I tre pilastri dell'OMS, a mio e nostro avviso, sembrano tuttora trascurati, pertanto, signor Ministro, come dicevo, l'immagine retorica del porto ci piace, ma potrebbe non essere più sufficiente, quindi basta, perché prima o poi dovremo raggiungerlo. Oggi lei viene qui a riferire di provvedimenti del Governo che attengono anche alla materia non sanitaria, quindi abbiamo i soliti due livelli del problema, quello sanitario, sul quale abbiamo discusso e discettato, e quello economico e finanziario, relativo ai redditi e al lavoro. Quanto a tutto ciò, se gli italiani sulla parte della sanità sono stati bravi - ci uniamo a nostra volta all'apprezzamento per il nostro personale a tutti i livelli - e hanno capito il messaggio, operando correttamente nel momento del lockdown, sulla parte economico-finanziaria relativa ai redditi, alla tutela di quelli persi e del lavoro perso, evidente, signor Ministro, c'è tanto altro da fare. Mi rendo conto che lei in questo momento qui rappresenta una parte, ma raccomandiamo a tutto il suo Governo di prestare attenzione a questa seconda fase del problema, che a settembre e ottobre dispiegherà tutti i suoi maledetti effetti, sui quali non sempre dovremo agire in termini di tampone e di riduzione del danno. Qualche volta cerchiamo anche di anticipare gli eventi e trasferire al Paese Italia una visione, un progetto e una speranza di futuro. Per quanto attiene alla vicenda delle liste d'attesa, ringrazio il collega Totaro, che ha presentato un'interrogazione in materia in occasione dello scorso question time. Per dare un'idea dell'entità del fenomeno, proprio oggi in Umbria - che, oltre ad essere la mia Regione, è la più piccola e quindi ci aiuta a descrivere meglio il problema - è stato quantificato il ritardo: la popolazione in lista d'attesa è pari a metà di quella regionale (per un totale di quasi 400.000 prestazioni, su una popolazione di 800.000 abitanti). Quindi, colleghi, ciò dà il senso di un fenomeno che può essere facilmente definito drammatico.
2020-09-02	FI	BinettiPaola	Signor Presidente, vorrei far presente che ormai da diversi mesi, oltre un anno, quindi addirittura da prima dell'emergenza Coronavirus e della data fatidica del 30 gennaio, avrebbe dovuto essere rinnovato l'Osservatorio delle professioni sanitarie, che è previsto come strumento di collegamento tra il Ministero dell'università e il Ministero della salute, perché ha precisamente come obiettivo specifico quello di verificare la programmazione del numero di posti da mettere a concorso nei diversi corsi di laurea e che ne rivede di fatto il curricolo scientifico. In un contesto emergenziale concreto come quello vissuto fino ad ora, in cui l'attenzione rivolta ai professionisti della salute (medici, infermieri, tecnici di radiologia, tecnici di laboratorio) è massima, abbiamo dimenticato totalmente di prestare l'attenzione dovuta a coloro che per legge sono preposti a prendere decisioni, come uno di quei comitati tecnico-scientifici (chiamiamoli così) previsti come organi di consultazione dei rispettivi Ministri, ma anche come organi di collegamento con i collegi professionali. Io chiedo quindi che il rinnovo dell'Osservatorio delle professioni sanitarie trovi l'attenzione dovuta sia per l'emergenza che stiamo vivendo, sia per il rispetto ordinario a professionalità di alta qualità a cui è affidata la salute di tutti noi, nella doppia prospettiva diagnostica, come succede per alcuni di questi profili (penso ai tecnici di radiologia e di laboratorio), e terapeutica, come succede ad altri di questi profili professionali (fisioterapisti, logoterapisti, terapisti della neuropsicomotricità dell'età evolutiva e così via). In questo momento, totalmente attenti e totalmente fagocitati dall'emergenza Covid, stiamo dimenticando tutto il resto della sanità, stiamo dimenticando di rendere non un omaggio, ma la dovuta attenzione a coloro che di fatto si prodigano in tutti gli ambiti della sanità. Credo sia importante che concretamente il Ministro dell'università e il Ministro della salute, con un'azione coordinata e combinata, ridiano spazio all'Osservatorio delle professioni sanitarie. Lo attendono centinaia di migliaia di professionisti; oltre 400.000 professionisti, tra infermieri e tutti gli altri, stanno aspettando di vedere riconosciuta...
2020-09-02	FI	FlorisEmilio	Dalla data di emanazione della sua prima ordinanza in materia di Covid di fine gennaio 2020, sono passati ormai più di sette mesi, nel corso dei quali l'attività normativa e regolamentare del Governo è stata abbastanza altalenante e vorrei dire - usando un termine medico - qualche volta anche schizofrenica. Sono stati infatti emanati 16 decreti-legge, con disposizioni più volte integrate e modificate, che prevedono circa 300 provvedimenti attuativi; 16 decreti del Presidente del Consiglio dei ministri; 6 delibere del Consiglio dei ministri; 40 ordinanze della Presidenza del Consiglio dei ministri; 11 ordinanze del commissario straordinario; 17 decreti o comunicati dei diversi Ministeri coinvolti nella pandemia; 72 provvedimenti della Protezione civile. Questa è una delle ragioni per cui si era chiesto un intervento più ampio in quest'Assemblea, da parte del presidente Conte, che riguardasse sicuramente i temi attuali della sanità, ma che coinvolgesse anche i temi dell'economia e della ripresa economica, laddove dovesse esserci ed essere più evidente, e anche i dati drammatici che ci propina periodicamente l'INPS sull'occupazione. Questo è il motivo per cui, senza nulla togliere a lei, signor Ministro, avremmo gradito avere un'interlocuzione più ampia sullo stato attuale del nostro Paese, in questo momento.
2020-09-02	FI	FlorisEmilio	Ministro, il tempo è tiranno. Non posso dire niente di più, anche se avrei voluto parlarle di altre cose più in generale e non solo della Sardegna. Certamente, la ringrazio per lo spaccato dell'attuale situazione interna delle sanità e naturalmente la aspettiamo sempre con piacere. (
2020-09-02	FI	FlorisEmilio	Per quanto riguarda lei, su ciò che ha detto, signor Ministro, credo di non avere nulla da ridire: ha fatto uno spaccato della situazione, partendo dal livello internazionale, da ciò che si sta facendo a livello mondiale, per passare al livello europeo e poi determinare i passi da fare nella nostra Nazione, per evitare una recrudescenza o un ritorno del virus; quei passi che già dall'inizio avevate dichiarato, e cioè il distanziamento sociale e il lockdown, che hanno avuto sicuramente un effetto ampiamente positivo, perché i dati non solo nazionali, ma anche internazionali lo possono affermare ormai con una certa sicurezza. L'altro dato molto importante che lei ha citato è quello relativo all'igiene, cioè lavarsi spesso le mani, senza risparmiare, oltre che sui saponi, soprattutto sui disinfettanti antivirali. Su questo ritengo che non ci sia veramente nulla da dire. Quello che invece mi preoccupa, signor Ministro, è quello che lei non ha detto: non ha parlato delle criticità attuali del nostro sistema sanitario, che coinvolgono soprattutto le categorie più deboli, le persone che devono recarsi in ospedale per farsi ricoverare e hanno anche paura di farlo; così come le persone che sono sottoposte a dei triage veramente stancanti e affaticanti. E questo lo può dire una persona che ha un'esperienza diretta in tale settore. Non va bene vedere persone lasciate nei pronto soccorsi per quattro, cinque o sei ore; è vero che sono codici non rossi, ma gialli, ma comunque sono persone che vanno in ospedale perché ne hanno necessità, e non certo per fare una passeggiata. Mi aspettavo che lei facesse un cenno a tutto questo, all'ingresso negli ospedali, alla grande difficoltà per tornare alla normalità, alla grandissima difficoltà per ridurre le liste d'attesa, signor Ministro. Le liste d'attesa non si stanno per niente riducendo, ma si stanno allungando. E questo è dovuto al fatto che mentre prima, per effettuare una visita, bastava entrare in un ambulatorio o in un poliambulatorio e sottoporsi alla visita, oggi anche lì c'è il distanziamento, lì c'è il triage o il cosiddetto pre triage in caso di ricovero in ospedale, per cui c'è un tempo in più da dedicare al paziente; dopodiché c'è la visita, finita la quale, occorre tempo per la sanificazione dell'ambiente che ha ospitato il paziente. Tutte queste cose portano a un ritardo nell'effettuare una visita o una prescrizione medica e nell'ottemperare alle richieste dei pazienti stessi. Di ciò avrei voluto sentir parlare: come della questione di ridurre i tempi di attesa, che sono veramente molto lunghi e preoccupanti per tutta la categoria sanitaria. Signor Ministro, c'è poi il discorso relativo alla medicina territoriale e ai comportamenti delle RSA, che sono state, in questo periodo drammatico, una fonte di contagi ripetuti; su queste situazioni non abbiamo sentito dire niente. Per ultimo, c'è il maggiore costo che tutto quello di cui ho parlato finora comporta per l'attività sanitaria. Bene, a tal proposito spero ci sia l'occasione di capire a breve quali sono gli strumenti che lei, signor Ministro, intende mettere in campo con i fondi destinati alla rete ospedaliera. Si tratta di una dotazione di risorse importante dal punto di vista tecnologico, ma anche ai fini di una ristrutturazione edilizia, perché molti ospedali sono in condizioni a dir poco pietose. Si lavora molto e ci sono medici veramente all'altezza delle prestazioni, così come lo è tutto il personale che lavora negli ospedali; tuttavia, ci sono dei deficit strutturali e tecnologici ai quali bisogna porre rimedio. Mi permetta, signor Ministro, di parlare anche del caso Sardegna, visto che prima di me ne hanno parlato anche altri colleghi; mi dispiace che i problemi non siano stati affrontati dal versante giusto. La Sardegna ha un milione e 600.000 abitanti e ha competenza primaria ed esclusiva - come lei ben sa - in termini di sanità. In questo periodo di pandemia, soprattutto nella stagione estiva, la Sardegna ha avuto un sovraccarico; ci fa piacere che questo sia avvenuto e avremmo voluto ancora adesso avere tantissimi turisti. C'è stata una presenza di 7 milioni di turisti, che ha comportato un sovraccarico notevole per la sanità sarda, alla quale spero che lei voglia dare una mano, al di fuori delle risorse normalmente destinate a tale Regione; per un accordo Stato-Regione, ci sono sistemi compensativi diversi dalle altre Regioni. Ponga però attenzione, perché il sistema anche in Sardegna ha necessità di un intervento veramente forte e importante. Dicevo che avremmo voluto proseguire con l'attività turistica; io sono uno di quelli che ringraziano i turisti, perché vengono a trascorrere - penso sempre con piacere - le loro vacanze nella nostra Regione, e non sono tra coloro che rifiutano questo sistema di approvvigionamento economico della Regione.
2020-09-02	FI	FlorisEmilio	È una voce importante nella nostra Regione, che vale quasi il 10 per cento del PIL; si potrebbe fare molto di più e abbiamo subito sicuramente una crisi. Io ringrazio - come ha fatto lei - tutti gli operatori della sanità, tutti indistintamente per la loro prestazione.
2020-09-02	FI	GasparriMaurizio	E allora lei ci dice che darete notizie sulla questione che è stata già evocata del 12 febbraio; a chi, quando e come? I fatti sono questi sul rapporto citato di Merler, della Fondazione Kessler, che poi è stato dato al Comitato tecnico-scientifico il 12 febbraio del 2020. Sapevate che cosa avete fatto. Avete anche disatteso le indicazioni delle Regioni. I giornali quest'estate hanno riportato titoli e frasi come «Blindare Alzano e Nembro» ma Conte ignorò gli scienziati; hanno parlato degli errori e dei ritardi nella settimana di marzo, del giallo delle carte a Conte. E ancora: «Ha mentito pure al Parlamento, il 26 marzo alle Camere il Premier addossò al Comitato tecnico-scientifico la responsabilità del lockdown » . Hanno detto altresì che Conte è stato sbugiardato sul Covid-19 perché disse di non aver ricevuto il parere dei tecnici, ma un'intervista a «il Fatto» lo smentiva. Ce ne è anche per lei purtroppo, ministro Speranza. Vi è un audio dal quale si evince che dalla Regione Lombardia le chiedevano di istituire le zone rosse ad Alzano e altrove e non le avete fatte il 3 marzo, il 6 marzo, prima di quel confuso 8 marzo. Le zone rosse limitate, no, ma la chiusura improvvisa di tutta Italia, sì. Noi vogliamo trasparenza per individuare delle responsabilità politiche. Ecco perché volevamo Conte e non la vittima sacrificale Speranza mandato avanti. Venga Conte in Parlamento a dire perché ha negato l'evidenza. Ha detto e ammesso addirittura che non aveva letto il rapporto che gli era stato dato i primi di marzo. Ma come? Il Presidente del Consiglio, tutta la discussione che vi è stata? Mandavate alla Cina, di cui siete ormai i camerieri, le mascherine e quant'altro, quando sapevate dell'emergenza italiana? Noi vogliamo che si discuta di tutto questo e lei non ci può venire a dire che darete pubblicità agli atti perché eravate - e mi rivolgo anche ai colleghi del MoVimento 5 Stelle - i re dello streaming. Siete diventati i prìncipi dell'occultismo in questa materia di sanità.
2020-09-02	FI	GasparriMaurizio	Signor Presidente, ringrazio non ipocritamente il ministro Speranza, perché, pur essendo Ministro della salute e da un lato sarebbe doveroso per lui, dall'altro, in occasioni più importanti, non toccherebbe solo a lui metterci la faccia, come si suol dire. Il suo tono, come tutti hanno sottolineato, è stato pacato e costruttivo, tranne quando ha espresso il parere sulle proposte di risoluzione. In quell'occasione, Ministro, sinceramente è stato un po' troppo sintetico e sprezzante. Capisco che su alcune cose l'attuale maggioranza o presunta tale non si possa riconoscere, ma ci sono anche cose di buonsenso e, a volte, anche le risoluzioni si valutano per parti separate. Forse poteva avere un po' più di garbo e, invece, ha smentito la pacatezza nell'esprimere il parere. Noi avevamo chiesto che ci fosse il Presidente del Consiglio - lo abbiamo detto stamattina nella discussione sul calendario - non per disistima nei suoi confronti ma perché, dopo una fase di qualche settimana molto controversa e confusa - il tema della scuola è stato dominante; non c'è solo il tema sanitario in senso stretto, ma ci sono anche le ricadute sanitarie su altri aspetti, pensavamo che fosse il Presidente del Consiglio a dover riferire all'Assemblea. I problemi riguardano, infatti, la sanità, la scuola, il turismo, l'economia e l'uso di fondi europei, alcuni dei quali sono attivabili e altri di cui non si è capito se li volete o meno. Noi li vogliamo quelli del MES se senza condizioni e se destinati alla sanità. Lei oggi ci ha detto che bisogna lavarsi le mani e tenere la mascherina. Lo sappiamo e Conte ha preso alla lettera il suo consiglio perché se n'è lavato le mani, ma come fece Pilato: si è lavato le mani. (
2020-09-02	FI	RizzottiMaria	Nessuna risposta, inoltre, è stata data ad una mia interrogazione presentata mesi fa sulla mancanza di un piano pandemico nazionale per poter contenere le possibili situazioni emergenziali, anche sugli sbarchi degli immigrati. L'ultimo piano pandemico risale al 2010 e poi più niente. Ora, gli italiani usciti da qualche mese dal lockdown e ancora alle prese con restrizioni prudenziali sia imposte dalla pandemia e dalle disposizioni, ma anche dalla responsabilità del popolo italiano, nonostante quello che si dice, vorrebbero certezze. Non parliamo della scuola. Per la data imminente del 14 settembre non si sa se tutte le scuole apriranno e se lo faranno in tutte le Regioni. Il ministro Azzolina ha fatto ricadere tutte le responsabilità sui presidi per gestire il buon andamento della didattica degli istituti. Credo che tutti si aspettino poche parole che non si smentiscano un giorno dopo l'altro e linee guida chiare. Detto questo, sappiamo quante situazioni urgenti il nostro Paese e il nostro sistema sanitario hanno dovuto affrontare. Molti ospedali italiani, travolti per mesi dall'ondata di ricoveri, hanno interrotto le prestazioni erogate per i pazienti affetti da altre gravi patologie. Sono stati interrotti gli screening oncologici, essenziali per individuare precocemente i tumori e intervenire tempestivamente; secondo un sondaggio promosso da un'associazione, più del 36 per cento di pazienti ha lamentato la sospensione di esami e visite di follow-up. Sono stati rinviati per mesi anche gli interventi chirurgici; dai dati registrati in 54 strutture cardiologiche universitarie i ricoveri per infarto si sarebbero dimezzati, ma la mortalità per infarto è triplicata. Questi sono i dati anche della Società italiana di cardiologia. Non più confortanti certo sono i dati relativi alla cura delle malattie rare: secondo l'Istituto superiore di sanità oltre il 50 per cento dei pazienti ha dovuto interrompere il proprio percorso terapeutico. Secondo le stime del centro di ricerca in economia e management nella sanità dell'Università Cattaneo sono saltati 12,5 milioni di esami diagnostici e 20,4 milioni di analisi. Io sono consapevole che le misure di prevenzione impongono il distanziamento tra i pazienti, separatori fisici e igienizzazione, ma il timore è che non si adottino con tempestività misure opportune per programmare l'attività ospedaliera e rispondere in modo adeguato ai tanti italiani che da mesi aspettano prestazioni sanitarie essenziali o addirittura salvavita. È inutile che continui con questo triste elenco. Sappiamo come le liste d'attesa siano drammatiche (lo erano già prima e lo sono ancora di più adesso). Abbiamo visto nel decreto agosto che sono state prese delle misure e speriamo che possano essere efficaci, perché le persone non possono più aspettare. Credo sia necessario intervenire proprio per evitare ricadute catastrofiche. È necessario allungare gli orari delle prestazioni, assumere più personale, dare formazione e centralità ai medici. Si parla sempre di costi, necessità e difficoltà nel reperire le risorse, ma le risorse del MES sarebbero subito disponibili. Perché il Governo si ostina a non volerle utilizzare? Occorre concentrarsi sulla medicina territoriale: distretti, ambulatori, assistenza domiciliare, gestione della cronicità, vicinanza ai più deboli, residenze socio-sanitarie. Questi fondi tanto bistrattati potrebbero servire a rimodernare tutte quelle apparecchiature vetuste, che costano più di manutenzione che non di utilizzo; tutti quei vecchi mammografi che danno diagnosi sbagliate a pazienti con falsi negativi e poi devono essere operate urgentemente per tumore della mammella. Mettiamo da parte le ideologie e cerchiamo di essere pratici, senza ricorrere ad altri sistemi che porterebbero a creare nel nostro Paese un debito più alto. Se vogliamo imparare una lezione da questo periodo dobbiamo provare a lasciarci alle spalle l'Italia degli ospedali incompiuti e le assunzioni in sanità come bacini elettorali di persone incompetenti. A proposito degli ospedali, mi aspettavo che nel decreto semplificazioni, visto che nello Stato ci sono 6 miliardi destinati all'edilizia sanitaria, si potesse fare qualcosa per sbloccare le pratiche farraginose che le Regioni devono fare per usufruire di questo fondo. Il decreto semplificazioni sarebbe stato l'ideale. Comunque ho visto anche che nel decreto agosto...
2020-09-02	FdI	LaRussaIgnazio	Signor Presidente, la ringrazio di avermi dato la parola. Non so perché tocchi a me parlare per primo, ma lo faccio volentieri, per dire che ho ascoltato con attenzione il Ministro e le sue parole garbate. Lei, signor Ministro, è una delle poche persone al Governo che, se non altro, esprime le proprie idee, magari assai diverse dalle mie, con garbo e - devo dire - senza iattanza. Ho ascoltato, però, anche i contenuti, non solo l'apparato esterno, e ho preso atto che ci riconferma che la nostra speranza sta nelle tre regole essenziali: le mascherine, la distanza e la pulizia personale; grosso modo, tranne le mascherine, è ciò che una buona educazione, già da qualche secolo, dovrebbe insegnare ai giovani. Poi, al di là di queste regole di buon comportamento, ci esprime - mi scuso se ciò che dico assomiglia al suo cognome - tante speranze sull'eventuale - lo sottolineo - reciprocità dei controlli, sulla possibilità che si arrivi a un vaccino e sul fatto che adesso forse cominciano corsi di formazione. Dopo le speranze, ci fa qualche promessa: ci dice che non lasceremo soli i presidi (che stanno tremando, perché non lasciarli soli va bene, ma bisogna vedere che vicinanza darete loro); che daremo a tutti le mascherine (ho già sentito questa promessa, che, per la verità, non sempre ha funzionato); che in futuro, l'anno prossimo, miglioreremo la relazione tra scuola e sanità. Poi ci dice, sempre lei - l'ho ascoltata con attenzione, garbatamente - che la nostra priorità oggi è la riapertura delle scuole. Mi chiedo, signor Ministro, se sia arrivata improvvisa, come un temporale, un terremoto o un'inondazione, o se invece non sia già da diversi mesi che si sapeva che a settembre la riapertura delle scuole sarebbe stata un problema. Allora, se questa è la vostra priorità, mi sento male: figurarsi quelle che non lo sono!
2020-09-02	FdI	ZaffiniFrancesco	Lei è il Ministro della salute e parlo con lei di sanità. C'è un'interposizione fittizia di cui ho parlato all'inizio; se ci fosse stata il ministro Azzolina, avrei parlato della scuola per altri dieci minuti; se ci fosse stato il presidente Conte, avremmo parlato di ben altro.
2020-09-02	FdI	ZaffiniFrancesco	Ministro, la sanità ha bisogno di provvedimenti di sistema. Noi oggi abbiamo cominciato ad analizzare il decreto agosto, i cui effetti si esauriranno a fine anno. Non è possibile continuare a mettere in campo provvedimenti che hanno un respiro di due o tre mesi: la sanità ha bisogno di provvedimenti di sistema anche alla luce dell'emergenza che c'è stata. Questi provvedimenti di sistema... (
2020-09-02	LN	CantuMariaCristina	Spendere senza precisi programmi validati vuol dire sovvertire, anche in sanità, il già indigesto principio della sinistra "tassa e spendi" in prima spendi e poi tassa.
2020-09-02	LN	CentinaioGianMarco	Bastava prendere uno di quelli che voi chiamate eroi e mandarlo all'Organizzazione mondiale della sanità. Perché quelli non sono eroi solamente in Aula: bisogna riconoscere il loro lavoro anche dando loro ciò che meritano.
2020-09-02	LN	CentinaioGianMarco	In un momento di crisi mondiale, all'Organizzazione mondiale della sanità noi mettiamo quello che ha massacrato la sanità nel nostro Paese. Siamo la repubblica delle banane, se abbiamo solamente il senatore Monti all'Organizzazione mondiale della sanità.
2020-09-02	LN	CentinaioGianMarco	Ministro, siamo molto preoccupati. Informazioni tenute nascoste ai cittadini, con metodologie da ex Unione Sovietica; pieni poteri a un Premier con limitazione delle libertà previste dalla Costituzione; confusione e mancanza di programmazione dei servizi fondamentali previsti dalla Costituzione (istruzione e sanità). Noi consideriamo il presidente Conte responsabile di tutto questo e vogliamo che venga in Aula. C'è un'ultima domanda che le rivolgo, Ministro, anche se sicuramente la nomina non spettava a lei. Il senatore Monti è stato nominato supercommissario all'Organizzazione mondiale della sanità. Ma lei, che è il Ministro, ha spiegato all'Organizzazione mondiale della sanità che il senatore Monti, quando era Premier, è stato quello che ha tagliato la sanità in Italia?
2020-09-02	LN	CentinaioGianMarco	Sulla sanità. Tornano i turisti dall'estero e dalla Sardegna, Ministro, e non ci sono regole condivise per i tamponi: code chilometriche davanti agli ospedali, giorni per gli esiti dei tamponi e stiamo parlando di qualche decina di migliaia di turisti. Mi immagino se - speriamo di no - dovesse succedere la stessa cosa che è successa questo inverno. Avete avuto il tempo per fare, decidere e condividere con le Regioni e non avete fatto nulla.
2020-09-02	LN	FregolentSonia	A un anno, a tre anni, a cinque anni, quali sono, Ministro, le riforme strutturali che pensate di mettere in atto per la sanità e negli altri settori? Inoltre, voi andate giustamente a disciplinare in modo certosino tutti gli ingressi delle persone regolari, ma gli irregolari? Li alloggiate nelle navi-quarantena e dopo che cosa fate? Date loro un foglio di via, così vanno a ingrossare le file della malavita, oppure andate a ripristinare il business delle cooperative? Quale delle due, Ministro?
2020-09-02	M5S	EvangelistaElviraLucia	Allora, signor Ministro, auspico che i cittadini conservino maturità e prudenza; che il Governo sappia misurare aperture e restringimenti; sappia far ripartire questo Paese boccheggiante con investimenti soprattutto nella sanità, nella medicina territoriale, che abbiamo quasi distrutto e che invece oggi stiamo riscoprendo fondamentale. Occorrono solo sempre più urgenti un coordinamento, una strategia comune con gli altri Paesi europei, un Consiglio straordinario di tutti i Ministri della sanità europei. Se vogliamo sconfiggere la pandemia, ogni Stato non può più procedere per conto suo. Chiudere le frontiere - come ha fatto ieri l'Ungheria di Orbàn, Paese che ha avuto contagi bassi per tutta la pandemia, ma che ha fatto pochissimi test - non è una soluzione, perché gravissimi sarebbero gli effetti sull'economia di tutta la comunità europea. Meglio, allora, puntare su misure di prevenzione e contenimento come test, tamponi e quarantena, con un piano chiaro e affidabile comune a tutti gli Stati europei.
2020-09-02	M5S	PellegriniMarco	Gli ultimi mesi sono stati molto difficili per il nostro Paese, a tratti drammatici. Le circostanze ci hanno messo di fronte a scelte difficili. Abbiamo dovuto operare in scenari inediti all'inizio di una pandemia che poi, via via, purtroppo ha colpito tutto il mondo. Il Governo ha saputo prendere le decisioni più appropriate, agendo con tempestività e risolutezza e tutelando la salute e gli interessi pubblici. Questo modus operandi è stato preso da esempio da altri Paesi, che dopo di noi sono stati colpiti, purtroppo, dalla pandemia. Lei, signor Ministro, ha giustamente sottolineato il comportamento degli italiani che durante le settimane del lockdown sono stati ligi alle regole e in questo modo hanno consentito di far diminuire in poco tempo la curva dei contagi, che ad un certo punto sembrava difficilmente arrestabile. È stato un successo del Paese, non di questa maggioranza o di questo Governo, come lei ha precisato. È un successo degli italiani e in particolare degli operatori del comparto sanitario, che hanno lavorato senza sosta, prestandosi a turni massacranti e spesso sopperendo, con la loro abnegazione e il loro senso del dovere, alle carenze di un sistema sanitario nazionale che era stato depauperato nel corso degli ultimi decenni. Tengo molto a sottolineare che l'urto della pandemia è stato retto dalla sanità pubblica. Questi sacrifici sono stati fondamentali e ciò è tanto vero da venire dimostrato da uno studio effettuato da un gruppo di ricercatori dell'Imperial College di Londra che lavora per il centro Medical research council (MRC) per l'analisi globale delle malattie infettive, pubblicato sulla prestigiosa e conosciutissima rivista scientifica «Nature» e poi ripreso praticamente dai media di tutto il mondo, il quale ha dimostrato che il lockdown e la chiusura delle scuole in Europa hanno salvato dalla morte 3,2 milioni di persone. In Italia le morti evitate, secondo questo studio, sono state 630.000.
2020-09-02	PD	IoriVanna	Dopo un inizio difficilissimo, in cui l'Italia è stata per alcune settimane l'epicentro mondiale del virus dopo la Cina, il nostro Paese ha saputo affrontare in modo efficace e lungimirante il contenimento del Covid, come ci ha detto nel suo intervento poco fa. È sufficiente osservare i recenti numeri relativi alla diffusione dei contagi in relazione a quelli di molti altri Paesi europei (e non solo) per valutare l'adeguatezza delle soluzioni messe in campo dal Governo con l'indispensabile collaborazione degli scienziati. Attualmente i focolai sono sotto controllo, nonostante l'incremento dei casi legati agli spostamenti estivi, grazie al sistema investigativo dietro il contact tracing. È del tutto evidente che la sfida che abbiamo davanti, che si fonda sulla necessità di tenere insieme il diritto alla salute con la salvaguardia del sistema economico e sociale e gli interessi collettivi con quelli individuali, passa dalla nostra capacità di rendere ancora più efficace questo sistema. Rapidità di intervento e abilità di risalire ai casi sospetti attraverso la ricostruzione dei contatti del contagio sono le chiavi della capacità di contenere. Non è un caso che quasi il 32 per cento delle diagnosi con tampone avvenga grazie a quest'attività, come riporta l'ultimo riferimento dell'Istituto superiore di sanità. Oggi sono stati fatti 103.000 tamponi. Per aumentare la nostra capacità di resilienza stiamo aumentando il numero di test diagnostici ed è importante che lei, signor Ministro, abbia confermato poco fa questa volontà, questo indirizzo strategico. Infatti, i tamponi sono uno strumento non soltanto di diagnosi, ma anche di sorveglianza attiva. Se è fondamentale che i cittadini rispettino le norme di distanziamento sociale e usino i dispositivi di protezione individuale come le mascherine e l'igiene - a cui lei ha fatto riferimento nella sua esposizione - che sono uno strumento fondamentale per impedire il contagio; dall'altra parte la responsabilità dei singoli non è sufficiente senza la capacità dello Stato di procedere a una sorveglianza intensificata della trasmissione nelle nostre comunità. E si tratta di una questione non solo sanitaria, ma anche economica perché non ci può essere vera ripresa senza un controllo dell'epidemia. In questo senso eviteremo i guai che stanno cominciando ad affrontare molti Paesi se sapremo tenere insieme la responsabilità sociale e civica diffusa. Chi rappresenta le istituzioni politiche sta esercitando proprio il dovere etico e civico di prendersi cura della salute e rispettare le regole comuni essenziali che ci siamo dati in questo momento e non dare il cattivo esempio invitando a disobbedire a minime norme di sicurezza, minando l'efficacia delle misure messe in campo per impedire una recrudescenza del contagio. Sto parlando di norme per tutelare la comunità e, soprattutto, i soggetti più fragili. Qui, infatti, si tratta non di difendere la libertà, ma di un deliberato tentativo di mettere in discussione le misure precauzionali e le raccomandazioni con cui il mondo scientifico e le istituzioni stanno cercando di proteggere la salute pubblica e impedire un ulteriore lockdown, che metterebbe definitivamente in ginocchio il nostro Paese. Nessuno vuole costringere i cittadini a chiudersi in casa. È vero l'esatto contrario: per essere liberi dobbiamo essere responsabili, perché deve essere chiaro a tutti che il virus è sempre qui e l'unico modo che abbiamo per continuare a vivere la nostra vita è mantenere le precauzioni. Chi racconta il contrario è un irresponsabile che non ha a cuore la tutela della salute pubblica, diritto fondamentale costituzionalmente garantito. A tale proposito non possiamo tacere il nostro dovere di gratitudine nei confronti delle tantissime persone che hanno fronteggiato e stanno ancora fronteggiando il Covid, a partire dal nostro straordinario personale sanitario alla memoria di quelle persone che, a causa della malattia, hanno perso la vita o i loro cari. Non bisogna minimizzare mai i pericoli e i rischi che l'Italia corre ancora oggi, anche se i malati, per fortuna, sono molti di meno e non siamo in emergenza. Vorrei inoltre riconoscere al Governo, per il suo tramite, signor Ministro, l'impegno con cui si è cercato di affrontare la riapertura delle scuole, poiché deve essere chiaro che è una sfida grandissima che riguarda tutti i Paesi. La scuola è la più importante struttura del Paese. E non dimentichiamo che in Germania hanno chiuso più di 100 scuole con 350 insegnanti e 6.000 alunni in quarantena. Il lavoro fatto dal Governo e dalle Regioni darà i suoi frutti solo in un clima di collaborazione tra istituzioni sanitarie, attraverso un serio patto educativo tra docenti, famiglie e studenti, con uno sguardo di attenzione particolare a bambini e ragazzi che, in ragione di alcune patologie e disabilità, dovranno affrontare questo momento non senza paura, e che devono essere costantemente tutelati. Due giorni fa, Ministro, al summit dell'OMS Europa ha sottolineato proprio l'importanza di farci trovare pronti in caso di chiusure temporanee, perché lo stop della didattica può provocare effetti gravi in termini di istruzione e di salute, compresa quella emotiva, sullo sviluppo sociale e con il rischio di trovarsi in un ambiente familiare violento. L'impatto è pesante, ancor più per i bambini in situazioni vulnerabili e di indigenza e perciò bisogna fare in modo che tutti continuino ad avere accesso agli apprendimenti, anche in situazioni di emergenza. Allo stesso modo sarà importante continuare a garantire - nel caso di una recrudescenza del virus - i servizi alle persone più fragili con disabilità, agli anziani che, più degli altri, hanno sofferto nel lockdown nella fase iniziale. Gli utenti hanno avuto un impatto anche sul fronte sociale a cui guardare con un'attenzione particolare
2020-09-03	FI	GalloneMariaAlessandra	Signor Presidente, colleghi, «fiducia e libertà»; lasciar parlare e lavorare chi può e desidera farlo; liberare da ogni barocchismo, da ogni orpello, da ogni laccio e lacciolo imprenditori di ogni settore, titolari di attività produttive, liberi professionisti, dirigenti scolastici, rettori, operatori della sanità, aziende del riciclo, Comuni, Province, enti locali in genere, affinché la rinascita parta dalla resilienza naturale e innata del popolo italiano.
2020-09-03	M5S	CastelloneMariaDomenica	Stiamo dicendo tutti che questa pandemia ci ha dimostrato che va riorganizzato l'attuale modello di medicina del territorio e noi crediamo fortemente che in questa riorganizzazione bisogna partire proprio dalla formazione, puntando alla qualità del percorso formativo e lavorativo che offriamo ai nostri giovani medici. Siamo anche convinti che la possibilità di formare specialisti del territorio, pronti per affrontare le sfide del Servizio sanitario nazionale che sono rappresentate dai mutati scenari di salute, dal maggiore impatto delle cronicità e dalle incombenze poste dalla stessa pandemia, richieda risposte organizzate e integrate proprio a livello di comunità. Purtroppo, però, come spesso accade per ogni proposta rivoluzionaria, abbiamo trovato resistenza da parte di chi ha interesse a che non cambi nulla. Noi certamente continueremo a lottare a fianco dei medici che ci chiedono di aprire un percorso di formazione specialistica con un core curriculum nazionale più professionalizzante rispetto agli attuali corsi regionali. Avevamo anche proposto di colmare un'altra importante lacuna che oggi limita l'informatizzazione del nostro Servizio sanitario nazionale, istituendo i flussi sanitari istituzionali e ridestinando il contributo che avevamo stanziato in legge di bilancio per l'acquisto di apparecchiature medicali alla telemedicina. In questo modo potevamo monitorare i pazienti a domicilio e tutelare al contempo i medici da un'eventuale esposizione al contagio. Avevamo anche proposto di semplificare la vigente disciplina relativa all'accesso ai ruoli manageriali in sanità. La norma attuale prevede, infatti, che i dirigenti di ASL e ospedali possano essere nominati anche in assenza dei titoli richiesti, purché li acquisiscano entro un anno dalla nomina. Noi riteniamo invece prioritario affidare il management delle aziende sanitarie e degli ospedali a personale qualificato, anche per liberare la sanità da un impasse amministrativo-gestionale purtroppo ricorrente quando si verifica la decadenza dal ruolo se non si è conseguito il titolo necessario. In questa semplificazione, volevamo anche estendere l'accesso all'elenco nazionale dei direttori generali ai professionisti in possesso di diploma di master universitario di secondo livello o di dottorato di ricerca in materia di organizzazione e gestione sanitaria, oggi invece paradossalmente esclusi perché non in possesso del titolo di formazione regionale. Purtroppo questi progetti, che erano strutturati in maniera puntuale nell'unico obiettivo di migliorare la qualità delle cure erogate ai cittadini e della formazione offerta ai nostri medici, resteranno per ora in sospeso, perché la grande emergenza sanitaria che abbiamo vissuto ci ha insegnato molto, ma non abbastanza. Evidentemente la nostra memoria recente è viva, ma non troppo: in sanità si dice di voler semplificare, ma poi, quando se ne ha realmente la possibilità, diventa tutto difficile e rimandabile e si aspettano le famose riforme organiche. Io e il mio Gruppo continueremo però a lottare con convinzione per conseguire questi risultati, esortando tutte le forze politiche, di maggioranza e di opposizione, e tutti i portatori di interesse, gli ordini e i sindacati, a confrontarsi con noi in maniera leale, aperta e costruttiva, affinché il nostro Paese possa finalmente avere un Servizio sanitario nazionale all'altezza del fabbisogno di salute della popolazione. Oggi questi emendamenti sono stati trasformati in ordini del giorno al Governo e speriamo che a breve, già nel decreto agosto, si passi dalle proposte alle vere e proprie riforme, prima che arrivi un'altra pandemia, una nuova emergenza a ricordarci che forse avremmo dovuto avere il coraggio di cambiare, per farci trovare finalmente pronti ad affrontare le nuove sfide che il futuro certamente ci riserva.
2020-09-03	PD	CollinaStefano	Quali sono i filoni del recovery fund, andando sul concreto? Sono l'ambiente, il sociale e il digitale, come ci ha detto pochi giorni fa Gentiloni in audizione. Se le risorse che l'Europa ci mette a disposizione devono essere impiegate su questi tre filoni, con questo decreto semplificazioni ci attrezziamo per poter essere capaci di spendere bene, di fare i progetti prima, di capire quali sono gli investimenti, e poi di mettere a terra in modo più deciso, significativo e sostanzialmente più concreto le risorse messe a disposizione. Questo è l'obiettivo, questo è il contesto nel quale approviamo il decreto semplificazioni; poi ci sono tutte le questioni che sicuramente riguardano il nostro Paese, le arretratezze, le difficoltà, le situazioni complesse che in tanti avete sollevato, ma questo è l'obiettivo, il goal che dobbiamo seguire come Paese. Ci vengono messe a disposizione delle risorse che sono destinate a degli obiettivi: con il decreto semplificazioni ci mettiamo in condizione di poterli raggiungere, di far sì che gli investimenti diventino opere concrete, e lo vedremo. Se tra qualche mese non ci saranno le opere, non verranno raggiunti gli obiettivi, non avremo i progetti, non saremo capaci di mettere a terra quelle risorse: allora vorrà dire che non abbiamo semplificato, che non ci siamo messi nelle condizioni di essere oggettivamente efficienti in questa situazione. Questo è l'obiettivo. Poi si possono fare tutti gli emendamenti in tutti i campi, non è un problema: l'Italia è ricca di aspetti che devono essere semplificati. Questa può essere una battuta. Ma questo è l'obiettivo del decreto semplificazioni. E credo che il Governo - parliamo spesso degli emendamenti, ma poi c'è un testo base che misura se abbiamo raccolto le indicazioni e le esigenze - sia andato proprio in questa direzione: opere, digitale, ambiente e sociale. Faccio un'ultima considerazione generale, per poi chiudere con una più specifica. Chiaramente ci siamo accorti di una cosa: le stesse indicazioni di semplificazione in un quadro normativo generale si scontrano con la sedimentazione normativa che, a livello regionale, sulle materie di legislazione concorrente si è stratificata nei vari territori. Modificare un quadro normativo nazionale determina quindi delle conseguenze diverse a seconda dei territori nei quali tali modificazioni vanno a intervenire, perché c'è una legislazione regionale, ci sono norme che si sono sviluppate, c'è per così dire una traiettoria che da tempo si è definita e che bisogna vedere come incrocia e raccoglie le modifiche del quadro normativo nazionale che andiamo a inserire. L'aspetto sul quale voglio concludere riguarda un tema che ho seguito anche in Commissione sanità, quello cioè delle infrastrutture sociali e sanitarie, vale a dire di come riusciremo in tempi brevi a mettere in campo le risorse che arriveranno e a determinare una risposta infrastrutturale sul piano sanitario e sociale. Una delle questioni che abbiamo raccolto e che abbiamo fatto oggetto di un emendamento, condiviso peraltro anche dalle altre forze politiche, riguarda proprio l'individuazione di una semplificazione, di un percorso più rapido che consenta di intervenire sul patrimonio edilizio esistente, oltre che su quelle zone nelle quali, dal punto di vista urbanistico, sono state individuate delle potenzialità nel raccogliere esigenze di ristrutturazione (può trattarsi anche di zone dismesse), ma anche di ricucitura del tessuto urbanistico, al fine di insediarvi infrastrutture sociali, dalle RSA agli ospedali, agli ostelli per l'università, all'edilizia sociale, alle infrastrutture sportive, che hanno comunque una valenza sociale per la comunità. Da questo punto di vista c'è tanto patrimonio pubblico e c'è anche tanto patrimonio pubblico-privato, perché nel nostro Paese ci sono società partecipate: spesso, a livello locale, la valorizzazione del patrimonio edilizio è avvenuta attraverso società che coinvolgono anche i privati. Ebbene, queste potenzialità vanno messe in circolo, vanno attivate, e lo possiamo fare in modo utile e significativo attraverso l'intervento che è stato inserito nel decreto semplificazioni. Concludo davvero dicendo che - a mio avviso - dobbiamo tenere ben presenti gli elementi generali di cui ho detto all'inizio. Noi oggi abbiamo questo compito: il nostro obiettivo principale è mettere a terra le risorse che ci vengono dall'Europa sui temi dell'ambiente, del sociale e del digitale e il decreto semplificazioni va in questa direzione. Il lavoro fatto dal Governo è positivo e credo che il contributo del Parlamento abbia rappresentato un arricchimento favorevole. Sta ora a noi la responsabilità di fare in modo che nei prossimi mesi si vedano i risultati concreti di questo lavoro di impostazione.
2020-09-08	PD	FedeliValeria	Signor Presidente, signor Ministro, signor Presidente della Commissione femminicidio, credo che quello di cui stiamo discutendo oggi non sia affatto il risultato di un'indagine qualsiasi. Mi permetto dunque di rivolgermi a lei, presidente Calderoli, per chiederle di farsi tramite nei confronti della Presidenza del Senato affinché la relazione e il lavoro della Commissione, che hanno visto uno straordinario impegno unitario di tutte le forze politiche, senza primogenitura - io sono d'accordo su questo, perché questo è il grande lavoro fatto dalla Commissione - diventino di tutto il Parlamento. Le chiedo quindi di fare avere il rapporto e i risultati dell'analisi e dell'indagine della Commissione anche alla Camera dei deputati. Mi permetto di sottolineare un ulteriore aspetto e mi rivolgo anche al Presidente della Commissione e a tutte le componenti e i componenti, oltre che a lei, Presidente, e al ministro Bonetti. Nella scorsa legislatura abbiamo dovuto scegliere di istituire questa Commissione solo monocamerale, ma il disegno di legge che ne proponeva l'istituzione chiedeva invece una Commissione bicamerale. Infatti, come si è dimostrato con lo straordinario lavoro che avete fatto, questa Commissione svolge un ruolo di indagine per cogliere costantemente i cambiamenti, l'attuazione delle nostre leggi ma anche le necessarie implementazioni, come previsto dalla Convenzione di Istanbul, nonché dalla legge dello Stato italiano n. 77 del 2013, per realizzare ciò che si determina necessario. Il lavoro che avete svolto ha uno straordinario valore. Mi piacerebbe poter nominare, a partire dal presidente Valente, ciascuna e ciascun componente, perché vi siete presi la responsabilità di fare un lavoro che serve al Parlamento, al Governo, ma soprattutto a tutto il Paese. Ciò che è emerso, e che la relazione del Presidente a mio avviso mette particolarmente in luce, è di straordinaria innovazione ed è frutto di una capacità di lettura della storia e della realtà dei centri antiviolenza e delle case rifugio. Quanto emerge da questa indagine è un punto di straordinaria innovazione e importanza, ma poi bisogna essere conseguenti; lo dico in questa sede al Ministro che, intervenendo prima, si è assunta la responsabilità dell'attuazione. È un obiettivo che in questo Paese non è presente nemmeno nel dibattito pubblico, né nell'azione politica del Parlamento e del Governo: i centri antiviolenza e le case rifugio devono vedere impiegato personale qualificato e, in quanto tale, riconosciuto e retribuito. Non è soltanto un fatto di programmazione e di aumento dell'investimento economico; stiamo parlando dell'economia della cura da parte di persone con specifiche competenze. Quando si parla di specifiche competenze si chiama in causa anche tutto il sistema formativo del nostro Paese: ci sono competenze complesse, che riguardano la presa in carico e l'accoglienza. Questo significa introdurre pienamente nell'ambito dei percorsi formativi universitari - lei lo sa, Ministro, perché abbiamo avviato un lavoro su questo - competenze specifiche per svolgere queste mansioni. Con questa indagine e con la relazione che il Presidente ha reso in questa sede a nome di tutta la Commissione noi stiamo avviando una svolta, che deve servire anche per gli investimenti che devono essere fatti attraverso i progetti, nell'ambito di un ragionamento di sistema-Paese sul recovery fund. Noi dobbiamo sapere che questa è una parte decisiva dell'investimento sull'economia della cura, sui servizi per la cura delle persone, in questo caso, ovviamente, per le donne che subiscono violenza e per i bambini che purtroppo assistono a violenza, oltre che per gli orfani di femminicidio. In questo intreccio c'è una visione, di cui continuo a ringraziare questa Commissione. Infatti, il riferimento all'intreccio con gli altri servizi implica proprio il più grande investimento che questo Paese possa fare. Aggiungo un'ulteriore riflessione: non si può tenere separato il discorso sui punti di fondo per la crescita di questo Paese attraverso nuovi paradigmi, come quello concernente la centralità dell'occupazione delle donne, dall'investimento sui centri antiviolenza, qualificandone competenze e professionalità. Allo stesso modo, per immettere nel mercato il lavoro delle donne, ovviamente fondato su una libera scelta, noi dobbiamo liberare le donne dai lavori di cura e far diventare i lavori di cura un elemento dell'economia e della professionalità. Questo è un intreccio molto forte: pensate alla sanità e alla scuola, che vedono una maggioranza di lavoro femminile. C'è un intreccio oggettivo e, quindi, ci sono il tema dei servizi e delle figure professionali come gli assistenti sociali, che sono a maggioranza femminile, e di tutta quella rete di servizi che stanno nei territori e che la stessa proposta di risoluzione riconosce come punto di intreccio di servizi. Anche per questa ragione il Partito Democratico vota convintamente la relazione e la risoluzione presentata, ma con un ultimo impegno. Questa volta, con la risoluzione in esame su questi temi, e non solo perché stiamo parlando del dolore, della sofferenza e del superamento di un dolore - una sofferenza e una situazione strutturale in questo Paese perché parla del rapporto di potere diseguale tra uomini e donne - noi abbiamo bisogno che ci sia la presentazione di azioni concrete da parte del Governo. Immagino che la Commissione e il Parlamento andranno avanti su questo lavoro perché è di loro competenza. Possono essere anche promotore e promotrice ovviamente di proposte, come ha fatto già la Commissione con questa risoluzione. Le scelte devono avvenire fra poco tempo e riguardare risorse, cambiamento e investimenti. Ce lo chiedono le donne di ogni colore politico e ogni realtà sociale perché, purtroppo, la violenza degli uomini sulle donne non si distingue tra classi sociali, di età e condizioni economiche. È un punto che riguarda tutta la società. Di questo dobbiamo scegliere di fare il più grande investimento del nostro Paese. L'economia della cura con il recovery fund - secondo me - è il tema che risponde all'importante relazione e allo straordinario lavoro che avete svolto come Commissione femminicidio.
2020-09-09	LN	BossiSimone	Rispondete a queste domande: vogliamo i nomi e i cognomi dei responsabili. Li vuole il popolo italiano e li dobbiamo ai nostri cari, ai miei e nostri amici, al popolo lombardo e alla sanità lombarda, che più di tutti ha pagato il conto in questa drammatica epidemia.
2020-09-23	FI	MalanLucio	Non possiamo, infatti, per dare un'idea di sicurezza, mantenere delle misure strette rispetto a ciò che magari la stessa Organizzazione mondiale della sanità suggerisce, come ad esempio una riduzione della quarantena, che so che il qui presente vice ministro Sileri ha proposto.
2020-09-23	FI	ModenaFiammetta	Abbiamo avuto degli avvisi da questo punto di vista: lo abbiamo visto per la scuola in sei mesi - ma fino all'ultimo momento non si sapeva - per i trasporti, ma non possiamo più vederlo per la sanità. Avendo capito che la pandemia non è più un'ipotesi astratta di scuola, ma è un qualcosa che può comunque colpire - sia che venga causata da questo o da altri virus - il punto sostanziale è che dobbiamo essere pronti ad affrontare la situazione. Non è quindi lo stato di emergenza la questione fondamentale, ma capire se abbiamo ospedali pronti. Su questo deve riferire il Presidente del Consiglio. Questo è ciò che dobbiamo sapere
2020-09-23	FI	ModenaFiammetta	Non si tratta di un'emergenza, come lo è - ad esempio - un evento calamitoso, per cui lo stato di emergenza si delibera perché l'evento si è verificato. Si tratta di qualcosa di diverso, perché in questo caso si vogliono prevedere delle urgenze. Il nostro pensiero e la differenza sostanziale li ha specificati molto bene il senatore Malan nel suo intervento e quindi non torno sull'argomento. Il dato di fatto, però, è che esiste una storia quando parliamo del termine del 15 ottobre. Se il Governo avesse almeno presentato un piano chiaro sulla sorveglianza epidemiologica e avesse riferito al Parlamento sullo stato dell'arte della situazione dei vaccini e su come la sanità si è preparata, nel caso di un ritorno della fase acuta dell'epidemia, allora avrebbe un senso questo rapporto basato sulle date che prevedono lo stato di emergenza fino a un certo momento. Così però non ha senso, perché è perlopiù dai programmi televisivi che apprendiamo la situazione relativa ai vaccini o alla preparazione del sistema sanitario.
2020-09-23	LN	CantuMariaCristina	Se volete un esempio ulteriore a tutti quelli che vi sono già stati fatti, c'è il rimborso dell'IVA, istanze che, con la scusa del lockdown e dello smart working, non vengono neppure prese in considerazione: anche questo non solo non aiuta, ma affossa l'economia reale perché, in un momento di così alta tensione, rimettere in circolazione liquidità sarebbe il "primo comandamento". Signor Presidente, mi avvio alle conclusioni. È quindi di tutta evidenza che ci si trova di fronte a una condizione nella quale non vi dimenticate di chiedere alle imprese e ai cittadini l'assolvimento dei loro obblighi, ma non vi sembra sia ancora giunto il momento di riequilibrare il rapporto tra Stato e cittadini, secondo il principio del «io faccio quel che dico, ma tu fai quel che devi». Assistiamo alla rivendicazione degli adempimenti fiscali e all'imposizione delle restrizioni sui comportamenti individuali, ma lo Stato continua a non assolvere ai suoi doveri, incapace di trasformare in un'opportunità di crescita gli investimenti in sanità, con una strategia sanitaria a valenza economica di riqualificazione e autentica prevenzione, realizzabile solo evitando gli sprechi, cosa che continua a non essere fra le priorità di questo Governo. Ci sembra che ce ne sia abbastanza!
2020-09-23	LN	FregolentSonia	Potete raccontare al mondo che avete vinto alle ultime elezioni, ma la realtà è che la vostra emorragia di consensi è inarrestabile. Dov'è la vostra onestà morale? Gli italiani non vi vogliono più, ma voi continuate sadicamente ad imporre la vostra presenza e intanto - lo dico soprattutto ai parlamentari del Gruppo MoVimento 5 Stelle - dilapidate i vostri voti facendovi lentamente cannibalizzare dal PD, ben più scafato di voi incapaci. Che triste epilogo il vostro! Volete vedere gli italiani con il cappello in mano in attesa dei vostri bonus, vero? Ma vi sbagliate. Gli italiani hanno molta più dignità di quanto pensiate. Gli italiani vogliono un Governo all'altezza di un nuovo patto con lo Stato, che preveda l'abbattimento del cuneo fiscale per tutti, per aiutare finalmente le aziende senza che scappino all'estero per la pressione fiscale; un patto per evitare che le partite IVA si estinguano; un patto per i lavoratori che non potrete tenere per sempre in cassa integrazione, per i pensionati che non arrivano a fine mese. Dovete vergognarvi. Dopo otto mesi lo avete un piano pandemico? Quale idea di sanità avete? Dov'è che collocate l'individuo nella vostra visione della sanità? In tutti i provvedimenti parcellizzati che mettete in campo per sistemare gli amici vi siete dimenticati delle persone. È chiedere troppo dare il proprio contributo per una sanità che metta al centro il paziente? Siete qui a chiedere una proroga dello stato di emergenza, ma perché invece non avete lavorato ad un piano organico e strutturato? Vi rendete conto del disastro che state facendo nella scuola, con un Ministro che dopo sette mesi è riuscito a far iniziare le scuole senza insegnanti, ma con i banchi a rotelle che permettono ai ragazzi di correre per i corridoi e di giocare agli autoscontri
2020-09-23	M5S	GarrutiVincenzo	Signor Presidente, colleghi, all'indomani della prima ondata di emergenza il 74 per cento degli italiani giudicava positivamente il modo con cui il Governo aveva gestito la crisi da coronavirus; si tratta di uno dei valori più alti fra le grandi economie avanzate, secondo quanto riportato da un sondaggio condotto in 14 Paesi dal Pew Research Center. Non è un segreto per nessuno che la gestione italiana è stata giudicata positivamente dalla stampa mondiale: a marzo l'Italia e la Spagna erano l'epicentro della pandemia da Covid-19; al culmine delle proprie epidemie la Spagna registrava quasi 10.000 casi al giorno e l'Italia più di 6.500; entrambi i Paesi hanno riportato la situazione sotto controllo con una combinazione di leadership, umiltà, partecipazione attiva di ogni membro della società e un approccio globale; entrambi i Paesi hanno affrontato una situazione scoraggiante, ma l'hanno capovolta; lo ha detto il direttore generale dell'Organizzazione mondiale della sanità in conferenza stampa a Ginevra. Di questa corretta gestione stiamo sentendo ancora oggi le ricadute positive: mentre gli altri Paesi sono quasi vicini a nuove chiusure, in Italia si sono tranquillamente potute tenere le consultazioni elettorali e l'indice RT è ancora oggi fra i più bassi d'Europa. L'emergenza non è conclusa e anzi ci prepariamo ad un periodo non facile in cui sarà importantissimo agire beneficiando di quanto abbiamo appreso nei mesi trascorsi. Abbiamo tutti il dovere di non vanificare gli effetti positivi ottenuti grazie ai sacrifici enormi che i cittadini italiani hanno compiuto, con un senso di responsabilità che ha in parte stupito il mondo ma che ci viene oggi riconosciuto. Contenere e contrastare l'emergenza rimangono azioni imperative per preservare la salute dei cittadini, pure alla luce del graduale e giusto allentamento delle misure più restrittive che abbiamo conosciuto nei mesi scorsi. La pandemia è un processo in continua evoluzione, tale da richiedere la massima prudenza possibile. La situazione del resto del mondo è ancora drammatica e presenta anche in Europa un quadro epidemiologico particolarmente deteriorato. La centralità del Parlamento nel definire le linee di indirizzo nella gestione della fase emergenziale è indiscussa. Nel rapporto tra Governo e Camere occorre ricordare che, fermo restando quanto previsto all'articolo 2, comma 1, del decreto-legge n. 19 del 2020. Secondo tale disposizione, il Presidente del Consiglio dei ministri o un Ministro da lui delegato devono illustrare preventivamente il contenuto dei provvedimenti da adottare, al fine di tener conto, così come è stato fatto, di eventuali indirizzi dalle stesse formulati e, ove non sia possibile per ragioni di urgenza connesse alla natura delle misure adottate, comunque il Governo riferisce successivamente. Superata quindi l' impasse creatasi nel primo periodo, dovuta non certo alla malafede ma alla concitazione e alla gravità del momento, mi appello a tutti affinché si possa agire con la massima fiducia e collaborazione. Ho sentito polemiche sterili anche in relazione ai rapporti tra Presidente del Consiglio e servizi segreti (le abbiamo ascoltate poc'anzi); l'audizione di ieri, durata oltre due ore, del presidente del Consiglio Giuseppe Conte presso il Copasir va nella medesima direzione di trasparenza istituzionale a cui il Governo si è sempre attenuto; qualora dovessero emergere criticità, così come affermato dallo stesso Copasir in un comunicato a margine dell'audizione, l'obiettivo sarà quello di intervenire sulle norme della legge n. 124 del 2007 in materia di nomina dei direttori delle agenzie di informazione e sicurezza, in uno spirito di collaborazione che non può e non deve mancare. Oltre a questo, è comunque emersa l'esigenza, superando le logiche emergenziali e contingenti, di avviare quanto prima un'organica azione di aggiornamento della legge stessa, al fine di adeguarla all'evoluzione del quadro istituzionale e alle nuove minacce per la sicurezza. Quindi, colleghi, basta con illazioni infondate, che non fanno bene al nostro Paese, che ora ha ben altre priorità. È sotto gli occhi di tutti la trasparenza con cui questo Governo sta agendo e continuerà a farlo, così come è ben chiara la vostra costante volontà di delegittimare il lavoro svolto dal presidente Conte e da questa maggioranza. Il nostro Governo ha sempre agito nell'esclusivo interesse della salute di tutti noi. Oggi siamo chiamati a garantire continuità alla condotta dell'Esecutivo che, guidato da principi di adeguatezza e proporzionalità, ha permesso di adottare azioni fondamentali di assistenza ai cittadini, così come interverrà nella tutela dei lavoratori fragili, che rappresenta una priorità di questo Parlamento e di tutto il Governo. Il provvedimento che stiamo votando, dunque, è questo, abbiamo tutti il dovere di ribadirlo: non significa andare verso un nuovo lockdown, ma esattamente il contrario. Stiamo lavorando per impedire in maniera preventiva che ciò possa avvenire. Mi avvio alla conclusione, Presidente. I numeri in Italia e nel mondo e l'assenza di un vaccino o di un'efficace terapia farmacologica ci dicono che non possiamo abbandonare il senso di responsabilità che ci ha guidati finora. La proroga dello stato di emergenza è una scelta dettata dal bisogno di sicurezza che si impone in un Paese che si vuole avviare gradualmente alla normalità; è un passaggio determinante che incide su questioni cruciali per la comunità. Per questi motivi, annuncio il voto favorevole del Gruppo MoVimento 5 Stelle.
2020-09-23	M5S	NaturaleGisella	Signor Presidente, signori rappresentanti del Governo, onorevoli colleghi, il 31 maggio il primario del San Raffaele di Milano, Alberto Zangrillo, ha dichiarato: «Il Covid-19 non esiste più. Qualcuno terrorizza il Paese». Quattro mesi dopo, nel mondo vengono quotidianamente scoperti altri 315.000 nuovi positivi e in Italia più di 1.500. Il 21 agosto, il leader della Lega Matteo Salvini, ha detto: «Ora il Covid-19 è gestibile senza allarmismi. È assurdo parlare di emergenza e mancanza di emergenza. Questo è terrorismo per mantenere il potere». Sono le stesse frasi che abbiamo risentito poc'anzi in Aula. Terrorismo è quel che cerca di fare qui la Lega da alcuni anni a questa parte, spaventando gli italiani per racimolare consensi, inventandosi paure che non hanno riscontro - queste sì - da nessun dato ufficiale. Per quanto riguarda il mantenimento del potere, gli italiani con questa tornata elettorale sono stati chiari: il Governo deve andare avanti. E lo hanno comunicato in maniera democratica: altro che colpo di Stato. Sono alcuni mesi che una parte della politica, dell'informazione e dell'opinione pubblica ripete che il Covid-19 non rappresenta più un pericolo, che l'epidemia è passata. A marzo l'Italia era stata investita da un TIR chiamato coronavirus e tutti noi temevamo per il nostro futuro; secondo gli oppositori al Governo, oggi non è più così e il pericolo è scampato. A marzo tutti noi tolleravamo lo stato di emergenza proprio in virtù di quella realtà; oggi molti lo giudicano un'imposizione degna di uno Stato totalitario. Dobbiamo smetterla di essere antiscientifici e con la memoria corta. A marzo nel mondo si contavano meno di 100.000 nuovi casi giornalieri di Covid-19; oggi sono più di tre volte tanto. Il coronavirus sta mietendo vittime ovunque. I contagiati hanno superato quota 31 milioni e i morti stanno per varcare la soglia psicologica di un milione: un milione di vittime che sarebbe stato in buona parte evitabile se i Governi di tanti Paesi avessero preso seriamente la lotta all'epidemia, se avessero avuto il coraggio che ha avuto il Governo italiano. Il nostro Governo ha adottato provvedimenti straordinari di necessità e di urgenza - come stabilito all'articolo 77 della Costituzione - aventi forza di legge, senza penalizzare il ruolo centrale del Parlamento. Ha messo in atto uno strumento efficace rispetto ad una situazione in perenne cambiamento, che richiedeva continui aggiornamenti su regole e azioni da intraprendere; norme da alcuni giudicate restrittive e che, invece, sono a protezione della salute. Tanti, troppi esponenti politici che si trovano in quest'Aula accusano il Governo di aver distrutto l'economia: punti di vista miopi e poco attenti al quadro complessivo. Le previsioni qualche mese fa davano il PIL in calo del 12 per cento. Grazie al comportamento restrittivo del Governo, oggi quegli stessi organismi nazionali e internazionali dicono che la ricchezza prodotta dal Paese diminuirà del 9 per cento. Magari alla fine dell'anno l'economia italiana avrà avuto un rimbalzo ancora maggiore rispetto al 3 per cento attuale. Le regole rigide imposte dal Governo grazie all'esistenza dello stato di emergenza permettono all'Italia di avere una ripresa economica migliore rispetto agli altri Paesi europei. Noi ne siamo usciti prima, meglio e soprattutto con minor rischio di una seconda ondata. Pensate al contraccolpo psicologico ed economico che stanno subendo gli imprenditori del Regno Unito in questo momento. E che dire di quelli della Spagna, della Francia, di parte della Germania, del Belgio e dell'Olanda? C'è poi la questione sanitaria. Chi ha una visione miope delle cose giudica le questioni sanitarie come temi che riguardano solamente la salute delle persone, non rendendosi conto che una società sana dal punto di vista medico è anche più florida dal punto di vista economico. Ogni persona che va in ospedale per curarsi rappresenta un costo non da poco per la società. Tenere il Covid lontano dai nostri concittadini vuol dire proteggere la salute e non solo, in quanto significa anche proteggere i conti di questo Paese. Il coronavirus, oggi come non mai, sta circolando in tutto il mondo, mettendo in ginocchio, uno dopo l'altro, decine di Paesi. Il Covid ci ha dimostrato che un'epidemia da coronavirus non conosce confini ed è in grado di spostarsi in meno di ventiquattr'ore da un continente all'altro e di diffondersi all'interno di un piccolo territorio con una velocità sorprendente, che purtroppo abbiamo vissuto sulla pelle di tanti di noi. L'esperienza ci ha insegnato che la rapidità della reazione da parte delle autorità è uno degli elementi chiave per riuscire a contenere il contagio. L'esperienza ci ha anche insegnato che il miglior antidoto al Covid, in attesa della cura, resta il distanziamento sociale, che è garantito da una serie di regole possibili solo grazie all'esistenza dello stato di emergenza. Quando questo cesserà, quelle regole decadranno. Le regole per la gestione del Covid nelle scuole sono possibili solo grazie all'esistenza dello stato di emergenza; la limitazione di spettatori negli spettacoli dal vivo è possibile solo grazie all'esistenza dello stato di emergenza. Lo smart working utilizzato in maniera massiccia, la cassa integrazione straordinaria a protezione dei dipendenti di piccole aziende, il divieto di licenziamento, le proroghe alla stipulazione di contratti di lavoro autonomo per personale medico e infermieristico: sono tutte cose possibili solo grazie all'esistenza dello stato di emergenza. È di questi giorni l'ennesimo elogio da parte dell'Organizzazione mondiale della sanità al Governo italiano, indicato come il più virtuoso degli Esecutivi in Europa e nel mondo democratico. In Francia i contagi giornalieri hanno superato nuovamente quota 10.000, in Germania quota 2.000, nel Regno Unito 4.000, in Belgio e Olanda, che hanno una popolazione molto inferiore alla nostra, quasi 2.000; Israele è di nuovo in lockdown. È vero, lo stato di emergenza non è accettabile in condizioni normali. È vero, lo stato di emergenza è da augurarsi finisca al più presto e resti nei nostri ricordi, sperando che il suo spettro non ritorni più nel futuro. Questi però non sono tempi normali: questo è il tempo della pandemia, questo è il momento di cercare di impedire che lo tsunami travolga ancora una volta l'Italia, come sembra sia facendo nei Paesi nostri vicini. È per questo che lo stato di emergenza è necessario e non rappresenta un pericolo, se non per coloro che si nutrono della paura e del fatalismo sconsiderato.
2020-09-23	PD	BoldriniPaola	Negli altri Paesi, tutti i giorni si vede l'aumento del trend dei contagi, in controtendenza rispetto a ciò che sta da noi succedendo. A tale proposito, anche se mi dispiace tanto - ad esempio - per i cittadini francesi, devo dire che, nonostante il Governo sembri lontano da tali prese di posizione, si sta tornando a pensare che ai cittadini che arrivano nel nostro Paese dalle zone a rischio bisogna fare i tamponi. Si tratta di un controllo ulteriore per contenere i contagi. Non parliamo poi dei Paesi oltre l'Oceano Atlantico che si stanno davvero trovando in situazioni imbarazzanti dato che, purtroppo, alcun provvedimento è stato preso, a differenza di quanto ha fatto il nostro Paese, con tutte le polemiche relative alla mancanza di libertà e sulle mascherine; polemiche che, purtroppo, sono oggetto di una eccessiva attenzione anche mediatica, considerando il fatto che ci sono tanti cittadini molto bravi - questo lo dobbiamo dire - che si comportano civilmente anche nelle situazioni più normali della vita quotidiana, mettono la mascherina, rispettano le distanze richieste e mantengono le accortezze necessarie a evitare il contagio. Sappiamo che i provvedimenti presi sono stati efficaci perché la nostra situazione è positiva rispetto a quella degli altri Paesi. Ritengo che tutti i provvedimenti che abbiamo portato all'attenzione del Parlamento - come è stato detto molto bene prima dai miei colleghi - come aver dato la possibilità di assumere specializzandi, di aver aggiunto nuovi posti letto nelle terapie intensive, aver implementato le cosiddette USCA, cioè le unità speciali di continuità assistenziale sui territori, abbiano davvero dato esito positivo. Stiamo dunque parlando di qualcosa che è già avvenuto, che abbiamo già messo in pratica e che ha dato gli effetti di cui oggi tutti possiamo essere contenti. Il provvedimento al nostro esame, quindi, non andrà a scardinare chissà cosa. È un provvedimento che concluderà, con la sua giusta efficacia, quanto è stato messo in campo negli ultimi mesi. Anche la presa in carico delle delibere da parte delle Regioni ha prodotto in alcune di esse effetti positivi, mentre in altre effetti negativi (l'effetto della riapertura delle discoteche in Sardegna credo sia sotto gli occhi di tutti), e comunque ha dato la possibilità ai territori di interagire direttamente con normative che davano un input a livello nazionale e che poi si potevano migliorare, anche se spesso, purtroppo, sono state peggiorate. Tutte le polemiche degli ultimi mesi non hanno avuto effetti rilevanti dal punto di vista legislativo ma anche sugli equilibri tra maggioranze e minoranze. Abbiamo sentito le polemiche, abbiamo visto gente in piazza manifestare contro l'uso delle mascherine, i cosiddetti negazionisti. Ho partecipato ad alcune iniziative - come sapete - in ambito sanitario relative a persone aventi problemi di immunodepressione e che devono essere tenute davvero lontane dal contagio. Devo dire che le persone, quando manifestano contro una norma che tutela la salute, andando contro l'opinione pubblica, dovrebbero riflettere - come per il tema dei vaccini - e pensare a coloro i quali non possono scegliere e sono obbligati a una certa condizione. Non devono manifestare contro l'uso della mascherina solo perché vogliono essere liberi, perché indossarla rappresenta una forma di rispetto nei confronti di chi non può decidere e deve obbligatoriamente proteggersi per tutelare la propria salute. Se si riesce a tutelare quelle persone grazie alle attenzioni di tutti gli altri, credo che questo possa davvero rappresentare il grande senso civico della popolazione. La cosa più pericolosa che si può fare in questo momento è abbassare la guardia e dire che, in virtù della libertà, si può fare quel che si vuole. No: ribadisco che la salute viene prima di tutto. Credo che una proroga dei tempi dell'emergenza - ribadisco, con efficacia fino al 15 ottobre - sia importante, anche perché dovremo riprendere la nostra vita normale. Devo dire che stiamo arrivando alla quasi normalità: se pensiamo che tutti portiamo ormai ogni giorno la mascherina e ci laviamo frequentemente le mani, un cambiamento è già avvenuto. Devo dire davvero «grazie» anche a tutto il comparto della scuola, ma soprattutto ai ragazzi e ai bambini, che davvero si stanno comportando diligentemente, dando un esempio importantissimo. Quindi, abbiamo fatto benissimo a riaprire le scuole, pur con tutte le criticità. Bisogna anche cercare di capire che era essenziale farlo, perché il nostro Paese, attraverso la scuola e l'educazione, può fare passi grandi, perché il futuro viene da quei ragazzi che oggi vanno a scuola in maniera diligente. Credo che questo sia davvero un passaggio importante che noi dobbiamo fare, sul quale - lo ribadisco - non ci sono ripensamenti, perché non c'è bisogno di discutere di niente rispetto al provvedimento. Del resto, i provvedimenti che perderanno efficacia stanno scemando pian piano. Oltre alle tantissime cose importanti che non menziono, perché sono state ricordate sia dalla relatrice che da altri colleghi intervenuti, è stata tenuta in considerazione anche la possibilità di svolgere in presenza - è uno dei punti discussi anche nei passaggi successivi - i convegni per medici e personale sanitario. Ritengo infatti molto importante - è uno dei tanti bisogni che abbiamo - l'aggiornamento dei professionisti in sanità, perché dai primi mesi in cui è scoppiata l'epidemia sono cambiate tantissime cose e, quindi, l'aggiornamento del personale sanitario (i medici in primis, ma anche infermieri ed altri) è importante. Come avete visto, anche nella comunità scientifica vi è stato un cambiamento in corso d'opera. Sono state tenute in considerazione tante tematiche importanti e, quindi, questo provvedimento - a mio parere - deve essere approvato, perché ormai stiamo andando verso la scadenza del 15 ottobre. PRESIDENTE. È iscritta a parlare la senatrice Modena. Ne ha facoltà.
2020-10-05	FI	DamianiDario	Signor Presidente, onorevole rappresentante del Governo, colleghi senatori, ci ritroviamo in quest'Aula in un momento particolare per approvare l'ennesimo provvedimento d'urgenza di questo Governo. Lo facciamo, come dicevo, in un momento particolare perché in queste ultime settimane abbiamo assistito ad un ritorno forte dei contagi e dell'emergenza sanitaria e quindi, di conseguenza, anche dell'emergenza economica, anche perché domani ascolteremo il Ministro della sanità che ci parlerà dei nuovi provvedimenti del Governo e del Presidente del Consiglio su quelle che potrebbero essere le eventuali ulteriori restrizioni per fronteggiare l'emergenza sanitaria ed economica.
2020-10-05	FI	GalloneMariaAlessandra	Signor Presidente, mi lasci ancora un minuto e mezzo per terminare l'intervento. È il tempo dell'audacia e dell'impegno. Domani non ci saranno medici a sufficienza; domani non ci sarà lavoro per tutti. E invece noi cosa facciamo? Ci rendiamo ridicoli stanziando 50 centesimi a testa per la formazione di casalinghe e «casalinghi» (che oggi è ancora l'accezione di utensile da cucina). Ma allora non si farebbe prima a reintrodurre l'economia domestica a scuola? Cari giovani, rivendicate le pari opportunità contro l'uno vale uno senza senso, valorizzando invece le differenze: il paradigma va invertito. Pari opportunità per tutti non vuol dire livellare tutto verso il basso ma, al contrario, innalzare la possibilità di ognuno dando modo a tutti di accedere ai servizi migliori. Penso alla Regione Lombardia, alla dote scuola, al sistema integrato della sanità; tante state facendo per affossare la Regione Lombardia comportandovi come quel marito che... insomma, lo sapete. Senza un progetto, una coppia scoppia; senza progetto, una città diventa un agglomerato di edifici; senza un progetto, una Nazione sopravvive a ruota delle scelte decise per altre ragioni.
2020-10-05	FdI	ZaffiniFrancesco	Colleghi, siccome mi occupo di sanità - sono membro della Commissione igiene e sanità e sapete che spesso intervengo in Aula su questo tema - voglio trattare del famoso provvedimento delle liste d'attesa. Sapete che c'è un problema enorme, che era ante Covid, ovvero l'enorme quantità di trattamenti diagnostici e non solo, anche sanitari, in gravissimo ritardo. Pensate quanto può essere grave attendere sei mesi per una tac oncologica; quanto può essere drammatico per quella persona, che ovviamente racimola il danaro necessario e poi va a fare l'esame dal privato evidentemente, visto che è in ballo la pelle. Pensate a tutti i trattamenti che abbiamo sospeso: quelli chirurgici, oncologici, tutti quelli per il vasto popolo dei cardiopatici. Con il Covid abbiamo accumulato una serie enorme di ritardi gravissimi, che comporteranno danni dal punto di vista terapeutico - ormai questo è stato evidenziato da tanti della comunità scientifica - che ci trascineremo per anni. Come anticipato dal ministro Speranza in Aula, finalmente destiniamo una cifra consistente, un mezzo miliardo di euro tondo tondo, a beneficio delle Regioni per assorbire le liste d'attesa. Bene, primo problema: il provvedimento ha durata fino al 31 dicembre 2020. Se parlate con un bambino, magari figlio di qualche medico, vi dirà che entro il 31 dicembre 2020 di questo mezzo miliardo, se va bene, le Regioni riusciranno a spenderne il 20, il 25 o il 30 per cento, perché non è pensabile che quello che non si è fatto in anni, in una situazione ulteriormente aggravata dal Covid, venga smaltito in tre mesi. Non esiste, è una cosa senza senso, è una cosa fatta a rovescio. Non può essere, come dice in separata sede il Ministro (che nelle occasioni ufficiali si comporta invece come il quarto Pontefice d'Italia: sappiamo infatti che abbiamo due Papi, il terzo Pontefice è Conte e il quarto è Speranza; del resto, come dice il nome, egli è l'uomo della speranza e quindi mi pare assolutamente giusto che pontifichi, nelle occasioni pubbliche), che se stabilisse una durata più lunga le Regioni non spenderebbero. Che significa? Non è possibile ragionare in questi termini. Le Regioni nemmeno ci mettono le mani, perché non si può continuare a dire che vedremo poi se si proroga e che cosa accadrà. Non è possibile pensare che mezzo miliardo di euro, per l'assorbimento delle liste d'attesa, problema che risale negli anni, lo assorbiamo in tre mesi. È un insulto alla logica e all'intelligenza. Purtroppo non basta, perché i mali vengono sempre a coppia. Avete dunque elaborato un documento per la distribuzione di questo danaro e nello stesso provvedimento in esame - mi dispiace che non in Aula non siano presenti colleghi della mia Commissione, a parte la Presidente - nella tabella A ci fate vedere come andrebbe distribuito, secondo la logica e secondo il buon senso, cioè distribuendo alle Regioni in misura dell'arretrato che hanno accumulato nel tempo. C'è poi una tabella B, in cui praticamente questo concetto viene rovesciato e lo scrivete anche in grassetto, nella parte in cui si dice che la tabella B differisce da quella risultante dalle somme dell'allegato A, per la scelta di ripartire le somme complessive sulla base delle quote d'accesso, indipendentemente dall'incidenza della pandemia da Covid-19. Ma come? Si tratta di un provvedimento che aggredisce l'emergenza da Covid-19 eppure distribuite il denaro - e lo scrivete - indipendentemente dall'incidenza della pandemia da Covid-19 e dalle conseguenti riduzioni di prestazioni ad essa correlate. Ma che roba è? Nel confronto tra la tabella A e la tabella B, togliete poi 12 milioni di euro alla Lombardia e aggiungete 9 milioni di euro alla Campania, 12 milioni di euro al Lazio e 10 milioni alla Sicilia; togliete poi 8 milioni di euro al Veneto e 5 milioni di euro al Piemonte. Ma dov'è stata l'emergenza, scusate? In Sicilia e in Campania? Nei giorni scorsi è uscita una tabella dell'Autorità nazionale anticorruzione (ANAC) - non del senatore Zaffini - che ha spiegato quanto ciascuna Regione ha speso per ogni positivo. La vituperata Lombardia - io non sono lombardo e non sono neanche della Lega Nord, ma di Fratelli d'Italia - ha speso 5.000 euro per ogni positivo, mentre la Campania sapete quanto ha speso? Ha speso 76.000 euro! E voi le date più denaro. Voi togliete il denaro alle Regioni che hanno vissuto l'emergenza e l'aggiungete alle Regioni che l'emergenza non l'hanno neanche vista (quella del lockdown; poi forse adesso qualcosa cambierà). Francamente tutto ha un limite, tutto può essere opinato rispetto al buon senso. Noi abbiamo preparato due emendamenti, uno sulla scadenza, che abbiamo trasformato in ordine del giorno, e uno sulla famosa tabella. Abbiamo proposto, invece della tabella B, di adottare la tabella A. L'avete scritta voi; non ce l'avete nascosta, non siete neanche bravi e sinceri: sta qui. La tabella A tiene conto dell'arretrato, delle prestazioni sospese, della chirurgia, della diagnostica: adottate la tabella A, per una volta fate le cose fatte bene. Dopo ci sarà il problema di spendere questi denari, ma non insultate il buon senso, non insultate chi veramente ha dovuto gestire l'emergenza, chi ha riempito le televisioni e i giornali di immagini che tutti noi abbiamo stampate in testa. Questo è un affronto al buon senso. Questo è fare la politica al rovescio e non è possibile che si vada avanti ad oltranza, senza che voi stessi ve ne rendiate conto e senza che facciate appello al vostro buon senso e alla vostra capacità di entrare nel merito dei provvedimenti e di giudicarli.
2020-10-05	PD	BoldriniPaola	Già questo incipit, ovvero il fatto di utilizzare dei fondi a debito, ci fa assumere una responsabilità ulteriore rispetto al loro utilizzo. Ho sentito dei colleghi dire che occorre avere un occhio di riguardo rispetto ai giovani, perché in teoria stiamo facendo indebitare le future generazioni. Dunque dobbiamo sentire una responsabilità ulteriore, perché dobbiamo considerare che quello che facciamo potrà essere utile per il presente, ma dovrà essere assolutamente utile per il futuro. Ricordo che molti colleghi hanno parlato di interventi spot e di bonus, ma occorre avere una visione programmatica di ciò che sarà il nostro Paese dopo il Covid, perché non potrà più essere quello prima del Covid. Quindi abbiamo a disposizione ulteriori possibilità - come sappiamo bene visto che esamineremo le linee guida sul recovery fund - di attuare una riorganizzazione del Paese, proprio grazie ai cambiamenti che dovremo realizzare. Quindi, non serve più intervenire a spot, come dicono i colleghi, ma occorre trovare una nuova valutazione di quello che dovrà essere il nostro Paese: questa è la sfida più importante. Dovevamo mettere mano nella maniera più assoluta a tutto quello che è stato fatto nel decreto-legge agosto, soprattutto in tema di lavoro, perché era questa la linea guida del decreto. Ricordo che sono stati fatti investimenti importanti per predisporre la fase di ripartenza del Paese, con un'economia che stava arrancando. La stiamo però facendo ripartire e credo che tutti i colleghi conoscano le stime, che indicano una crescita: è una piccola crescita, ma ci stiamo riuscendo. Ricordo anche che abbiamo toccato il tema del lavoro in maniera esaustiva, anche per quanto riguarda i temi che a me premono particolarmente, come la sanità. Ricordo i lavoratori fragili, con quell'emendamento importante, di cui ha parlato il relatore Errani all'inizio della seduta. Tale emendamento ha portato ad una sensibilità maggiore per le persone che di fronte al Covid sono più fragili. Quindi credo davvero che stiamo facendo il nostro dovere. Anche se ascoltando molti degli interventi che mi hanno preceduto non sembra sia così, voglio sottolineare il grande lavoro fatto in Commissione bilancio. Se andate a scorrere gli emendamenti approvati in Commissione, ne troverete tantissimi proposti dalla minoranza e quindi si tratta di un lavoro alacre, fatto insieme. Dai discorsi che ho sentito qui, in Assemblea, sembra che siamo stati sempre contrari e che non abbiamo accettato nulla. Andate a vedere gli emendamenti, perché i nomi dei firmatari, che rappresentano la minoranza e la maggioranza, li conoscono tutti. Credo quindi non sia corretto avere questo tipo di atteggiamento. Certo, si fa il gioco delle parti, per carità di Dio, ma non è corretto nei confronti dei relatori, che davvero hanno accolto tutte le istanze e hanno ascoltato tutte le esigenze, che venivano anche dalla minoranza. Dei temi riguardanti l'economia e il lavoro affrontati dal provvedimento in esame hanno già parlato i miei colleghi e dunque mi concentrerò soprattutto sui temi della sanità, che sono quelli che trattiamo nella Commissione di cui faccio parte. In questo periodo non possiamo dimenticare le energie spese da tutto il nostro personale sanitario, che ancora in questo momento, in cui sta ritornando la pressione del Covid sulle nostre strutture, si sta impegnando tantissimo. Quindi il fatto di aggiungere ulteriori risorse al Servizio sanitario nazionale è stato molto importante. Mi rivolgo proprio al collega intervenuto prima (e mi dispiace non sia adesso in Aula) che ha parlato di liste d'attesa. Dobbiamo giustamente dire che è il momento di eliminare le liste d'attesa, perché purtroppo il Covid-19 non ha fermato le altre malattie, che - ahimè - hanno continuato anche in maniera preponderante per chi soffriva di patologie gravi, purtroppo. Vi è quindi l'obbligo di dover mettere mano a questo. Ricordo che non sono stati stanziati fondi tanto per inserire dei dati, ma sono stati fatti dei rilievi attraverso il Ministero della salute, che ha individuato nelle varie Regioni qual era il disavanzo delle liste d'attesa da evadere. Credo quindi sia stato fatto un buon lavoro, ovviamente in collaborazione con Agenas. Ricordo che è all'esame del Parlamento anche un provvedimento a sostegno di questa Agenzia, punto di raccolta di dati fra l'Agenzia e lo Stato (il Ministero della salute) e le Regioni. Sono dati importanti, che non risolveranno il problema - certo che no: avremo ancora le liste d'attesa - ma ci fanno capire che, a questo punto, come dicevo prima, dobbiamo riorganizzare il nostro Sistema sanitario nazionale. Purtroppo infatti sono emerse notevoli diseguaglianze, anche fra Regioni, e questo dobbiamo continuare a dirlo. Uno degli interventi che mi ha maggiormente dato soddisfazione, anche grazie ai colleghi e al Ministero della salute che l'hanno sostenuto, è quello che mette mano davvero al sistema territoriale della sanità. Mi riferisco ad un emendamento approvato, concernente il potenziamento dei distretti sanitari. I distretti sanitari sono il luogo in cui insistono i servizi più prossimi al cittadino. Come ha detto il Ministro della salute in audizione in Commissione, una sanità di prossimità, che sia più vicina ai cittadini, è ciò cui dobbiamo tendere. Dobbiamo potenziare quei servizi, ma (anche su questo fronte sta cambiando il paradigma) non calando i servizi dall'alto, ma basandoli sulle esigenze e sui bisogni della salute. Ora, con il Covid-19, ci rendiamo conto che i bisogni della salute diventano altri; quindi, attraverso l'analisi dei bisogni, possiamo potenziare i servizi. Ma con chi? Non da soli, ma insieme ai sindaci, che sono i responsabili della salute dei propri cittadini, per vedere quali sono le principali esigenze del territorio. Non sono stati fatti spot, come è stato detto, ma sono state messe le prime pietre per poter, poi, riorganizzare davvero il sistema sanitario, che deve essere sicuramente rivisto, affinché possa portare, in futuro, miglioramenti per la salute dei nostri cittadini. In questa emergenza è stato riconosciuto che il nostro Paese sta andando meglio rispetto agli altri, perché questi provvedimenti - che tutti stanno criticando - hanno comunque portato a un miglioramento e a una positività: abbiamo un modello che possiamo perseguire e, anzi, facciamo scuola anche agli altri Paesi.
2020-10-05	PD	TariccoMino	È un decreto-legge che segue i decreti cura, liquidità, semplificazioni, rilancio e che in qualche misura ne integra l'opera, prevedendo il proseguimento delle tutele per il mondo del lavoro e andando a coprire i settori che erano rimasti scoperti, mettendo in campo nuove misure per fronteggiare la domanda di salute in questa stagione straordinaria, da tutti i punti di vista, e per permettere alla nostra sanità di strutturarsi al meglio per farlo.
2020-10-06	FI	BinettiPaola	Signor Presidente, signor Ministro, signor Vice Ministro, a me sembra di avere una strana sensazione di déjà-vu, nel senso che molte delle cose che ho sentito dire oggi in questa occasione sono assolutamente analoghe e sovrapponibili a quelle che il Ministro ci ha detto pochi giorni fa e che il Vice Ministro ha riecheggiato nel lavoro della Commissione: sono dati che si ripetono. Potremmo anche dire che repetita iuvant, perché tutto sommato sono la descrizione di una situazione e una proposta di interventi. La situazione è quella che è, con indicatori in crescita rispetto al numero dei contagi e dei malati; d'altra parte, le misure che dobbiamo prendere sono quelle che tutti ormai conosciamo perfettamente, secondo la famosa trilogia di mascherina, distanza e gel sanificante. Perfetto, ma tutto questo non può definire, risolvere e in qualche modo concentrare l'intero messaggio che dal Governo arriva attraverso il Parlamento e che poi da questo, probabilmente attraverso i comunicati stampa, arriverà a tutto il Paese. C'è qualcosa di più che abbiamo bisogno di sapere e mi riferisco perlomeno a tre linee molto concrete di quello che ha detto. In primo luogo, una delle parole chiave che ha utilizzato è «priorità». La salute è una priorità, lo dico io che sono in Commissione sanità da quando sono in Parlamento e sono perfettamente convinta che il tema salute debba rappresentare, nell'economia dello Stato, anche un investimento e non un costo; pertanto, da questo punto di vista, non solo la considero una priorità, ma anche uno di quei famosi diritti tutelati dalla nostra Carta costituzionale con una sottolineatura in più. Quindi la salute è una priorità. Poi il Ministro ha fatto riferimento a un'altra parola chiave, unità, cioè collaborazione e integrazione. Lasciamo stare la collaborazione tra maggioranza e opposizione, che ogni tanto esplode anche secondo la dinamica fisiologica della democrazia. Normalmente l'opposizione alza la palla e la maggioranza la schiaccia, nel senso buono del termine: uno alza il livello delle aspettative e l'altro, che rappresenta la maggioranza e quindi dovrebbe avere un senso del realismo più concreto, risponde che è facile fare un libro dei sogni, ma dice di fatto cosa si può e cosa si riuscirà a fare. In questo caso, quando si parla della dialettica tra opposizione e maggioranza, si cerca di schiacciare la palla nel senso di ignorarla in tanti modi, soprattutto svalutando la concretezza dei contenuti che vengono proposti. Pertanto, le ripropongo il tema e le parole chiave "unità" e "collaborazione" ad altri livelli. Per esempio, tante volte abbiamo sentito parlare della necessità di spostare l'attenzione dalla medicina ospedaliera a quella del territorio. Lei stesso ha rilanciato l'idea di quelle che chiamo case della salute, perché quindici anni fa, in quel famoso disegno di legge (quando Livia Turco era Ministro della salute), si chiamavano appunto così e sono molto vicine a queste strutture di comunità che ha invocato come modelli in cui nel territorio le diverse competenze trovano un luogo di dialogo. Ma di questo non abbiamo mai visto nulla nelle proposte operative che ci dica che si sta creando una risposta; non so se c'è bisogno di un decreto attuativo, nel qual caso ciò mi dispiacerebbe, perché sappiamo che ci sono oltre 180 provvedimenti in attesa dei decreti attuativi. Però mi sembra che ci sarebbe bisogno di fare un passaggio concreto; del tipo "c'è bisogno di questo, stiamo facendo questo e faremo questo". Tuttavia, sappiamo che molto spesso il passaggio attraverso la Conferenza Stato-Regioni riesce a vanificare tutto, perché le priorità percepite a livello regionale di volta in volta sono altre. Mi permetto di sottolineare un'altra cosa importante: molte delle misure contenute nel decreto-legge agosto, che abbiamo appena convertito vanno nella "direzione positiva" di un riconoscimento e anche di una gratificazione del personale sanitario sul piano economico, perché l'obiettivo di fondo è abbattere una lunga lista d'attesa, che non riguarda solo i malati Covid, ma anche quelli oncologici e cronici e tutte quelle acuzie che non sono necessariamente legate solo alle patologie di tipo respiratorio (quelle che stiamo vivendo attraverso il Covid). Tuttavia, non c'è nulla di questo. Oggi come oggi, proprio la ripresa delle infezioni che c'è in questo momento crea un effetto a doppio taglio. Da una parte, il paziente ha paura di avvicinarsi all'ospedale; lei può leggere su tutti i giornali che proprio gli ospedali sono considerati luoghi ad alto rischio. Dall'altra parte, il medico ospedaliero cerca di operare dimissioni così precoci (faccio riferimento ad esempio agli interventi nell'ambito dell'ortopedia, come quelli per la rottura del femore) che i pazienti vengono rimandati a casa dopo ventiquattr'ore, perché lì saranno più sicuri, secondo una dinamica di una complessità incredibile, come nel caso della gestione di un paziente anziano, solo e con altre difficoltà. Ci manca una visione complessiva del sistema sanitario. Concludo dicendole, signor Ministro, che ci aspettiamo una risposta ai bisogni di sanità che davvero rifletta quell'unità che invoca, del sapere, della collaborazione e delle forze democratiche, cioè un dialogo operativo e concreto al servizio del paziente, che ci sembra in questo momento manchi un po'.
2020-10-06	FI	PichettoFratinGilberto	Noi denunciamo che non ci fornite un disegno complessivo. Da parte della maggioranza non c'è un disegno complessivo. Chi vi parla è a favore dell'utilizzo del MES: ci volete dire se l'intervento nella sanità verrà fatto utilizzando dei tassi vantaggiosi, con meno vincoli rispetto al recovery fund che tutti propagandiamo?
2020-10-06	FI	RizzottiMaria	Siamo consapevoli, ad esempio, che ci possono essere dei problemi per l'utilizzo della mascherina tutto il giorno e anche all'aperto? Inoltre, chi pagherà una mascherina ogni quattro ore a 60 milioni di cittadini? Faremo nel prossimo decreto una norma che renda detraibile l'acquisto dei dispositivi di protezione? In queste settimane lei, signor Ministro, ha più volte detto che la drammatica situazione dei tagli alla sanità è finita e il sacrificio del Paese non andrà sprecato, proprio in ragione di una nuova programmazione che ci ha esposto con molta precisione in Commissione. Credo, però, che questa nuova stagione arriverà molto tardi, perché sul recovery fund si continua a litigare: le risorse pronte ci sarebbero e fanno sì che forse ha ragione Sabino Cassese quando afferma che, più che davanti a una proroga dell'emergenza, siamo di fronte alla proroga dell'impotenza o alla proroga dell'incapacità. Mi chiedo come mai sul MES nessuno decida. «Perché faremo brutta figura», si dice: ma non è che in Europa ci considerino veramente con grande rispetto. «Perché ci indebitiamo di più», si aggiunge: ma non è che il recovery fund sono soldi che ci regalano, perché l'interesse da pagare è superiore a quello quasi nullo del MES. Non abbiamo più bisogno di assistenzialismo, del "Sussistan". Lei ha appena detto che il nuovo decreto del Presidente del Consiglio dei ministri è costruito su tre regole: mascherine, distanziamento, lavaggio delle mani. Ebbene, sono esterrefatta; è vero: il presidente Conte è il primo a usare il sapone, perché se ne lava veramente le mani e manda sempre lei in Aula.
2020-10-06	FdI	ZaffiniFrancesco	Signor Presidente, adoro ascoltare gli interventi del collega Faraone, sia perché, avendo lavorato vent'anni al Banco di Sicilia, mi ricorda lo slang, sia - soprattutto - per la sua grande capacità di dire una cosa all'inizio dell'intervento e chiudere con l'esatto contrario. È proprio un campione nel dimostrare tutto e il contrario di tutto. Dopodiché, ci dice anche che abbiamo finalmente conquistato le libertà costituzionali. E meno male che abbiamo finalmente conquistato la normalità di un Parlamento che agisce nella pienezza dei suoi poteri e nel rispetto della divisione dei poteri! Signor Ministro, lei ha dedicato metà del suo intervento a una disamina su quanto sta accadendo in Europa e in Italia; tutte vicende che noi - chi più, chi meno - apprendiamo dalla stampa specializzata, dai giornali e dalle televisioni. È ovvio che stiamo parlando del tema del giorno e, quindi, tutti disponiamo della narrazione. In questo momento, oltre alla disamina dei nove mesi trascorsi, che non sono pochi, ci aspettiamo dal Ministro soprattutto le soluzioni da mettere in campo in termini di prevenzione e contrasto di un fenomeno che, come noi avevamo tutti più o meno previsto, sta rimontando in Italia (sia pure molto meno rispetto ad altri Paesi) in virtù di tanti elementi che si incrociano. Ora, rispetto ai mesi del lockdown, registriamo due differenze: la prima è che non è più un pezzo di Paese quello coinvolto; la seconda è che non è più un pezzo di società quello coinvolto, perché questa volta sono coinvolti tutti, a principiare dai ragazzi. Rispetto a questo lei ci dice che in tutta Europa si ritorna a misure restrittive. Ebbene, Ministro, noi abbiamo adottato veramente misure restrittive, mentre altri Paesi europei non l'hanno fatto. Quella che oggi è la differenza fra noi e loro è esattamente questo: il lockdown che noi abbiamo adottato, la blindatura di tutte le attività e di tutti gli italiani nelle proprie abitazioni, non è stato fatto da nessun altro Paese e questa circostanza oggi - vorrei dire vivaddio - torna utile in un diverso andamento della curva epidemiologica. Non poteva essere diversamente, perché oggi gli altri stanno facendo quello che noi abbiamo fatto a marzo, aprile e maggio. Era inevitabile che a Parigi chiudessero le brasserie, era assolutamente inevitabile che prima o poi lo facessero. Loro non l'hanno fatto prima; i nostri danni sul PIL, il -12 per cento gli altri non l'avranno o perlomeno non l'avranno per effetto del lockdown di marzo e aprile; noi sì. Rispetto a tutto questo, continuiamo a raccontarci, colleghi, una mezza favoletta: siamo stati bravi e tutti ci fanno i complimenti. Ebbene, ricordo al collega Pisani che tutti quelli che ci fanno i complimenti non votano in Italia, ma votano quelli che in Italia giudicano quello che sta facendo il Governo. Allora, se voi siete sicuri, regalateci un Governo legittimo, portateci a votare un Governo legittimo e legittimato. Vedete, colleghi, uno dei motivi che soggiace al fallimento dell'indagine sierologica e anche al fallimento dell' app Immuni è che questo Governo non è riconosciuto dalla gente. La gente non si fida di quello che gli racconta questo Governo. È del tutto evidente che questo è il motivo per cui la app Immuni non viene scaricata; non è un complotto pluto-giudaico, è che non si fidano dell' app, perché non siete capaci di raccontarla, oltre a spendere un mare di danaro più di quello che andava a speso. Rispetto a tutto questo oggi prorogare lo stato d'emergenza a un anno è un ossimoro, costituzionalmente parlando, perché lo stato d'emergenza c'è, è stato proclamato, anche a volte di oltre un anno, ma su circostanze precise, su pezzi di territorio circoscritti e non su tutto il territorio nazionale e su tematiche così general-generiche. Quindi, oggi non siamo assolutamente favorevoli a prorogare lo stato d'emergenza, che significa sostanzialmente tenere gli italiani in posizione prona. Gli italiani si devono rialzare, potendo fare affidamento su un Governo che li mette in sicurezza. Peraltro, Ministro, apprezzo sempre la possibilità di parlare con lei, come lei sa, ma su un tema come questo a noi piacerebbe avere in Aula il Presidente del Consiglio, perché parliamo di prorogare lo stato d'emergenza e di continuare a condizionare le libertà costituzionali. Pertanto, se il Presidente del Consiglio trova la possibilità di andare ad Assisi e pronunciare la sua enciclica, andare a Venezia e prendersi i meriti, non suoi, della prima apertura delle paratie del MOSE, deve trovare anche il tempo per venire qui, Presidente, a raccontarci quello che preferisce raccontare in televisione e senza contraddittorio. Deve venire qui a spiegarci quello che dobbiamo fare. Allora, cosa dobbiamo fare? Vede, Ministro, noi, a dieci mesi dall'emergenza, non ci sentiamo di continuare a condividere formalmente questi provvedimenti perché fino ad oggi abbiamo fatto leva solo su metà dei doveri che spettano a un Governo, la metà che attiene al richiamare i cittadini ai loro doveri. Abbiamo abbondato in questa metà, coprendola ampiamente; abbiamo martellato i cittadini con la stampa, la televisione, i regolamenti, i Vigili urbani e, adesso, con l'Esercito. Abbiamo riempito la metà e ora la misura è colma per quello che abbiamo chiesto e continuiamo a chiedere ai cittadini. Questi ultimi, da par loro, essendo un grande popolo e incarnando grandi storie, sono stati eccezionali, molto più di noi. È lo Stato che oggi deve rispondere; è lo Stato che deve riempire la sua metà di dovere, Ministro. Come lo deve fare? Adottando finalmente misure adeguate alla prevenzione, al contenimento e al contrasto dell'epidemia. È chiaro e noto a tutti cosa dobbiamo fare: adottare un piano pandemico, che non c'è. È la prima cosa da fare. Dobbiamo fare i test a tutti, anche in automedicazione. Lo sta facendo, come abbiamo appreso dalla conferenza stampa dell'altro ieri, il presidente Zaia. Perché non possiamo farlo su tutto il territorio nazionale? Ci sono test rapidi adottabili in automedicazione. Diamoli ai medici di medicina generale e alle farmacie; chi vuole comprarsi il test, va in farmacia, lo compra e lo fa. Lei li ha citati, sono i test degli aeroporti. Dobbiamo fare i vaccini antinfluenzali; stiamo parlando, continuando a martellare i cittadini, della necessità di fare il vaccino antinfluenzale, addirittura l'antivirale, l'anti-herpes, e non ci sono i vaccini. Le farmacie denunciano che hanno 12 vaccini a farmacia. Cosa ci fa una farmacia con 12 vaccini? Spiegatemi cosa ci fa. Dobbiamo fare assunzioni in sanità. Abbiamo messo del danaro, abbiamo dato la possibilità alle Regioni di farlo, come abbiamo detto ieri, con il decreto agosto che scade il 31 dicembre di quest'anno. Non ci sarà quindi nemmeno il tempo materiale di fare le assunzioni. Dobbiamo creare delle condizioni oggettive per poter assumere in sanità; non è solo una questione di danaro, ma anche di organizzazione e di turni di lavoro massacranti. Ministro, dobbiamo chiedere alla nostra comunità scientifica, a questo fantomatico Comitato tecnico-scientifico, quando la carica virale è capace di infettare, quando un positivo deve effettuare cinque o sei tamponi, rimanendo a casa anche per qualche mese...
2020-10-06	LN	CantuMariaCristina	Non c'è prevenzione senza controllo. Ecco perché abbiamo continuato a insistere e insistiamo sulla necessità di potenziare i controlli, sia nel pubblico che nel privato, e sulla necessità di ricondurre alla normalità la regolazione degli atti di gestione dei fabbisogni di risorse umane e strumentali nella sanità post-prima emergenza, vale a dire superando la logica della gestione commissariale e della remissione al Comitato di decisioni che dovrebbero essere in capo al Ministro.
2020-10-06	LN	CentinaioGianMarco	Quanto alla sanità, state prevedendo un'eventuale crisi come quella che si è verificata l'inverno scorso? Non possiamo arrivare a dire che non eravamo preparati, in quanto avete avuto tempo per prepararvi, così come il ministro Azzolina ha avuto tempo durante l'estate di preparare l'accesso dei nostri figli nelle scuole.
2020-10-06	LN	CentinaioGianMarco	Signor Ministro, le ripropongo la domanda che le ho rivolto l'altra volta, a cui lei non ha risposto. Il nostro collega, senatore Monti, che non vediamo mai, è stato nominato lo scorso agosto presso l'Organizzazione mondiale della sanità per le sue competenze in campo sanitario. Ci chiediamo se è stato d'aiuto a lei o al nostro Paese, oppure se si tratta della solita nomina che viene fatta a favore degli amici degli amici degli amici.
2020-10-06	M5S	CastelloneMariaDomenica	Dev'essere ridotta l'ingerenza politica nella gestione regionale della sanità e rafforzato il ruolo di indirizzo, coordinamento e controllo del livello statale. Devono essere ridefiniti i rapporti con la sanità privata: le residenze sanitarie assistenziali devono essere riconvertite in centri di cura e riabilitazione per pazienti che hanno bisogno di cure intensive non praticabili a domicilio, naturalmente sotto la gestione e la vigilanza pubblica. Dev'essere portato avanti senza titubanze il processo di digitalizzazione, attraverso la cartella clinica elettronica e il fascicolo sanitario elettronico. Dev'essere riformato il sistema di emergenza-urgenza territoriale.
2020-10-06	M5S	CastelloneMariaDomenica	Ogni giorno i medici, gli ospedali e i funzionari sanitari italiani raccolgono più di 20 indicatori sul virus e inviano questi dati alle autorità regionali che li inoltrano all'Istituto superiore di sanità. Questo modello ci consente di avere una radiografia aggiornata della salute del Paese, su cui poi si basano le decisioni politiche. Partiamo quindi dai dati e da quel metodo scientifico che, in circostanze come questa, è l'unica ancora di salvezza.
2020-10-06	M5S	CastelloneMariaDomenica	Questo Governo e questo Parlamento hanno l'obbligo morale di difendere tutti i cittadini del nostro Paese e mettere in sicurezza la loro salute, che non è un lusso per pochi, ma un bene primario da tutelare. Anche quei cittadini che qualche assessore alla sanità chiama "ordinari" devono poter essere curati nel migliore dei modi e la sanità privata dev'essere una stampella per il servizio sanitario pubblico e non una spugna che drena risorse e scende in campo solo quando ben remunerata.
2020-10-06	M5S	CastelloneMariaDomenica	È giunto quindi il momento di riformare la nostra sanità, per renderla strumento di tutela ed esercizio del diritto alla salute, sancito dall'articolo 32 della Costituzione, mettendo al centro proprio la programmazione, le competenze e la valorizzazione del merito; perché solo con progetti solidi e lungimiranti potremo utilizzare al meglio i fondi del recovery fund e quelli reperiti dal next generation EU. Non possiamo rischiare di sprecare quest'opportunità e il grande insegnamento che l'imprevedibilità drammatica delle tragedie ci ha riservato. Abbiamo scoperto che non basta essere singoli individui, ma bisogna muoversi come squadra, se si è collettività e se ciascuno agisce nell'interesse di tutti. E noi, signor Ministro, siamo certi che lei e questo Governo abbiate a cuore l'interesse dei cittadini italiani e la tutela della loro salute e saremo al suo fianco in questa battaglia, lavorando sempre come squadra in modo costruttivo.
2020-10-06	M5S	PisaniGiuseppe	Riprendendo quanto hanno detto prima i colleghi, tra cui la collega Castellone, abbiamo avuto riconoscimenti da testate giornalistiche, da economisti, ad esempio Paul Krugman ha detto che le nostre misure sono state tra le migliori scelte che si potevano operare; abbiamo avuto riconoscimenti Ghebreyesus, il direttore generale dell'Organizzazione mondiale della sanità; siamo stati veramente un Paese da evitare e adesso invece abbiamo dato una lezione; questo grazie ai provvedimenti del Governo, grazie al signor Ministro, al signor Vice Ministro, al comitato tecnico-scientifico con i suoi consigli e le sue raccomandazioni; grazie anche alla diligenza, intelligenza e civiltà del popolo italiano - questo non lo dobbiamo mai scordare assolutamente - che si è adeguato a questi provvedimenti, e anche alla capacità e alla professionalità del nostro sistema sanitario. Tutte queste determinanti insieme hanno messo il nostro Paese ai primi posti tra quanti hanno saputo contenere in modo efficace i danni e le conseguenze negative di questa terribile pandemia.
2020-10-06	M5S	ToninelliDanilo	: un altro traguardo che gli italiani attendono da decenni e che nessun altro partito ha mai realmente voluto. Ora però i tempi sono maturi anche per questo. Il tempo c'è, ma potremo portare a casa tutti questi risultati solo se continueremo a creare le condizioni affinché il Paese possa vivere, spostarsi e lavorare in sicurezza, facendolo però a pieno regime, invitando tutti a continuare a rispettare le misure di prevenzione e a difendersi con gli strumenti messi in campo da questo Governo, compresa l' app Immuni che ci aiuta a conoscere se siamo stati a contatto con persone positive al Covid. Iniziamo da qui, con un appello trasversale a scaricarla e a farla scaricare a tutti, anche a coloro che hanno avuto il coraggio di invitare le persone a non farlo. Iniziamo da qui, con questo segnale di unità nazionale e sono sicuro che gli italiani apprezzerebbero. Non ci dimentichiamo che la reazione avuta dal nostro Paese è stata lodata dalla comunità internazionale. L'ultima attestazione di stima è arrivata dall'Organizzazione mondiale della sanità, che non ha mai mancato di evidenziare come il modello italiano sia stato vincente nella gestione dell'emergenza. È proprio questo atteggiamento di precauzione e prevenzione che ha consentito al nostro Paese di gestire questo coronavirus meglio di tanti altri Paesi. Adesso che i casi di Covid-19 sono tornati ad aumentare in modo importante, prorogare lo stato di emergenza è davvero l'unico modo per continuare ad essere pronti in ogni momento; quella prontezza che tutti ci riconoscono; quella prontezza che, secondo alcuni studi, ci ha consentito di evitare decine di migliaia di morti.
2020-10-06	M5S	ToninelliDanilo	I soldi ora ci sono perché sulla sanità si è smesso di tagliare come è accaduto per troppo tempo in un passato anche recente. I soldi però devono essere impegnati molto meglio di prima. Vogliamo una sanità pubblica più forte e meglio radicata sul territorio. Sul punto stiamo lavorando e abbiamo lavorato. Non vogliamo una sanità pubblica fagocitata dalla sanità privata che si prende la metà dei soldi pubblici per gestirne solo la parte più remunerativa, quella che conviene - è questo sta accadendo ed è accaduto negli ultimi decenni in Lombardia - lasciando a quella pubblica le materie più complesse e meno remunerative.
2020-10-06	M5S	ToninelliDanilo	Tutto questo deve finire, come devono finire le porte girevoli tra la politica e i vertici dei colossi della sanità privata. Urla vendetta la nomina dell'ex presidente della Regione Lombardia, Roberto Maroni, all'interno dei vertici del più grande gruppo della sanità privata esistente in Lombardia. E tutto questo conferma, una volta di più, che l'Italia deve dotarsi di una giusta, seria e rigorosa legge contro il conflitto di interessi.
2020-10-06	PD	NanniciniTommaso	Signor Presidente, il decreto che ci apprestiamo a convertire contiene misure importanti per il sostegno al reddito e alla ripresa dell'attività economica delle persone e delle imprese più colpite dalla crisi economica e sociale innescata dalla pandemia. È per questo che quello del Partito Democratico è un sì convinto a un provvedimento che cerca di non lasciare nessuno da solo di fronte alla fatica di non restare schiacciato sotto gli effetti drammatici della crisi. Tuttavia, la soddisfazione di chiudere con la conversione di questo decreto-legge non deve farci perdere di vista la prospettiva in cui dobbiamo inserirlo e la sfida enorme che ancora abbiamo di fronte, ossia quella di non lasciare nessuno da solo nella fatica del cambiamento che ci attende. Il decreto-legge in esame, com'è stato ricordato, è l'ultimo di una serie di interventi importanti, tanto sul piano legislativo quanto su quello finanziario, per dare garanzia del reddito ai lavoratori e liquidità alle imprese e investire sui servizi pubblici di fronte all'emergenza Covid, a partire da sanità e scuola. Adesso serve però una nuova fase: dobbiamo chiudere quella emergenziale, fatta di interventi giustamente ispirati a una logica risarcitoria, cioè volti a risarcire le persone e le imprese per i costi della crisi, e aprirne una progettuale, che metta al centro una crescita sostenuta e sostenibile e la giustizia sociale. Proprio partendo da quest'esigenza, voglio ricordare alcune novità di questo decreto-legge, che è vero che si muove ancora in una logica emergenziale e risarcitoria, ma contiene alcuni semi che, se ben interpretati, ci possono aiutare per le sfide che ci attendono. Sul lavoro, rinnoviamo la cassa integrazione d'emergenza per diciotto settimane, nove delle quali senza costi aggiuntivi per le imprese e nove con costi graduati sul calo di attività: per la serie - se interpretiamo bene il messaggio - che non si può stare fermi, stiamo per uscire dalla terapia intensiva del welfare e lo Stato c'è, ma si deve tornare a progettare come creare lavoro. Per aiutare la creazione di lavoro, il decreto-legge introduce nuove forme di decontribuzione per le assunzioni a tempo indeterminato, gli stagionali e le aziende che smettono di usare la cassa integrazione: per la serie - di nuovo, se interpretiamo bene il messaggio - che ora è il momento di misure temporanee, che aiutino chi può tornare a creare lavoro in una congiuntura ancora molto difficile, ma in attesa di un intervento strutturale sul costo del lavoro, sul welfare e sulla formazione, che non possiamo rinviare oltre. Nel decreto-legge c'è anche la proroga di due mesi per NASPI e Dis-Coll per i disoccupati e la proroga delle indennità Covid per i soggetti deboli senza altri ammortizzatori sociali, così come c'è un nuovo e importante investimento finanziario sul fondo per le nuove competenze, per mettere al centro dei processi di trasformazione aziendale la formazione e la contrattazione territoriale e aziendale. Per la serie, di nuovo, se interpretiamo bene il messaggio: investiamo su competenza e qualità del lavoro, in attesa di una riforma complessiva e universalistica del welfare, preoccupandoci già adesso di finanziare una formazione che non sia la scusa per dare altri sussidi mascherati, ma un investimento di qualità e certificato sulle nuove competenze che servono ai lavoratori. C'è inoltre un intervento importante, fortemente rafforzato nel passaggio parlamentare su richiesta di molti Gruppi, a favore dei lavoratori fragili, immunodepressi, malati oncologici e categorie a rischio di fronte alla pandemia. Ci sono interventi a favore delle imprese e dei professionisti più in difficoltà, con il rafforzamento dei crediti di imposta per il settore turistico e termale, l'esenzione della seconda rata IMU per turismo e spettacolo e il rinvio dei pagamenti per i soggetti ISA in difficoltà. C'è un ordine del giorno, firmato da tutti i Gruppi di maggioranza, che impegna il Governo ad aprire subito un confronto con le Regioni per il riordino e la messa a punto della riforma delle camere di commercio in questa nuova fase; un ordine del giorno sulla cui attuazione del Partito Democratico aspetta adesso atti concreti. Un altro seme da raccogliere da questo passaggio parlamentare è il metodo seguito in Commissione bilancio, sotto la guida attenta dei relatori, i colleghi Manca ed Errani, e del presidente Pesco, che ha permesso, più di tante parole sulla centralità del Parlamento, di fare il massimo per migliorare il provvedimento nella situazione data, coinvolgendo anche le opposizioni, che dobbiamo ringraziare per lo spirito costruttivo mostrato in Commissione, pur nella giusta e sacrosanta distinzione dei ruoli. E questo nonostante la sbavatura di ieri, che ha visto saltare alcuni interventi utili, già discussi e votati dalla Commissione; una sbavatura di metodo che deve spingerci a porci qualche domanda e a trovare anche qualche risposta per il prosieguo dei nostri lavori. Detto questo, un minuto dopo la conversione del decreto-legge Governo e maggioranza devono chiedersi come far germogliare questi semi, per passare da una fase emergenziale a una fase progettuale. L'Italia ha un compito enorme, perché, così come ha fatto da apripista in Europa nella gestione dell'emergenza sanitaria, può giocare un ruolo da apripista su un uso progettuale delle risorse che mobiliteremo nei prossimi mesi e nei prossimi anni, dove progettuale non sta per sommatoria di mille progetti e di mille rivoli in cui si disperdono le risorse, ma per capacità di mettere in campo un progetto e una visione. Per farlo serve la consapevolezza che i soldi sono importanti, ma non bastano. Per ogni euro che spenderemo dovremo mettere in campo un'idea: un euro, un'idea. Se investiamo un euro sull'edilizia scolastica - e dobbiamo mettercene tanti - dobbiamo metterci una nuova idea di scuola, che ripensi gli spazi e i tempi per aprirsi a territorio e terzo settore, a nuove attività, per farsi comunità educante, combattere la povertà educativa e favorire la mobilità sociale. Se investiamo un euro sulla sanità - e dobbiamo mettercene tanti, usando tutte le linee di finanziamento disponibili - dobbiamo metterci una nuova idea di sanità, per raggiungere la vita delle persone, soprattutto quelle più fragili, con una forte rete di servizi territoriali, non solo ospedalieri (lo ricordava ieri la collega Boldrini) e investendo sulla telemedicina. Se investiamo un euro sul sostegno per le famiglie con figli a carico - e dobbiamo mettercene tanti con la riforma dell'assegno unico - dobbiamo metterci una nuova idea di condivisione della scelta di fare figli all'interno della coppia; non una scelta che le donne da sole devono conciliare con il lavoro, ma una scelta che devono condividere. E allora parliamo di congedi di paternità obbligatori, di part-time di coppia agevolato; mettiamoci un'idea di condivisione per rafforzare la libertà di tutti, uomini e donne. Se investiamo un euro sulla garanzia del reddito per chi è in difficoltà - e dobbiamo anche qui in mettercene tanti - mettiamoci una nuova idea di welfare, un welfare universalistico che aiuti tutti, dipendenti e autonomi, poveri e disoccupati, ma con strumenti diversi e con servizi integrati di formazione permanente. Concludo sui destinatari degli interventi, che devono essere sempre più progettuali e non emergenziali; sull'obiettivo che dobbiamo tenere presente quando disegneremo la nuova fase. C'è senza dubbio la transizione digitale ed ecologica da mettere al centro degli investimenti pubblici e privati, come è stato ricordato nella discussione, ma ci sono anche i grandi volani di crescita inclusiva che dobbiamo sapere individuare nel mondo del lavoro; di nuovo, in tutto il mondo del lavoro, dipendente, autonomo e imprenditoriale. Questi volani sono anzitutto due: il lavoro dei giovani e delle donne. Dobbiamo smetterla di parlare di giovani e donne nei nostri convegni per iniziare a metterli al centro dei nostri provvedimenti di spesa e delle nostre riforme. A livello internazionale è partito un appello, half of it, ripreso in Italia come il giusto mezzo da una rete di associazioni e personalità per far sì che metà dei fondi dell'Unione europea raggiungano il lavoro e le opportunità delle donne. Non limitiamoci a firmare quell'appello, ma progettiamo politicamente come metterlo in pratica, chiamando a raccolta tutti gli attori sociali e istituzionali intorno a un piano nazionale per l'occupazione femminile e dotandoci di strumenti conoscitivi per valutare l'impatto di genere di ogni misura, come chiede anche un parere approvato dalla Commissione lavoro del Senato, perché il giusto mezzo richiede la giusta attenzione alla valutazione e all'impatto di genere. Presidente, concludo davvero dicendo che, di fronte a un nemico terribile e visibile, il virus, la maggioranza e il Governo hanno saputo fare anche scelte difficili. Adesso, di fronte a un nemico altrettanto terribile ma meno visibile, come il declino economico e sociale del nostro Paese, servono scelte altrettanto difficili, ma soprattutto servono scelte. Scelte rispetto alle quali non saremo misurati contando i «mi piace» su Facebook domani, ma pesando i giudizi sulla nostra capacità di promuovere la crescita economica e la giustizia sociale dopodomani.
2020-10-07	FI	MasiniBarbara	Considerando l'importanza di queste leggi, auspico la celere individuazione di modelli che rendano possibile anticipare ex ante l'impatto di tale legislazione sul tessuto socio-economico. Spesso infatti subiamo provvedimenti che penalizzano i nostri imprenditori a tutto vantaggio di quelli di Paesi meglio strutturati nella pratica dell'opera di lobbying presso le istituzioni europee. Dobbiamo invece imparare a essere molto più preparati su provvedimenti legislativi che sono il trait d'union tra Bruxelles e Roma. Provando ad entrare nel dettaglio di questo che, come dicevo poc'anzi, è un provvedimento estremamente complesso ma che interessa diversi ambiti della vita dei nostri cittadini, è necessario prima di ogni cosa fare un passaggio sulle diverse direttive europee che il nostro Paese si accinge a recepire. Su ogni argomento Forza Italia ha provato a dare il suo contributo per un migliore adeguamento delle direttive europee al tessuto legislativo nazionale, tenendo conto delle peculiarità del nostro Paese e per fare in modo che non impattassero in maniera estranea sulla vita quotidiana degli italiani. Devo dire - permettetemi questa piccola digressione - che il dibattito in Commissione è stato sereno, collaborativo e per questo mi sento di ringraziare tutti i colleghi di maggioranza e di opposizione e il relatore, senatore Pittella, per aver superato gli steccati partitici e aver provato a trovare una giusta sintesi tra le varie posizioni. Probabilmente la complessità dell'atto e la percezione, ovviamente errata, che esso non impatti direttamente sulle politiche nazionali, ha fatto sì che non ci fossero le pressioni esterne che spesso e volentieri hanno incagliato i lavori parlamentari. Detto questo, rientro nel merito del provvedimento citando solo alcuni aspetti su cui abbiamo inciso in maniera significativa. Ad esempio, per ciò che riguarda il settore delle comunicazioni, sia la tutela degli utenti, sia la tutela del diritto d'autore costituiscono un nodo fondamentale per la normativa. Per quanto Forza Italia si sia sempre dimostrata pronta a sostenere il progresso, lo sviluppo e la semplificazione delle nuove tecnologie per la comunicazione, dobbiamo però tutelare con attenzione i diritti dei produttori, ma anche quelli dei consumatori. In questa direzione abbiamo presentato una serie di emendamenti e di ordini del giorno che sono stati accolti, magari riformulati dalla maggioranza - questo sì - affinché nelle deleghe si imponga una maggiore attenzione alla garanzia dei prodotti delle nostre aziende di comunicazione. Manca garantire i singoli artisti, come diceva prima il collega Gasparri, che vedono spesso compromesso il loro diritto di compenso dalle grandi multinazionali extraeuropee dello streaming e della diffusione. Altro tema di particolare rilievo su cui abbiamo provato a dare il nostro contributo è quello sullo sviluppo delle energie rinnovabili, un argomento anche questo che sembra forse lontano dai cittadini, ma che in realtà ha un impatto diretto e forte sulle loro vite e sul loro portafogli. Le aziende del settore elettrico rappresentano una leva strategica fondamentale a supporto del rilancio dell'economia del Paese e, secondo il piano nazionale integrato per l'energia e il clima, il nostro Paese dovrà raggiungere, nel 2030, il 30 per cento di energia da fonti rinnovabili sui consumi finali lordi. Per il solo settore elettrico, questo target si tradurrebbe in un valore pari a oltre il 55 per cento di fonti rinnovabili rispetto ai consumi interni lordi di energia elettrica previsti. Si tratta di una sfida sicuramente ambiziosa per la quale le fonti rinnovabili saranno chiamate a ricoprire un ruolo primario nel mercato elettrico e per conseguire un simile sviluppo dovranno essere previste iniziative che contemplino anche investimenti per rinnovare, e in alcuni casi mantenere in efficienza, gli impianti esistenti. In quest'ottica è imprescindibile superare le barriere, anche normative, che ostacolano il pieno sviluppo delle fonti di energia rinnovabili ed è in questa direzione che dovranno andare le deleghe che il Governo dovrà affrontare il più presto possibile. C'è poi una modifica di cui siamo particolarmente orgogliosi e che è diventata parte integrante del testo che ci apprestiamo a votare: la collega senatrice Rizzotti ha infatti presentato un emendamento per inserire nel novero dei farmaci veterinari prescrivibili in modalità elettronica anche quelli ad azione stupefacente o psicotropa, come già avviene per lo stesso tipo di medicinali in campo umano. Anche questo sembra un intervento lontano dalla vita quotidiana ma l'emergenza Covid ha dimostrato come la dematerializzazione delle ricette mediche sia utile e quanto la tracciabilità e la reperibilità di informazioni relative alla sanità pubblica, e quindi anche a quella animale (perché tutti abbiamo a cuore la salute degli animali), sia fondamentale per una maggiore tutela dei cittadini. Tanti quindi gli ambiti di intervento di questo provvedimento, un provvedimento che dovrebbe dare l'esatta misura di quanto l'Europa e i suoi Stati membri dovrebbero collaborare per un uno sviluppo davvero consolidato e comune. Non posso quindi non fare una breve riflessione sullo stato delle cose rispetto ai rapporti tra il nostro Paese e l'Unione europea ed è impossibile non partire purtroppo dalla tragedia del Covid-19 e dal terribile impatto che questa pandemia ha avuto sulla nostra società e sulla nostra economia. La risposta comunitaria è stata inizialmente balbettante, forse a causa di un'estrema sottovalutazione del problema: l'episodio di egoismo nazionale, con il blocco del materiale alla frontiera, o la lentezza con cui si sono messi in campo gli strumenti necessari ad uscire dall'emergenza hanno fatto - ahimè - vacillare pesantemente in questa prima fase le fondamenta stessa dell'istituto comunitario. Eppure proprio questa legge di delegazione europea, con le sue direttive da recepire e le sue deleghe da assegnare ci dimostra che lo scopo principale dell'Unione è quello di creare percorsi comuni che possano aiutare tutti gli Stati a progredire in maniera sincronica sulla strada dello sviluppo economico, sociale e culturale. Il problema quindi non è l'Europa in sé, ma è l'uso che singoli Stati fanno degli strumenti che l'Europa mette loro a disposizione. Permettetemi quindi in conclusione di fare una sorta di appello al Governo, a cui oggi consegniamo una serie di deleghe che gli consentiranno di legiferare sugli argomenti più disparati, ma al contempo, sempre in tema europeo, ha la grande responsabilità di stilare progetti attrattivi e funzionali per usufruire dei fondi del recovery fund. Con il programma Next generation EU l'Europa ha l'ambizione di trasformare le macerie lasciate dal Covid-19 in un'opportunità per ricostruire un Continente più efficiente, più moderno e più green, un'Europa dei diritti e delle opportunità; un'area in cui la libertà economica e sociale permetta a tutti di costruirsi un futuro di speranza e di successo. Ma l'Europa, tanto quando sbaglia, tanto quando fa la cosa giusta, non è sola; è una comunità. Il mio appello al Governo va proprio in questo senso. Non fate tutto da soli per favore, non gestite questi fondi da soli. Si crei un percorso di collaborazione, perché non è accettabile che il recovery plan italiano sia rappresentato da poche pagine scritte fra di voi e senza coinvolgimento alcuno del Parlamento e della società civile. Non è così che sfrutteremo la straordinaria opportunità che l'Europa ci offre e non è così che cambieremo il volto dell'Italia. Forza Italia ha da subito manifestato la propria assoluta e sincera disponibilità a dare una mano. C'è bisogno di unità di intenti e di superare gli steccati ideologici per riuscire a portare l'Italia fuori dalla situazione in cui ci troviamo. Con questo provvedimento in Commissione abbiamo dimostrato che è possibile farlo. Ora sta al Governo accettare la sfida e lasciare da parte le divergenze spicciole per perseguire obiettivi comuni. Non lo chiedo io, lo chiede a gran forza il Paese.
2020-10-07	FI	PichettoFratinGilberto	Signor Presidente, onorevole Vice Ministro, colleghe e colleghi, il rendiconto generale dello Stato è l'atto più giusto e dovrebbe essere anche quello più importante perché ci dice qual è stata la realtà dell'anno precedente e ci permette un giudizio politico su quella che era stata la promessa dell'anno precedente. La promessa si chiama bilancio di previsione, il rendiconto è il mantenimento o meno della promessa, sotto l'aspetto contabile che si manifesta con la parte dei residui. Permettetemi una considerazione; il rendiconto è anche un passaggio in avanti verso il raggiungimento dell'obiettivo che si dava la legge n. 196 del 2009, arrivare cioè al giusto equilibrio tra quelle che erano le previsioni di competenza. Dico, anche per i colleghi che non si occupano della materia, che le previsioni di competenza permettevano di scrivere entrate liberamente, mentre la citata legge ha cominciato man mano a inserire vincoli? stabilendo che la competenza deve essere rapportata comunque alle disponibilità di cassa. Questo è un passaggio verso una modernizzazione del nostro sistema contabile che trova la sua manifestazione anche tramite l'indicazione che ci viene dalla legge n. 196 del 2009, indicando le destinazioni, le responsabilità e quindi la natura delle spese, oltre che delle entrate. Quindi un affiancamento dei due modelli di contabilità. Cosa emerge da questo consuntivo? Emerge un dato di fondo: nel nostro Paese nel 2019 abbiamo avuto il 48,7 per cento del prodotto interno lordo rappresentato dallo Stato. Quindi quasi il 50 per cento della nostra economia è il bilancio allargato dello Stato: questo è un dato molto significativo. Dall'altra parte, c'è una percentuale che ci fa sorridere: 134,8 per cento del rapporto debito-PIL. Discutevamo un anno fa, o anche solo sei mesi or sono, sui decimali di punto; oggi ragioniamo su due punti in più, due punti in meno rispetto al 160 per cento. Quindi un cambiamento epocale, con le conseguenze, come è stato detto anche negli interventi che mi hanno preceduto, che questo ha sull'assestamento e avrà sui bilanci futuri. Cosa emerge ancora? Ad esempio, emerge un dato per il giudizio politico: maggiori entrate e minore spese, il che contabilmente, dalla lettura di un bilancio, dovrebbe essere un dato molto positivo. Ma diamo anche la lettura politica: queste maggiori entrate quali sono state? Sono probabilmente eccezionali: parlo del condono-rottamazione, certamente. Ma le minori spese, che sono rilevanti (praticamente di 35 miliardi) rapportate agli equilibri che avevamo, manifestano purtroppo il grande problema del nostro Paese: l'incapacità di spendere e politicamente l'incapacità del Governo di spendere. Il Governo ha promesso per il 2019 un'azione che - ahimè - non ha mantenuto. Questa è una delle motivazioni del nostro voto contrario rispetto a questo dato. L'altro elemento che possiamo individuare, e che giustamente dovrebbe portarci a fare un'analisi compiuta del sistema, è il fatto che il consuntivo ci permette di fare anche un raffronto tra le missioni e le spese; e ci permette altresì, rispetto alle strutture burocratiche che sovente governano più del potere politico, di toglierci dalla frase: «abbiamo sempre fatto così». Pensiamo alla sanità, che è una delle voci di maggiore rilevanza: il 2019 si chiude con 122,8 miliardi. Quanto alle altre grandi voci, cito la previdenza: 84 miliardi. È un tema che va affrontato: voi lo affronterete da maggioranza e noi da opposizione; voi potete avere una posizione e noi possiamo averne un'altra, ma la questione dell'equilibrio va posta, e ciò va fatto in un sistema contributivo, quindi recuperando tutte quelle fasce di nuove attività e di tipo di lavoro moderno che non rientrano in quelli che sono gli schemi ordinari. Questo vale per tutte le altre missioni, ad esempio l'istruzione: l'istruzione scolastica costa quasi 50 miliardi (49,3 miliardi). Qualcuno si è posto il problema di come farla reggere economicamente rispetto agli allievi? È da questo dato che bisogna partire. Dall'altra parte, come possiamo riequilibrare la questione? Si inserisce la questione della scuola pubblica con gestione di tipo privato, come le paritarie; si inseriscono molti, molti temi. Non è quindi solo una questione numerica e di competenza, ma anche di capacità di un Governo di intervenire sui percorsi. Ahimè, il risultato per noi non è soddisfacente, perché vi è la manifesta constatazione della mancanza di collegamento tra la volontà politica e gli effetti delle decisioni politiche. Questo mio intervento odierno è in continuità, se vogliamo, anche rispetto alle considerazioni svolte nella giornata di ieri sul decreto-legge n. 104 del 2020. La situazione di staticità, da un lato, e confusione, dall'altro, la verifichiamo sul passato e - ahimè - sul presente e sui provvedimenti in esame.
2020-10-13	FI	GasparriMaurizio	Bisogna capire i tempi, le modalità, la quantità che andrà a fondo perduto, la quantità che sarà inevitabilmente un prestito, i progetti di cui non abbiamo avuto traccia. Stiamo discutendo parallelamente in Parlamento: ci sono linee guida, non ci sono progetti e anche oggi, francamente, non abbiamo sentito nulla. Sì, certo, servono i soldi per la sanità. Sì, certo, servono soldi per la digitalizzazione. Sì, certo, servono soldi per l'agricoltura. Potremmo proseguire l'elenco, ma non vediamo ancora nessuna iniziativa concreta da parte del Governo e nessun progetto. Bisogna ascoltare. Anche sul discorso dell'opposizione, noi non stiamo qui a piatire dialogo, presidente Conte. Noi oggi governiamo due terzi dell'Italia sul territorio e lei deve confrontarsi con le Regioni e con le forze politiche che hanno una legittimazione democratica e popolare. Non è una concessione.
2020-10-13	FI	GasparriMaurizio	Quindi, riteniamo che ci siano tutte le condizioni per usare il MES, anche perché non è vero che la sanità non ne ha bisogno. Signor Presidente del Consiglio, avete fatto tutta una serie di decreti e a metà ottobre ci sono ancora le gare per la terapia intensiva. Ma che avete fatto in questi mesi, di che avete discusso?
2020-10-13	FI	GiammancoGabriella	Signor Presidente, colleghi senatori, è fin troppo evidente che le linee guida presentate dal Governo al Parlamento, in vista del più articolato recovery plan, che dovremo presentare all'Unione europea il prossimo anno, rappresentino un documento embrionale, ancora tutto da sviluppare e da riempire di contenuti, di progetti specifici e di riforme. Le linee guida non entrano nel merito delle questioni, non ci sono dettagli, è tutto generico e, per questo, in larga parte anche condivisibile. Si tratta di un mero esercizio di stile, uno dei tanti cui ci ha abituato l'Esecutivo, che rischia di rimanere sulla carta se i buoni propositi non cederanno il posto alla concretezza. Il bazooka dei fondi europei potrebbe trasformarsi in una pistola ad acqua, se non ci si muoverà nei prossimi mesi con il giusto metodo. La situazione richiederebbe maggiore rapidità e decisione, ma purtroppo si procede a rilento, in modo troppo timido. Già nei primi giorni di settembre, in Francia, quando noi ancora rilasciavamo solo dichiarazioni di intenti, il presidente Macron aveva prodotto un documento dettagliato su come impiegare i fondi del programma Next generation EU: oltre 400 pagine a fronte delle vostre 40 pagine, i numeri parlano da soli. Più che di linee guida, si tratta di grandi linee, di una "lista della spesa", in cui si è inserito ciò che il Governo da tempo dichiara di voler realizzare, ma senza dar seguito ai suoi annunci. Del Piano Sud si sono perse le tracce e di riforme, fino ad oggi, non abbiamo visto nemmeno l'ombra. La riforma della giustizia, tanto sbandierata dal ministro Bonafede, non è stata mai neppure presentata. La riforma fiscale, di cui si parla tanto in questi giorni, sarebbe dovuta partire già da tempo, mentre il ministro Gualtieri deve ancora capire come procedere per evitare che sia l'ennesimo flop. Per quanto riguarda poi la pubblica amministrazione, la parola «semplificazione» sembra a voi sconosciuta. Avete avuto l'ardire di emanare un decreto-legge, definito per l'appunto «semplificazioni», che tutto fa tranne che semplificare la vita ai cittadini. Piuttosto avete pensato bene, in un momento storico così delicato, di mettere gli italiani nel mirino di nuovi oneri, andando a modificare il codice della strada, consentendo la presenza degli autovelox anche nelle città e dando la possibilità ad operatori ecologici e conducenti di autobus di punire, con multe salate, gli automobilisti indisciplinati. Nel vostro decreto nessuna semplificazione, insomma, ma norme che non c'entrano nulla con l'argomento, e infatti per questo siete stati bacchettati anche dal Presidente della Repubblica. D'altra parte, legiferate secondo la vostra concezione di Stato: lo Stato nemico, che vessa i cittadini anziché mettersi al loro servizio, agevolarne la vita ed esserne amico. È fin troppo ovvio che, se non ci sarà un vero salto di qualità nell'efficienza e nello snellimento delle procedure della pubblica amministrazione, il meccanismo molto complesso del Next generation EU rimarrà al palo e ciò che stiamo sognando per l'Italia del domani finirà per essere solo un bel miraggio. L'occasione che ci si presenta davanti è unica: se l'Europa finalmente ha fatto la sua parte, ora tocca a noi. Abbiamo l'ultima chance per cambiare una buona volta questo Paese; l'ultima chiamata per creare le condizioni di un nuovo boom economico, per dare un futuro ai nostri figli, per tornare a essere una potenza economica mondiale. Un'occasione che va gestita con le dovute cautele perché i fondi che spenderemo - lo ricordo a tutti noi - potranno rappresentare un investimento proficuo, ma anche rivelarsi un grande macigno; un debito enorme che graverà sulle spalle delle nuove generazioni. Occorrerà muoversi con la massima attenzione, abbandonando ogni approccio ideologico o tornaconto elettorale. Bisogna andare oltre la politica dei bonus e dei sussidi, della cassa integrazione: l'assistenzialismo non è la soluzione. Parafrasando Mario Draghi, non dobbiamo conservare posti di lavoro, ma crearne di nuovi. Aggiungo che non dobbiamo limitarci a mettere in sicurezza ponti e strade, ma costruirne di nuovi. Non dobbiamo e non possiamo ragionare secondo il paradigma di un mondo fatto di piccoli confini; dobbiamo dare a questo Paese gli strumenti per affrontare la sfida della modernità e della globalizzazione. In questa sfida sarà molto importante il ruolo della futura sanità pubblica, che non deve continuare a essere considerata una centrale di costo, ma va ripensata necessariamente come una risorsa per lo sviluppo, come una fonte di ricchezza, capace di creare occupazione. Nella relazione sulle linee guida, un paragrafo è dedicato anche al sistema sanitario, ma da mesi Forza Italia chiede al Governo di sfruttare il sostegno del MES: risorse immediatamente disponibili e a costo zero con cui ammodernare la nostra sanità, assumere nuovi medici e infermieri, potenziare gli ospedali per la gestione delle emergenze, rafforzare la medicina di base, l'assistenza domiciliare, investire nella prevenzione e nella ricerca. Servono risorse da iniettare nel nostro sistema sanitario, oggi più che mai, e servono subito. Non possiamo aspettare i tempi poco certi e troppo dilatati del Next generation EU. Le difficoltà nell'approvazione del quadro finanziario pluriennale dell'Unione europea - lo sappiamo - e il meccanismo estremamente complesso affinché si liberino le risorse ad esso collegate rendono sempre più evidente che i fondi del MES ad oggi sono le uniche utilizzabili in modo rapido e immediato. Nello scenario più verosimile, salvo imprevisti, i negoziati sul quadro finanziario pluriennale (QFP) si chiuderanno a novembre, ma, lungo il cammino che ci porterà alla presentazione del recovery plan, diversi potrebbero essere gli intoppi dovuti anche alle pressioni dei Paesi frugali e dei Paesi di Visegrad. Serve arrivare prima possibile a proposte credibili da mettere sul tavolo delle trattative con l'Europa. Per questo è necessario che le forze politiche presenti in Parlamento collaborino. Lo dico in modo chiaro: non accetteremo di fare i semplici passacarte, ancor più a dispetto di un Governo nato in seno ai meccanismi parlamentari, sostenuto da una maggioranza innaturale e scollata totalmente dall'orientamento politico degli elettori, che hanno scelto il centrodestra al governo di 15 Regioni su 20. Mi chiedo e vi chiedo: è ancora il caso di procedere a colpi di maggioranza, a colpi di decreti-legge, quando - lo sapete anche voi - una maggioranza solida non esiste più in questo Parlamento? Proprio ieri ho chiesto in Commissione di aggiungere nella relazione sulle linee guida una frase inserita e votata nella relazione fatta alla Camera riguardo alla necessità - cito testualmente - «di un'infrastruttura di collegamento sullo Stretto di Messina». Ciò a completamento del progetto dell'alta velocità che sostenete di voler realizzare in Sicilia, ma che senza un ponte tra la Sicilia e la Calabria rimarrebbe solo uno spot propagandistico. Mi rivolgo ai colleghi della maggioranza: non prendiamoci in giro, come dovrebbero arrivare i treni ad alta velocità e ad alta capacità in Sicilia? A nuoto? Come sappiamo esiste già un progetto che, opportunamente attualizzato, sarebbe immediatamente cantierabile; non volete farlo con le risorse che fanno capo ai fondi del Next generation EU, ministro Amendola? Bene, usiamo il Fondo per lo sviluppo e la coesione, ma realizziamolo.
2020-10-13	FI	SchifaniRenato	Ci siamo abituati ai suoi DPCM, che limitano la libertà di movimento, ai sensi dell'articolo 16 della Costituzione, che conosciamo. Vi è un'emergenza, che ormai però è arrivata a dieci mesi di durata, e sappiamo che l'articolo 16 della Costituzione prevede che la libertà di movimento possa essere realizzata - e lei lo sa, perché conosce l'articolo - per motivi di sanità o di sicurezza attraverso la legge. Il decreto del Presidente del Consiglio dei ministri, però, non è una legge!
2020-10-13	M5S	GranatoBiancaLaura	La Commissione europea, con il Next generation EU, ha stanziato in totale 750 miliardi di euro per superare la crisi economica derivante dalla pandemia, attraverso un Piano nazionale di ripresa e resilienza. Nella ripartizione dei 750 miliardi di euro tra gli Stati membri ha definito tre criteri: popolazione, reddito pro capite e tasso medio di disoccupazione negli ultimi cinque anni. In base a questi criteri, all'Italia sono stati attribuiti 209 miliardi di euro, la fetta più importante dell'ammontare totale. Se il criterio fosse stato soltanto quello della popolazione, l'Italia avrebbe ricevuto solo 97,5 miliardi di euro, ovvero meno della metà. La quota restante - 111,5 miliardi di euro - è stata attribuita all'Italia perché il Mezzogiorno ha un reddito pro capite medio di 17.000 euro rispetto ai 33.000 del Centro-Nord e un tasso di disoccupazione del 17 per cento rispetto al 7,6 per cento del Centro-Nord. Riporto questi dati per lanciare un campanello d'allarme sul rischio concreto che ancora una volta, nonostante le raccomandazioni dell'Unione europea e le dichiarazioni di intenti rassicuranti, il Sud, per via dei ritardi atavici nella progettualità, rimanga indietro. Sappiamo, infatti, che la maggior parte delle infrastrutture indispensabili al Meridione per colmare il gap e rilanciare lo sviluppo dei territori è in uno stato di progettazione estremamente arretrato, per cui è fondamentale che si individuino il più rapidamente possibile misure efficaci per accelerare gli iter progettuali e autorizzatori, indispensabili a rendere disponibili nell'immediato quelle risorse anche per il Mezzogiorno. È indispensabile che l'individuazione della destinazione delle risorse del recovery fund segua il criterio perequativo e, quindi, si intervenga per il Sud con particolare riguardo a quei comparti che soffrono di una condizione di netto svantaggio. Mi riferisco, nello specifico, alle infrastrutture destinate alla mobilità, alla sanità pubblica, all'edilizia scolastica, agli atenei universitari. Nell'ambito della missione 4 «Istruzione, formazione, ricerca e cultura», tenuto conto che la raccomandazione 2 del Consiglio sul Programma nazionale di riforma dell'Italia 2019 invitava il nostro Governo ad adottare provvedimenti volti a migliorare i risultati scolastici, anche mediante adeguati investimenti mirati, e a promuovere il miglioramento delle competenze, occorre incrementare la spesa pubblica per l'istruzione, per la ricerca e per lo sviluppo, onde colmare il divario di spesa in rapporto al PIL nei confronti della media dei Paesi dell'Unione europea, così da collocare l'Italia al di sopra di quel livello nell'arco temporale del programma Next generation EU. Le proposte individuate prevedono il rafforzamento delle politiche per l'inclusione scolastica e il contrasto all'abbandono e alla dispersione, attraverso strumenti di supporto a disabilità e fragilità. Il personale scolastico è quello in modo peggiore retribuito e incentivato della pubblica amministrazione, quello più anziano e precario; ragion per cui occorre investire in una formazione in servizio del personale docente e amministrativo che sia retribuita e nel potenziamento, nell'incremento e nello sviluppo delle attività laboratoriali degli istituti tecnici e professionali. Occorre, inoltre, un forte investimento per migliorare la didattica delle discipline STEM ( science, technology, engineering and mathematics ), in cui l'Italia registra il più alto gap formativo rispetto agli altri Paesi europei. Incentivi economici specifici devono essere programmati per la professione dei docenti, dalla quale dipendono i livelli qualitativi del servizio erogato. Per l'inclusione e contro la dispersione scolastica e le povertà educative sono necessari altresì ulteriori interventi. Mi riferisco, in particolare, all'aumento dell'organico di diritto sul sostegno, questione non più rinviabile; alla riduzione del numero degli alunni per classe; al potenziamento dell'offerta pubblica nel segmento zero-sei anni, attraverso l'adozione di un piano di edilizia scolastica per la realizzazione di poli statali per l'infanzia; all'integrazione dell'offerta formativa nella scuola primaria, attraverso l'inserimento di percorsi musicali e coreutici nel tempo pieno, nonché all'introduzione del docente specializzato di scienze motorie. Di importanza strategica, inoltre, risultano gli investimenti nelle infrastrutture scolastiche e universitarie in chiave di efficientamento energetico, antisismico e di ammodernamento tecnologico. Gli investimenti in ricerca e sviluppo, nonché in misure per il diritto allo studio devono favorire l'incremento del numero dei laureati, che al momento è ben al di sotto della media europea. Questi dovranno garantire ai giovani ricercatori di inserirsi in adeguati percorsi di crescita professionale, anche a carattere innovativo, in centri di ricerca pubblici o privati. A questo scopo, è altresì opportuno investire nell'istruzione tecnica superiore rafforzando la rete della formazione tecnica in tutte le Regioni e i territori del Paese e sostenendo i percorsi tecnico-scientifici anche per la specializzazione post diploma per professionalità di stretta connessione con il mondo del lavoro e dell'università. Inoltre, sono essenziali azioni volte a invogliare anche i ricercatori stranieri a svolgere attività di ricerca in Italia, anche con l'investimento sulle migliori idee in tutte le discipline per progetti di ricerca in campo artistico e musicale. Nel settore dell' Information and communication technology occorre puntare sulle infrastrutture di dati, l'intelligenza artificiale, la sicurezza informatica, le applicazioni blockchain, la meccanica quantistica. Particolare riguardo va rivolto allo sviluppo e alla diffusione della ricerca e sviluppo in campo ambientale, accelerando l'acquisizione delle competenze, la diffusione delle tecnologie a supporto della transizione verde. Sono sfide centrali per lo sviluppo economico e sociale del Paese, che non può perdere questa occasione storica per mettersi alla guida del processo di innovazione scientifica e tecnologica su cui stanno investendo tutti i Paesi più avanzati. In campo medico è necessario introdurre misure atte a superare l'imbuto formativo tra il corso di laurea in medicina e le scuole di specializzazione; ricalibrare il numero chiuso nelle facoltà ad accesso programmato, specialmente scientifiche e, alla luce delle esperienze legate alla pandemia, rilanciare scuole di specializzazione nazionali di medicina generale e di emergenze del territorio. In tema di cultura, bisogna rilanciare il concetto di cultura diffusa come chiave di sviluppo per il nostro Paese, rafforzando il legame tra la tutela e la valorizzazione del patrimonio culturale e la tutela ambientale nell'ambito di un nuovo sviluppo sostenibile in cui siano sviluppate le potenzialità delle tecnologie applicate al campo dei beni e delle attività culturali. In particolare, si dovranno destinare adeguate risorse per il recupero e la valorizzazione degli straordinari tesori dei piccoli borghi, favorendo la strutturazione di turismo più diffuso e diluito su tutto il territorio nazionale e non concentrato solo sulle città d'arte. Indispensabile appare, inoltre, la pianificazione di interventi per prevenire i danni creati dai mutamenti climatici sul patrimonio storico, artistico, monumentale e archeologico. Sul fronte delle attività culturali, i lavoratori del mondo dello spettacolo sono stati tra i più penalizzati dalle restrizioni imposte e dalle misure di prevenzione anti Covid. È, pertanto, ormai improcrastinabile che sia messo a sistema uno statuto del lavoro delle arti in linea con quanto previsto dalla risoluzione del Parlamento europeo del 7 giugno 2007 sullo Statuto sociale degli artisti al fine di assicurare adeguate tutele e ammortizzatori sociali per tutti i lavoratori del mondo della cultura, dello spettacolo e delle performing art, in linea con quanto definito dalle misure emergenziali finora adottate. In materia di sport, infine, anche in vista di un complessivo riassetto urbano e della rigenerazione delle città, occorre investire risorse per la riqualificazione e la realizzazione di impianti sportivi a servizio delle scuole, ma aperti alla comunità territoriale, soprattutto nelle periferie urbane, così da promuovere inclusione sociale, recupero di contesti socio-economici degradati e diffusione della pratica sportiva e motoria a tutti, con particolare riguardo alla disabilità. Realizzare questo ambizioso programma di riforme economiche, educative e sociali attraverso le straordinarie risorse che avremo a disposizione significherà avviare il nostro Paese verso un percorso di crescita e rilancio che, a causa delle restrizioni, alle politiche di austerità e del fiscal compact, fino a oggi sembrava esserci definitivamente precluso. Una criticità, dunque, si è trasformata in una grande opportunità.
2020-10-13	M5S	MautoneRaffaele	Il piano percorre sei cluster o missioni, ciascuno costituito da un insieme di progetti omogenei e funzionali. Occorre considerare in particolare per quanto riguarda il settore sanitario, che il piano non è un mero piano per l'emergenza, ma dovrà essere un progetto di riforma, capace di guardare oltre la pandemia, pur nella complessità del momento, un piano di investimento per la sanità che guardi avanti per il prossimo decennio. Questa svolta programmatica può e deve essere un cambiamento anche culturale. La tutela della salute non è semplicemente un costo o un numero, ma qualcosa di vivo, da coltivare, da difendere, un investimento fondamentale per il rispetto del singolo e della collettività. Occorre riorganizzare e rafforzare l'intero sistema sanitario, riconoscendo l'importanza fondamentale dell'interrelazione tra politiche sociali, ambientali e sanità. Questo programma prevede una revisione sostanziale dei modelli di governance e di organizzazione, una sostanziale riorganizzazione della medicina territoriale e della rete di cure primarie, integrando sempre di più la medicina generale nel Servizio sanitario nazionale, cercando di ridurre e smussare uno dei punti critici della nostra sanità, le diseguaglianze - in alcuni casi notevoli - dei servizi offerti, sia qualitativamente che quantitativamente, nelle diverse Regioni. Il piano deve offrire soluzioni per garantire a tutti i cittadini italiani gli stessi diritti sanitari. Professionalità e competenze: ecco la svolta che deve guidare la più grande operazione economica del dopoguerra. Sono necessarie la massima attenzione e sorveglianza. L'improvvisazione e l'incompetenza nella gestione dei fondi possono produrre effetti deleteri, pari quasi al rischio di infiltrazioni legate alla mafia o ad altre forme d'illegalità organizzata. Un punto da sottolineare, presente nel piano, è l'interconnessione delle diverse missioni. Ad esempio, la salute è da considerare trasversale alle altre. Voglio sottoporre all'attenzione di quest'Assemblea alcune osservazioni che, secondo me, confermano e ribadiscono questo concetto: nella missione 1, quella della digitalizzazione del sistema produttivo, una priorità prevista è la digitalizzazione del sistema sanitario, al fine di migliorare i servizi e l'assistenza domiciliare e per meglio programmare i bisogni dei cittadini. Nella missione 2, dedicata alla rivoluzione verde, si prevedono la mappatura e la bonifica degli scarichi tossici, come la terra dei fuochi, che tristemente ben conosciamo, e la messa in sicurezza delle strutture sanitarie. Nella missione 3, incentrata su infrastrutture e mobilità, si dovranno prevedere infrastrutture per raggiungere rapidamente le strutture sanitarie e accedervi, affinché non siano più cattedrali nel deserto. Nella missione 4, relativa a istruzione, formazione, ricerca e cultura, ampio spazio viene riconosciuto agli investimenti per la ricerca medica e farmaceutica. Con la missione 5, dedicata a equità sociale, di genere e territoriale, fondamentale sarà investire in tema di effettiva integrazione socio-sanitaria, per offrire la giusta attenzione e l'adeguato supporto alle persone fragili e disagiate, come gli anziani soli, i poveri, i senza fissa dimora, i bambini e i disabili. Altro tema importante da sottolineare saranno le misure a sostegno della natalità e gli opportuni interventi strutturali di politica economica e fiscali a favore della famiglia. Per tutto quanto premesso, la strada è tracciata: potenziamento e riorganizzazione della sanità pubblica, della rete di prevenzione, dell'assistenza territoriale e domiciliare, delle strutture ospedaliere e delle loro specialità, con un adeguato ampliamento degli organici e soprattutto l'indispensabile collegamento e l'interconnessione ospedale-territorio, un'esigenza sempre più sentita, che riduca, da un lato, gli accessi e i ricoveri in ospedale e, dall'altro, permetta la permanenza e il follow-up dei pazienti, soprattutto di quelli cronici, nel proprio ambiente familiare e tra i propri affetti. Tutti noi sappiamo quanto ciò sia importante per i pazienti e per la loro risposta terapeutica, oltre che per la famiglia che vive quest'esperienza, da cui spesso rimane sconvolta. La speranza e la volontà di tutti dev'essere che, anche da una situazione drammatica e tragica come quella che stiamo vivendo, con tutte le sofferenze e le migliaia di morti innocenti che ha comportato, possa nascere e iniziare un nuovo modo di pensare, organizzare e strutturare la sanità italiana, capace di porre il cittadino e la sua salute al centro e prima di ogni altra cosa. Occorrono un cambio di rotta e una svolta radicale per il nostro Paese e per noi cittadini. Le problematiche sono molte e complesse: occorre avere il coraggio, la responsabilità e la fermezza di affrontarle con la consapevolezza delle scelte fatte. Guardiamo con fiducia al futuro, il tempo sarà galantuomo e ci darà ragione. Infine, vorrei fare una piccola nota in replica a quanti in queste Aule e nelle piazze del nostro Paese hanno affermato che molto spesso le misure adottate finora, tra cui il distanziamento sociale e i dispositivi di protezione individuali in primis, sono medioevali e anacronistiche. In realtà esse rappresentano le uniche misure riconosciute a livello scientifico internazionale ed adottate in tutti i Paesi. Esse sono le uniche alternative capaci di ridurre e prevenire la diffusione del virus, ovviamente in attesa della disponibilità di un vaccino efficace e sicuro. Necessariamente, le stesse devono essere condivise e attuate da tutti noi autonomamente e senza la necessità di controllori che debbano vigilare costantemente sulla loro attuazione; misura quest'ultima - lo sappiamo bene - del tutto inapplicabile. Il senso di responsabilità e di appartenenza di tutti noi è il bene comune da condividere; definire gli indirizzi e le norme per facilitare la corretta applicazione di tali misure è compito di chi amministra la cosa pubblica.
2020-10-13	PD	MarcucciAndrea	Signor Presidente, mi permetta allora una sottolineatura: l'ho fatta diverse volte e mi sento obbligato a farla anche oggi. Lei ha promesso - e sono sicuro che presto lo farà - un dibattito aperto, franco, trasparente sulla questione degli investimenti nel mondo della sanità. Mi riferisco al MES, ma non necessariamente a quello. Mi riferisco al fatto che l'Italia, con l'esperienza maturata in questi mesi, si deve porre il problema degli investimenti. Si deve porre il problema delle strutture sanitarie, della sanità territoriale, di una sanità digitale che sta arrivando e che può risolvere molti problemi. Si deve porre il problema dei tempi, affinché le risorse necessarie siano disponibili subito, per rispondere alle richieste ormai crescenti da parte dei Presidenti delle Regioni, che vivono quotidianamente, avendo gran parte delle deleghe sulla sanità, la necessità di attuare presto investimenti importanti, imponenti, che facciano fare un salto di qualità.
2020-10-13	PD	StefanoDario	Le stime della Svimez lasciano spazio a zero alibi e a zero attenuanti. Se l'epidemia di inizio anno ha risparmiato il Sud e le isole dalla diffusione della malattia grazie al lockdown, il contagio economico in quelle aree si è fatto più forte rispetto al Nord del Paese e rischia di trascinarsi nei suoi effetti recessivi molto più a lungo. Pertanto, la rilevanza di un piano capace di guardare alle nuove generazioni è un appuntamento per il nostro Sud da non mancare, perché è storico. Il rilancio del Mezzogiorno sia lì dove maggiormente si concentrano le difficoltà italiane ma anche le potenzialità; è la chiave di volta per qualsiasi ambizione di progresso e di accelerazione verso il futuro di tutto il Paese. Per questo - e approfitto della presenza del Governo nella figura del ministro Amendola, ma anche del vice ministro Misiani - non è sufficiente né più possibile il recupero dell'atavico divario tra Nord e Sud del Paese mediante la mera applicazione della clausola del 34 per cento, perché quella misura è pensata per impedire che il divario esistente cresca, che è cosa ben diversa dall'agire finalmente per ridurlo. L'esigenza primaria che emerge è procedere, con decisione al completamento delle grandi reti di comunicazione, con particolare riguardo a quella ferroviaria ma anche a quella digitale. L'alta velocità in tutto il Paese non può essere più messa in discussione né da un punto di vista materiale né da un punto di vista immateriale. La realizzazione o il completamento di infrastrutture di trasporto efficienti e integrate amplierebbe infatti la dimensione del mercato potenziale anche per le imprese del Sud e delle isole. Inoltre, le risorse del PNRR potrebbero andare a rafforzare le ZES, dando la possibilità di attivare ulteriori investimenti in ambito infrastrutturale indispensabili per favorire la localizzazione industriale. Chiaramente - lo auspicano tutti - sarà necessario un coordinamento dei progetti del PNRR con quelli della politica di coesione per evitare sovrapposizioni o inutili sostituzioni. Un ulteriore elemento per il rilancio del Mezzogiorno saranno le misure di vantaggio fiscale e contributivo per un periodo di tempo sufficiente per la ripresa dell'occupazione e dello sviluppo con benefici a cascata per l'intero territorio nazionale. Quello delle infrastrutture insomma è davvero il tema nodale intorno al quale costruire una prospettiva di crescita del Sud e per rendere possibile ciò diviene necessario ridurre gli oneri burocratici e semplificare le procedure, mettendo mano ad una revisione del quadro normativo del codice degli appalti. Se non lo facciamo in chiave di Next generation EU, avremo difficoltà a mantenere gli impegni temporali sottoscritti. Dovrà essere stabilito un monitoraggio costante dello stato di avanzamento degli investimenti e dei lavori, ma anche interventi di rafforzamento, professionalizzazione e specializzazione delle risorse umane delle pubbliche amministrazioni, soprattutto quelle locali e si dovrà prioritariamente procedere all'aggregazione delle stazioni appaltanti per accrescerne la competenza tecnica. Nella scelta dei progetti per il Piano nazionale di ripresa e resilienza dovranno essere privilegiati gli interventi di sviluppo dei sistemi infrastrutturali a rete, con particolare riguardo al completamento di quelli riguardanti le reti TEN-T e i nodi multimodali con l'adozione delle migliori tecnologie per favorire i collegamenti nel Sud del Paese, nonché tra la parte continentale e le isole, in modo da garantire un'effettiva continuità territoriale con le naturali piattaforme intermodali degli archi costieri del Mediterraneo. Va inoltre perseguito il criterio della valenza strategica dell'Europa in ragione dei benefici e dello sviluppo reale che potrà garantire nelle aree in cui insisterà. Nell'ambito di questa missione è emersa l'esigenza di dare seguito a investimenti anche sulle ramificazioni delle grandi arterie, favorire il pieno coinvolgimento di tutte le aree produttive e a vocazione turistica del Paese, grazie anche alla creazione di possibili snodi logistici e consentendo lo sviluppo vero della mobilità sostenibile. Questo set di misure è volto quindi a colmare e a ridurre anche quei nuovi gap che si stanno alimentando in altre zone del Paese. Riguardo alla mobilità urbana poi abbiamo registrato la necessità di sostenere progetti di smart city, interventi intelligenti per la mobilità a impatto zero. Mi permetto a questo punto di sottolineare anche la necessità di inserire gli investimenti aeroportuali tra gli obiettivi prioritari, considerando che queste infrastrutture e quelle aereoportuali sono vitali per le attività economiche, commerciali e turistiche del Paese, rispondendo inoltre ad altre missioni delle linee guida. Con riferimento alla missione equità e di genere, abbiamo fatto un ottimo lavoro e qui è necessario fare una premessa importante. Nella relazione abbiamo affermato il principio che le politiche di genere sono una priorità e dovranno caratterizzare tutte le missioni indicate nelle linee guida e tutti i progetti presentati nell'ambito del recovery fund, tanto che abbiamo voluto fissare la necessità di valutazioni ex ante rispetto all'impatto di genere in ognuna delle sei missioni individuate. Lavoro, welfare e istruzione sono le tre direttrici individuate, fortemente interconnesse, su cui costruire il cambiamento necessario per uscire da questa crisi. Dunque rete diffusa di servizi alla famiglia, come gli asili nido e inserimento dei lavori di cura tra le attività cui riconoscere valore sociale ed economico. Altrettanto fondamentale è modernizzare il sistema economico incentivando la creazione di posti di lavoro e forme adeguate di tutela del reddito con investimenti sulla formazione dei lavoratori, ma anche degli inoccupati. PRESIDENTE. Concluda, senatore. STEFANO, relatore. Altrettanto fondamentali sono il rafforzamento delle politiche attive per il lavoro e il contrasto al lavoro sommerso, nonché la tutela della salute e della sicurezza nei luoghi di lavoro, anche al fine di preservare il principio della reale concorrenza delle imprese. Mi dia due minuti, signor Presidente. PRESIDENTE. Già sono andata oltre, senatore Stefano, per cui deve stringere e chiudere, cortesemente. STEFANO, relatore. Si chiede dunque che il PNR sia integrato con un programma straordinario per l'occupazione femminile, strettamente collegato a misure per eliminare la differenza salariale, aumentare la qualificazione del lavoro femminile e garantire condizioni di lavoro dignitose: sono interventi, questi, da non intendersi più come politiche di genere, ma come vere e autentiche politiche pubbliche di welfare. Si richiede poi di riservare attenzione anche alla tutela e all'inclusione sociale delle persone fragili non autosufficienti, come anziani e disabili, nonché ai caregiver familiari che le assistono. Infine, è necessario che il PNR indirizzi nuove misure e risorse destinate a finanziare la ricostruzione dei crateri sismici del 2009 e 2016. In conclusione, ultima, ma non in ultimo, viene la salute: gli ultimi mesi hanno dimostrato la centralità del comparto, non solo in risposta all'emergenza epidemiologica, ma anche quale presidio fondamentale per l'assistenza e il supporto sociale nei territori. Le maggiori criticità del Servizio sanitario nazionale sono rappresentate dalle diseguaglianze nei servizi sul territorio: uno strumento utile a recuperare questa disparità è perseguire il modello della sanità di prossimità, facendo leva sulle potenzialità del digitale, che consente d'incrementare l'efficacia e l'efficienza di servizi anche su cure domiciliari integrate. Occorre altresì affrontare il tema dell'obsolescenza della strumentazione in dotazione in molti presidi sanitari. Altrettanto necessario è porre attenzione alle forme complesse di disagio giovanile, investendo ancora di più sui programmi di contrasto alle dipendenze tutte. Queste, signor Presidente, sono una piccola parte delle richieste raccolte per il settore: so bene che non è il momento, né abbiamo voluto forzare il tema nella relazione, perché non era quella presente l'occasione adatta; credo però che quest'Aula sia il luogo giusto per avviare un confronto sincero, libero da condizionamenti, sull'opportunità di accedere al MES sanitario, affrancato com'è dal cosiddetto stigma delle pesanti condizionalità e dallo spettro della Troika. Ce lo hanno sollecitato pressoché tutti gli auditi. Siamo dentro alla crisi più grave dopo la Seconda guerra mondiale. PRESIDENTE. Senatore Stefano, cortesemente deve chiudere. STEFANO, relatore. Ci troviamo in un contesto di forte incertezza. Siamo chiamati a costruire un futuro che ci faccia guardare avanti e non tornare indietro: abbiamo quindi l'opportunità di un capitolo nuovo da scrivere con la forza delle nostre scelte, una politica basata sul coraggio e sulla speranza. Questo però è il momento delle scelte ed è il momento di superare gli steccati. Chiudo dicendo che questo piano, con la sua rilevanza, non consente di essere considerato una questione che non spetta solo all'Esecutivo gestire, quanto piuttosto come un più faticoso, impegnativo, ma assolutamente necessario gioco di squadra gestito da tutte le diverse declinazioni della rappresentanza politica. Ieri abbiamo deciso e voluto scrivere chiaramente che le Camere dovranno essere parte attiva nell'individuazione dei progetti e abbiamo chiesto al Governo di riferire periodicamente sull'andamento delle procedure. Per questo è importante che il Parlamento - e ho finito davvero - sia pienamente e preventivamente coinvolto dal dialogo tra Commissione Europea e Governo, in merito alle attività di selezione e definizione dei progetti del PNR, a partire quindi dalla bozza del piano. Chiediamo infatti che questa, prima di essere trasmessa alla Commissione, sia trasmessa qui al Parlamento per una sua doverosa approvazione. PRESIDENTE. Chiedo cortesemente sia ai relatori sia ai senatori di attenersi ai propri tempi.
2020-10-14	M5S	CastelloneMariaDomenica	Abbiamo puntato su una riforma della governance, a partire dalle nomine dei dirigenti e dei direttori generali, che per noi devono essere meritocratiche e non per appartenenza politica, mettendo sempre al centro il merito e le competenze. Rivedere la governance significa anche rafforzare il ruolo di indirizzo dello Stato centrale perché non possiamo più permetterci un diverso accesso alle cure dei cittadini sul territorio nazionale. Rivedere la governance implica una revisione del rapporto tra sanità pubblica e privata, con la sanità pubblica che deve essere una stampella e non una spugna che assorbe risorse fondamentali per il servizio pubblico. Rivedere la governance significa anche rivedere l'accesso ai farmaci e alle cure. I farmaci devono essere sempre più innovativi e personalizzati. Nella scorsa legge di bilancio abbiamo stanziato un miliardo di euro per i farmaci innovativi. Abbiamo previsto dei nuovi metodi di rimborso del costo del farmaco come il payment by result, utilizzato dall'Agenzia italiana del farmaco (AIFA) per contrattare il prezzo del farmaco con i produttori di cellule Chimeric antigen receptor T (CAR-T). Siamo convinti che per garantire la sostenibilità del Servizio sanitario nazionale bisogna puntare proprio su innovazione e su appropriatezza delle cure. Rivedere la governance significa attuare finalmente quel Piano nazionale cronicità, che in realtà è applicato solo in pochissime Regioni, e riformare totalmente la medicina territoriale, che non è solo medicina generale, ma è rete di cure primarie e cure intermedie. Questi pilastri su cui abbiamo finora lavorato con le nostre proposte di legge ed emendative sono anche i pilastri di questa Nota di aggiornamento del Documento di economia e finanza e saranno i pilastri della prossima legge di bilancio. Mettiamo al centro la programmazione in base al fabbisogno di salute della popolazione. Mettiamo al centro le competenze e anche la valutazione dei risultati, cosa che in questo Paese, purtroppo, spesso è un'utopia. Dobbiamo riformare la sanità per renderla veramente strumento di tutela della salute e solo con progetti definiti e solidi useremo al meglio i fondi del recovery fund e, in generale, lo strumento del Next generation EU. Abbiamo capito a nostre spese che non serve spendere meno, ma serve spendere meglio riducendo soprattutto sprechi e inefficienze. Non avremo un'altra occasione se non sapremo usare questa tragedia per avere il coraggio di mettere finalmente in atto le riforme che il Paese attende da almeno un decennio.
2020-10-14	M5S	CastelloneMariaDomenica	Bisogna valorizzare il personale anche stabilizzando i precari della sanità. Sappiamo tutti che se il Servizio sanitario nazionale ha retto all'onda d'urto è per la resilienza e la dedizione di tutti gli operatori sanitari, molti dei quali, a causa del blocco delle assunzioni in sanità, che finalmente abbiamo superato, lavorano da decenni con contratti precari. (
2020-10-14	M5S	LannuttiElio	Questo è un grande successo che può vantare l'Italia, come ci ha riconosciuto anche l'Organizzazione mondiale della sanità, per aver combattuto questa pandemia. La "zattera Italia" è stata trascinata per tre decenni dalla corrente impetuosa del neoliberismo, grazie anche alle vele forniteci dall'Europa, verso il baratro dell'autodistruzione. Il Covid ci ha mostrato tutto ciò e ci ha fatto finalmente aprire gli occhi. È arrivato il tempo di andare controcorrente e di cambiare le vele. È stata l'Europa a fornircele: bisogna cambiare paradigma.
2020-10-14	M5S	LanziGabriele	Signor Presidente, gentili colleghi, membri del Governo, ora che siamo di fronte a un crocevia importante con la NADEF e con gli altri provvedimenti che ci aspettano, mi preme ricordare a questa Assemblea alcuni aspetti che riguardano la base del successo del recovery fund. Qui, come MoVimento 5 Stelle, abbiamo ribadito in maniera netta e decisa che a fare la differenza saranno i settori di intervento. Il grido di dolore del nostro tessuto produttivo continua a farsi sentire in questo difficilissimo 2020, segnato in maniera durissima dal coronavirus e che ci è costato tantissimo in termini di PIL e di economia reale. Per questo, tutti i nostri comparti produttivi ci chiedono uno sforzo mai visto per dare loro non solo risposte decise inerenti all'emergenza, ma anche tutti quegli accorgimenti strutturali che le nostre piccole e medie imprese attendono da anni. A tal fine, già le linee guida sul recovery plan che abbiamo tracciato parlano chiarissimo. Le stelle polari da seguire sono quelle della digitalizzazione e dell'innovazione, dell'istruzione e della formazione, della rivoluzione green e della transizione ecologica, della mobilità buona e dell'equità sociale, della tutela della salute e di una sanità pubblica che abbia le risorse che merita, e non i rimasugli delle diverse leggi di bilancio, come accaduto per almeno due decenni. Sforzi da parte della politica, quindi, ma anche buona volontà ad esempio da parte dei nostri amici di Confindustria. Io stesso in prima persona ho fatto mie delle proposte legislative che trovo necessarie per supportare comparti industriali strategici per il nostro Paese. Ma quello che non vedo nella presidenza attuale è la volontà di collaborare costruttivamente. Il Governo e il Parlamento hanno certamente il dovere di supportare la ripresa con strumenti legislativi, ma è altrettanto necessario superare la storica resistenza degli imprenditori italiani agli investimenti in risorse umane e in ricerca e sviluppo; investimenti che non seguiranno tra tre o quattro anni, poiché servono subito. Per le nostre imprese lo sforzo che serve è suppletivo. Da questa pandemia il nostro tessuto produttivo dovrà uscire rinfrancato e consapevole che lo Stato non è un nemico dell'iniziativa privata, ma un prezioso alleato pronto a concorrere perché il nostro Paese, seconda manifattura d'Europa, torni ai livelli produttivi che merita. È mossa da questo obiettivo una misura epocale come il superbonus al 110 per cento: un meccanismo fortemente voluto dal MoVimento 5 Stelle per produrre un vero e proprio shock in un comparto cruciale per la nostra economia e ad altissimo moltiplicatore economico come quello dell'edilizia. Un'edilizia che vogliamo diversa: più sostenibile, virtuosa e all'avanguardia. Inserito nel decreto-legge rilancio, già nel cosiddetto decreto-legge agosto il superbonus è stato perfezionato e ne è stata ampliata nei fatti la platea; ora va ulteriormente consolidato, perché si tratta di un ampio piano di interventi di ristrutturazioni energetiche ed antisismiche che, a detta di tutte le principali associazioni imprenditoriali, da Confindustria all'ABI, da Unioncamere all'ANCE, passando per le associazioni professionali, è in grado di imprimere una netta inversione di tendenza a un settore che ha tribolato molto, ma che va sostenuto e aiutato.
2020-10-14	PD	MirabelliFranco	Signor Presidente, il voto di oggi sullo scostamento di bilancio e sul NADEF quest'anno, davvero e al di là di ogni retorica, come abbiamo sentito nella discussione, rivestono un'importanza straordinaria, decisiva, per il Paese, per gli italiani e per il loro futuro. Noi dobbiamo far fronte, come i dati di oggi sembrano confermare, alla pesantissima crisi provocata dalla pandemia; occuparci e farci carico dei suoi effetti sulla vita concreta delle persone, delle famiglie e delle imprese. Allo stesso tempo dobbiamo investire sulla ripresa e progettare il futuro, avviando una stagione di riforme necessarie non solo per superare i problemi prodotti dall'emergenza pandemica, ma anche, se non soprattutto, per superare quei limiti che, ben prima del Covid, hanno rallentato la nostra economia. Oggi questo è possibile, perché per affrontare questa sfida il Paese ha l'opportunità storica di poter contare sugli strumenti straordinari che l'Europa sta mettendo in campo, come il recovery fund, o che ha già messo in campo, come le risorse destinate alla ricerca o ad affrontare la disoccupazione finanziando gli ammortizzatori sociali. Risorse per cui questo Governo si è battuto in Europa e che abbiamo ottenuto con uno sforzo collettivo di tanti Paesi e di tante forze che sono tornate a credere nell'Europa. Si tratta di tante risorse; lo voglio dire senza fare una battuta, ma seriamente. Io credo che sia positivo che chi quelle risorse non le voleva oggi voglia contribuire a spenderle, nell'interesse del Paese. Ma l'utilizzo delle ingenti risorse di cui abbiamo parlato, anche ieri, non può non essere accompagnato da riforme decisive e ineludibili, prima di tutto quella fiscale; una riforma che deve essere equa, ridurre il prelievo e proseguire sulla strada che questo Governo ha intrapreso con il taglio del cuneo fiscale e la riduzione della tassazione per i lavoratori dipendenti. Serve rafforzare la lotta all'evasione fiscale, che non è un accanimento o una fissazione di una sinistra statalista, ma che oggi è necessaria. Oggi i dati dell'Istat ci dicono che il sommerso in questo Paese è pari a 190 miliardi di euro, a cui si aggiungono 19 miliardi prodotti dalle attività illegali. Si tratta di un grande problema; la lotta all'evasione e all'elusione fiscale non è una fissazione. E ancora, serve una riforma radicale della pubblica amministrazione, anche accelerando le norme sulla digitalizzazione previste nel decreto semplificazione e aprendola ai giovani. Riforme quindi da una parte e, dall'altra, il tema delle infrastrutture, del digitale, di reti che accelerino e velocizzino la mobilità. Penso che con questa Nota di aggiornamento del Documento di economia e finanza ci siano le condizioni per rispondere alle tre priorità che non solo il Governo, ma il Paese intero devono affrontare. Prima di tutto abbiamo tutti il dovere di aiutare le persone e le imprese più colpite dalla crisi pandemica. Il dovere delle istituzioni tutte è oggi quello di proteggere chi è in difficoltà e di non lasciare nessuno da solo. Servono le risorse per non interrompere, anche uscendo da una logica emergenziale, il sostegno economico - è grave che qui qualcuno l'abbia definito sperpero - che in questi mesi è stato comunque garantito a tanti, se non a tutti, di fronte alle difficoltà. Serve riformare gli ammortizzatori sociali e il sistema di protezione sociale, per garantire un aiuto a chi non l'ha mai avuto. Fino alle iniziative - non dimentichiamocelo - assunte dal Governo per rispondere alla pandemia: lavoratori autonomi, partite IVA, lavoratori delle piccole imprese non sono mai stati aiutati e noi ora diciamo che non vanno mai più lasciati soli di fronte alle difficoltà, come non sono stati lasciati soli in questi mesi difficili. Serve anche attenzione per continuare a sostenere le imprese, quelle che soffrono di più, quelle dei settori che sono stati più esposti alla crisi. Aiutare le persone oggi significa anche investire sulla sanità, sulla salute e sulla sicurezza dei cittadini; dobbiamo continuare a farlo, investendo, come dice la NADEF, tutte le risorse necessarie. Il secondo obiettivo prioritario è quello di rilanciare l'economia. Servono misure anticicliche come il bonus del 110 per cento, che dovrà essere prorogato oltre la scadenza oggi prevista; servono politiche di coesione territoriale, ma serve soprattutto investire scegliendo una strada. Nella NADEF la scelta c'è: è quella dello sviluppo sostenibile, della green economy, della digitalizzazione e della valorizzazione dei talenti di questo Paese, quelli artistici, naturali e delle donne, del cui contributo c'è assoluta necessità. Prima di tutto, però, serve investire su ricerca, scuola e università, le vere miniere che questo Paese deve saper sfruttare. Il terzo obiettivo, anzi, la terza priorità è forse la meno scontata, ma anche la più necessaria, quella che deve sempre restare nel target di ogni politica che faremo da oggi in avanti. Il punto è che serve un'idea di futuro, sapendo che sbaglia chi pensa o addirittura auspica che il post-Covid ristabilisca o possa ristabilire le condizioni pre-Covid. Non sarà così. In realtà avremo di fronte una transizione dagli esiti non scontati. Questi mesi di pandemia cambieranno, anzi hanno già cambiato il modo di lavorare. Lo smart working spingerà le imprese a riorganizzarsi, la mobilità cambierà; probabilmente cambieranno o stanno già cambiando i tempi e le abitudini di vita, i comportamenti delle persone; le nostre città cambieranno, i centri dedicati ai servizi per i lavoratori degli uffici non reggeranno più come li abbiamo conosciuti. Abbiamo di fronte una transizione che o si subisce o si governa per migliorare la vita delle persone, per farne un'occasione, un'opportunità di vita e di lavoro. Questo è il compito della politica e delle istituzioni, non solo del Governo. Abbiamo di fronte la sfida di saper guardare alla realtà e immaginare e realizzare un futuro migliore per il Paese, in un'Europa che si è riscoperta forte, ha riacquistato il senso di sé e, per molti versi, ha ripreso la strada che i suoi fondatori avevano pensato. È una sfida talmente grande, quella che abbiamo di fronte, che davvero le polemiche sterili e i tentativi di ridurre tutto a un teatrino tra maggioranza e opposizioni sono stucchevoli. Per questo, anche la NADEF non serve al Governo o alla maggioranza, ma al Paese e ai cittadini. Anche le ultime elezioni hanno dato un messaggio chiaro: i cittadini chiedono serietà, affidabilità e responsabilità; hanno premiato tutti i candidati uscenti, per questo. Non c'è la rendita di posizione garantita per chi sa solo agitare i problemi. Oggi, di fronte alla crisi, si chiedono risposte concrete alla politica e alle istituzioni. Anche con l'atto odierno ci assumiamo fino in fondo questa responsabilità, solo nell'interesse degli italiani, e speriamo lo faccia tutto il Parlamento
2020-10-15	M5S	MautoneRaffaele	Signor Presidente, onorevoli colleghi, signor rappresentante del Governo, il prolungamento dello stato di emergenza epidemiologica da Covid 19 fino al 31 gennaio 2021, con l'adozione di tutte le possibili misure conseguenti per il contenimento della diffusione dell'epidemia, nasce, secondo me, da una necessità oggettiva: il progressivo realizzarsi di condizioni effettivamente in rapida progressione negativa, con aumento ad un ritmo accelerato di sempre nuovi focolai, oramai diffusi in tutto il Paese. Con l'apertura di tutte le attività dopo il lockdown ciò era quasi prevedibile. Purtroppo, in diverse situazioni, il poco senso civico di alcuni e la scarsa responsabilità nei confronti della collettività hanno creato le condizioni facilitanti, se non determinanti, della ripresa della diffusione del virus. Come è scientificamente dimostrato, non esistono altri modi per fermare la contagiosità e lo sviluppo di nuovi focolai, se non i mezzi di protezione individuali e collettivi e il distanziamento sociale. Non abbiamo un'immunità innata al coronavirus; la dovremo acquisire naturalmente, con il contatto con il virus selvaggio (spesso e per fortuna, senza o con poche manifestazioni cliniche), oppure artificialmente, attraverso ceppi virali attenuati o frazioni di essi, cioè mediante la somministrazione del vaccino capace di farci immunizzare e produrre anticorpi protettivi a un titolo tale da bloccare lo sviluppo del virus e i suoi deleteri effetti patogeni. Il SARS-Cov-2 viene inserito nell'elenco degli agenti biologici capaci di causare malattie infettive nell'uomo, con tutte le conseguenze epidemiologiche che ciò comporta. La situazione è difficile e complessa nelle sue multiformi sfaccettature. Anche la nostra organizzazione sanitaria, con il ruolo non secondario svolto dalle Regioni in tema di sanità, con una loro larga autonomia decisionale e specifiche competenze, ha spesso ostacolato e comportato discrepanze rispetto ai provvedimenti adottati a livello centrale e ritardato la loro attuazione. Con il provvedimento in esame si ribadisce il divieto per le Regioni di adottare misure meno restrittive di quelle adottate a livello nazionale, prevedendo... PRESIDENTE. Mi scusi, senatore Mautone. Colleghi, ricordo che gli assembramenti sono vietati, soprattutto all'ingresso dell'Aula. Dopo i numeri che abbiamo sentito oggi, anche in Aula, credo che il primo esempio debba venire dalle Assemblee parlamentari. Prego, senatore Mautone. MAUTONE (M5S). Grazie, signor Presidente. Con il provvedimento in esame si ribadisce il divieto per le Regioni di adottare misure meno restrittive di quelle adottate a livello nazionale, prevedendo la sola possibilità di norme ampliative e ancora più restrittive, in rapporto a particolari situazioni critiche locali potenzialmente rilevanti dal punto di vista epidemiologico. Pur tra le mille difficoltà e problematiche che la pandemia ha improvvisamente catapultato sul mondo, non si può non riconoscere, oggettivamente, il decisionismo e l'equilibrio delle scelte adottate per contrastare il Covid-19. Anche se ad alcuni possono sembrare particolarmente rigide e limitanti alcune libertà individuali, tali scelte, insieme al senso di responsabilità della stragrande maggioranza degli italiani che hanno aderito con fiducia alle misure di prevenzione adottate fino a oggi (le eccezioni sono sotto gli occhi di tutti), hanno permesso di reggere l'urto violento della pandemia meglio di altri Paesi europei come Francia, Spagna e Gran Bretagna, e mondiali come gli Stati Uniti, da sempre visti e considerati modelli sanitari virtuosi da imitare e osannare. Tutto ciò, pur negli errori correggibili e nelle carenze evitabili che comunque si sono verificati. D'altronde, una verità è certa: chi non opera o non decide non può incorrere in errori. Se nella triste classifica del numero dei contagi l'Italia si colloca al di sotto della media degli altri Paesi, un motivo alla base ci deve pur essere. Sicuramente i provvedimenti adottati e la loro effettiva applicazione hanno giocato un ruolo positivo e determinante, come è stato giustamente riconosciuto dall'Organizzazione mondiale della sanità al nostro Paese. Tutto ciò non poteva però realizzarsi senza lo spirito di sacrificio, la professionalità, le competenze, la dedizione e la disponibilità di tutti gli operatori sanitari che, con abnegazione, coraggio e a volte anche il sacrificio della propria vita, hanno reso possibile un vero miracolo umano. Sulla tematica della virulenza e diffusione dei contagi non si può essere rassicurati o rasserenati dal fatto che gli altri stanno peggio di noi. Occorre essere orgogliosamente italiani, non abbassare la guardia e avere fiducia nell'operato di chi finora tale fiducia se l'è meritata e guadagnata sul campo. L'adesione di tutti noi ai programmi e alle misure di prevenzione, lasciando da parte il disfattismo fine a se stesso o l'ostracismo corporativistico di alcuni, permetterà di guardare al futuro, tutti insieme, con fiducia realistica e non utopistica. La strada è ancora lunga, irta di difficoltà e purtroppo vedrà ancora altre vittime innocenti, ma è quella giusta, pur costellata di provvedimenti che qualcuno può giudicare esagerati (ma in realtà commisurati alla gravità del momento). In situazioni eccezionali, anche le risposte devono essere pronte, chiare, improntate a fermezza e a decisione. Riprendiamoci il nostro futuro, il destino nelle nostre mani. In virtù di tutte le considerazioni fatte, il MoVimento 5 Stelle voterà contro la pregiudiziale presentata.
2020-10-21	FI	BerniniAnnaMaria	Lei, presidente Conte, ha fatto un'elencazione di questioni inerenti la sanità che sembrerebbero funzionare. Ma, allora, le chiedo per quale motivo - notizie dal mondo reale - ci sono otto-dieci ore di coda ai drive in per fare i tamponi.
2020-10-21	FdI	LaRussaIgnazio	Signor Presidente, ho ascoltato con un po' di stupore l'intervento del collega che mi ha preceduto. Se vorrà una sera venire a cena con me, gli spiegherò la differenza tra sanità privata, sanità pubblica e sanità riconosciuta, così come il fatto che in Lombardia, grazie alla competizione tra pubblico e privato, il pubblico sia molto migliorato, ancor più del privato. Gli spiegherò anche - ma ci voleva poco a controllarlo - che il mio amico Alfano è stato, sì, ministro del Governo Berlusconi, ma poi anche del Governo Monti e del suo alleato Renzi per lungo tempo. Sono informazioni basilari, non è difficilissimo scoprirle e non fare affermazioni - non voglio usare aggettivi sbagliati - "inesatte".
2020-10-21	M5S	MaiorinoAlessandra	C'è però naturalmente di più, c'è una manovra di bilancio che sta per arrivare in Parlamento, in cui si stanziano altri 40 miliardi di euro, con 23 miliardi di espansione di bilancio. La manovra, molto brevemente, prevede 4 miliardi di euro in più per la sanità. Il Covid ha dimostrato plasticamente l'importanza di una sanità pubblica e da quando il MoVimento 5 Stelle è al Governo sono stati stanziati 11 miliardi di euro in più per essa. La manovra di bilancio prevede altresì 5 miliardi di euro per la cassa integrazione, il rinvio delle cartelle esattoriali; prima ci chiedono il rinvio, uno fa il rinvio e non è mai sufficiente. Ci si dice che non basta e va bene, ma c'è di più: ci sono 4 miliardi di euro per i settori più colpiti, come turismo e ristorazione, come chiesto a gran voce dall'opposizione. Lo facciamo e niente, ancora non va bene. Vi sono poi l'introduzione dell'assegno unico per 12 milioni di famiglie, la proroga del taglio del cuneo fiscale, la proroga del superbonus al 110 per cento, misura ideata e voluta dal Movimento 5 Stelle per alimentare l'edilizia virtuosa e che è divenuta nel frattempo anche un modello per l'Unione europea.
2020-10-21	M5S	MaiorinoAlessandra	E ancora, la decontribuzione al 100 per cento per le assunzioni degli under 21, quindi dei giovani, la stabilizzazione delle decontribuzioni al 30 per cento per le imprese del Mezzogiorno. E poi c'è la questione della sanità. Come dicevo prima, la questione della sanità pubblica è un bene da difendere in cui il MoVimento 5 Stelle ha sempre creduto. La sanità pubblica si è dimostrata assolutamente centrale nel contrastare l'epidemia. Voglio concludere, Presidente, dicendo l'impressione che ho ricevuto dalla lettura dell'ultimo decreto del Presidente del Consiglio dei ministri: traspira la fatica di trovare quel sottile equilibrio di dover salvaguardare la salute pubblica e, al contempo, difendere il tessuto produttivo ed economico di questo Paese, preservandolo dall'ulteriore shock che ha dovuto subire a causa della pandemia. Io ci ho visto l'attenzione nel dover riportare l'intero universo della nostra società in un testo che potesse normare ogni suo aspetto e, quindi, veramente una grande fatica, l'amore per il nostro Paese e un grande senso di dignità nell'interpretare il suo ruolo. Quindi, presidente Conte, a nome del mio Gruppo la ringrazio e la invito a continuare così.
2020-10-21	M5S	MautoneRaffaele	Signor Presidente, onorevoli colleghi, in Campania riapriamo le scuole in sicurezza. Le ultime decisioni della nostra Regione in tema di scuola con la sospensione della frequenza in presenza e la ripresa nella quasi totalità dei casi della didattica a distanza ci lasciano molto perplessi, quasi attoniti. La decisione è sembrata ai più un fulmine a ciel sereno. I provvedimenti adottati dal Governatore della Campania vanno in direzione opposta alla volontà politica del Governo, che ha ribadito l'importanza strategica di mantenere l'apertura delle scuole per tutti i risvolti negativi che la loro chiusura comporta in termini di organizzazione familiare, lavorativa e sociale, senza considerare l'aspetto psicologico e il conseguente danno arrecato ai bambini e ai ragazzi che non possono condividere con i compagni o relazionarsi direttamente con i docenti. L'apertura delle scuole in sicurezza deve essere una priorità per tutti (personale scolastico, docenti, alunni e per la nostra organizzazione come collettività). Perché i bambini campani devono essere discriminati rispetto a tutto il resto d'Italia? Anche il presidente Conte, nelle ultime conferenze stampa e anche oggi, ha ribadito questo concetto. Ha suggerito la possibilità che le scuole possano adottare un orario più flessibile con ingressi e uscite scaglionati, un orario delle lezioni su un arco di tempo più ampio, non escludendo anche in parte l'orario pomeridiano, prolungando così lo stesso orario di apertura e di chiusura delle scuole. Tutto ciò ovviamente viene fatto al fine di ridurre il più possibile assembramenti e facilitare il corretto deflusso e utilizzo dei mezzi di trasporto. Non si può e non si devono mascherare le carenze, la mancata programmazione nei tempi e nei modi opportuni, l'assenza di un piano di trasporti pubblici efficiente e controllato capace di evitare le immagini, che sono sotto gli occhi di tutti, di affollamenti e della mancanza di distanziamento su autobus, treni e metropolitane, che secondo me costituiscono essi stessi un rischio concreto di possibili contagi. I provvedimenti adottati per la chiusura scolastica sono destinati solo a impaurire cittadini, ad aumentare le ansie, le paure e sconvolgere l'equilibrio e l'organizzazione familiare. Ritengo che tali provvedimenti possono servire solo a giustificare la carenza gestionale e fallimentare della nostra sanità campana sia territoriale che ospedaliera, sia in termini di personale che di strutture, con un mancato adeguamento dei posti Covid di terapia intensiva, come da programma stabilito.
2020-10-21	M5S	MautoneRaffaele	Sono scelte demagogiche che la maggior parte delle persone ha però compreso, chiedendo a gran voce la riapertura rapida delle scuole. Tali Diktat, come già detto, hanno un unico obiettivo: nascondere la mancanza di una corretta programmazione e distogliere l'attenzione dell'opinione pubblica dalle reali inefficienze della nostra sanità regionale, incapace di fornire le adeguate risposte al particolare momento pandemico. La scuola, e concludo Presidente, deve essere considerata la seconda casa dei nostri figli, in cui essi possano crescere anche psicologicamente, formarsi e temprarsi, in un interfacciarsi continuo con la famiglia, preparandosi correttamente a diventare gli uomini di domani.
2020-10-21	M5S	PellegriniMarco	Dicevo poc'anzi che la crisi del Covid-19 ha dimostrato inoppugnabilmente quanto sia importante avere una sanità pubblica capillare ed efficiente, che abbia mezzi, strutture e personale adeguati. E ne siamo così convinti che abbiamo invertito il trend degli ultimi anni, che aveva indebolito il Servizio sanitario nazionale tornando a investire nel settore della salute ben sette miliardi di euro da quando il MoVimento 5 Stelle è al Governo, ai quali si aggiungeranno 4 miliardi di euro della prossima legge di bilancio, e quindi 11 miliardi di euro in un settore che noi riteniamo nevralgico, strategico e di protezione sociale. Signor Presidente del Consiglio, non abbiamo la pretesa di essere perfetti, anzi vogliamo e dobbiamo continuare a essere modesti, ma i riconoscimenti sull'operato del Governo provenienti dall'estero, da tutto il mondo, ci confortano e ci confermano che siamo sulla strada giusta, sulla strada della serietà, del rigore, dell'adeguatezza e della proporzionalità delle misure. La ringrazio, signor Presidente del Consiglio, per tutto quello che il Governo ha fatto, con il costante aiuto della maggioranza, e di quello che farà e grazie anche per tutte le volte - ben dieci con oggi dall'inizio della pandemia - che è venuto a riferire in Parlamento a dispetto di quello che dice e che ha detto poc'anzi l'opposizione. Grazie ancora: il Paese è in buone mani, le nostre.
2020-10-21	M5S	PellegriniMarco	Meno male che al Governo non c'è chi, un anno fa, chiedeva i pieni poteri, che sono gli stessi che a inizio pandemia pretendevano di aprire tutto e poi, dopo qualche giorno, di chiudere tutto. Al Governo non ci sono loro, che hanno detto tutto e il suo contrario, pur di fare un post su Twitter o Facebook, di attaccare forsennatamente questo Governo in un momento così drammatico, di accarezzare la pancia dei cittadini impauriti e in difficoltà o di salire di un punto o due nei sondaggi. Meno male che a guidare il Paese non c'è chi ha dimostrato cosa farebbe della sanità pubblica, la cui importanza è stata messa più che mai in risalto dal Covid e da questa pandemia. Sì, perché il centrodestra e la Lega, specie nelle Regioni da loro amministrate, hanno indebolito, svuotato, smembrato e tagliato la sanità pubblica
2020-10-21	M5S	PellegriniMarco	È un disegno politico che ha lasciato ferite sulla carne viva - è proprio il caso di dirlo - dei cittadini e di cui non si parla molto, ma che bisognerebbe invece raccontare più spesso e meglio, perché questo è quello che è davvero in gioco, e non la mascherina o la museruola - come l'hanno chiamata - non la supposta dittatura sanitaria o la panzana del Covid-19 che viene importato volutamente con i migranti: queste sono dichiarazioni irresponsabili e scomposte, indegne di forze politiche serie e che forse hanno indotto alcuni cittadini a ritenere superfluo proteggersi con la mascherina o adottare il distanziamento sociale. Ma queste, in fondo - come dicevo - sono boutade, ne sono consapevoli anche coloro che le propalano, sono tarantelle per lanciare fumo negli occhi, perché il vero obiettivo sono gli affari, cioè, ad esempio, quelli colossali che si possono fare con la sanità, meglio se sanità privata. E allora raccontiamo ai cittadini la verità. Raccontiamo il sistema delle cosiddette porte girevoli, in cui in un periodo sei un politico e in un altro fai parte di un gruppo imprenditoriale i cui ricavi dipendono dalle scelte della politica. Volete qualche esempio? Cito l'ex ministro berlusconiano dell'interno e degli affari esteri Alfano, che diventa presidente del gruppo San Donato della famiglia Rotelli, che è un colosso della sanità privata, oppure sempre in Lombardia, sempre nello stesso gruppo, entra nel consiglio di amministrazione di alcuni ospedali il leghista Maroni, più volte Ministro ed ex Presidente della Regione. Sono coincidenze? Non mi meraviglia neanche - per fare un altro esempio - che la Presidente della Regione Umbria, la leghista Tesei, stia tentando di seguire lo stesso disegno spalancando le porte al gruppo del deputato forzista Angelucci, svuotando di fatto anche in questo caso la sanità pubblica di quella Regione. A questo proposito, il MoVimento 5 Stelle da sempre spinge per una vera legge sul conflitto di interessi, che oggi è finalmente all'esame della Camera, con la quale intendiamo spazzare via questi intrecci gelatinosi tra politica e affari. Ma ci sono tanti altri motivi per i quali la Lega e il centrodestra dovrebbero guardare in casa propria, invece di insinuare con una narrazione sempre più logora che Governo e maggioranza non sarebbero in grado di gestire la situazione. Dovrebbero guardare alla scelta scellerata del governatore Fontana e del suo assessore Gallera di far entrare i malati Covid-19 nelle RSA; dovrebbero guardare ad altre pagine a dir poco imbarazzanti, come la vicenda dei camici, in cui la commessa passa prima da fornitura e poi diventa una donazione, tra l'altro a una società della moglie e del cognato del governatore Fontana; o come le consulenze ottenute dalla figlia sempre di Fontana da alcuni ospedali o aziende sociosanitarie lombarde. Dopo tutto questo, viene spontaneo chiedersi se il merito di aver evitato centinaia o migliaia di decessi per il Covid di nostri concittadini sia di chi si rifiutava addirittura di indossare la mascherina anche in Senato, oppure chi come noi ne ha consegnate gratuitamente a milioni. Lasciamo perdere, quindi, le polemiche strumentali sulla mascherina e interroghiamoci - come dicevo prima - sulla vera posta in gioco: che Paese vogliamo? Un'Italia con scuola e sanità private di serie A e scuola e sanità pubblica di serie B? Vogliamo un Paese in cui, per curarsi bene, per non morire di patologie curabili, occorre essere ricchi o avere un'assicurazione? Vogliamo un Paese in cui, se non hai soldi, non puoi andare dal dentista o accedere ad alcune cure specialistiche? Noi del MoVimento 5 Stelle non vogliamo un Paese così e ci stiamo battendo in tal senso.
2020-10-21	PD	PinottiRoberta	Parlo di questa necessità oggi e non le parlo del MES, di cui hanno parlato già molti colleghi. Sono fondamentalmente convinta che se lo facciamo uscire dal dibattito ideologico e guardiamo cosa serve veramente al Paese (questo dovremmo fare in Parlamento) un accordo sulle esigenze reali che ha la sanità - e io penso ovviamente che il MES serva - lo troveremo.
2020-10-21	PD	PinottiRoberta	Quanto alla sanità, ci ha raccontato del lavoro importantissimo che è stato fatto, del numero di mascherine che oggi vengono prodotte e distribuite, delle sanificazioni, dell'acquisto e della distribuzione dei respiratori, cosa importantissima, ma sappiamo che i respiratori sono necessari, ma non sufficienti, in quanto, perché assolvano al loro ruolo, servono strutture adeguate. Bisogna quindi velocizzare al massimo i processi, laddove ancora non siano stati predisposti, per avere i locali adeguati. Serve poi personale sanitario. Ci ha ricordato oggi che sono state fatte 34.000 assunzioni, un dato importante. Ebbene, noi pensiamo che non bastino, pensiamo che per proseguire a gestire questa emergenza, ma nello stesso tempo non lasciare soli i malati che hanno bisogno di altre cure (perché dobbiamo tenere presente che oltre al Covid ci sono altre patologie che devono essere curate) abbiamo molto bisogno di rinforzare il personale sanitario.
2020-10-27	M5S	EvangelistaElviraLucia	Signor Presidente, anche in Sardegna le terapie intensive, con l'aumento dei contagi da Coronavirus, sono già sature. Tuttavia, niente è stato fatto dalla Giunta sardo-leghista per far fronte al gravissimo problema della carenza cronica di medici e infermieri, il cui organico avrebbe dovuto avere un potenziamento. Il bando di qualche giorno fa per il conferimento di incarichi di collaborazione esterna per personale medico da destinare a tutte le sedi ATS Sardegna per l'emergenza Covid-19 del 23 ottobre 2020, finalizzato alla formazione di un elenco di medici disponibili a svolgere attività assistenziale in Sardegna, oltre ad arrivare con un gravissimo ritardo, sebbene sia stato presentato dal Presidente della Regione come la soluzione a tutti i mali della sanità sarda, altro non è che un mezzo inadeguato, che difficilmente porterà nuove forze lavorative, men che anche meno provenienti da altre realtà regionali. Ciò a causa della scarsa attrattiva delle condizioni economiche proposte, decisamente inferiori a quelle offerte da altre Regioni italiane, penso ad esempio al Piemonte, che correttamente riconoscono degli incentivi allo svolgimento di prestazioni professionali gravose e rischiose come quelle dei reparti Covid-19. Non solo: le inerzie della Giunta sardo-leghista si sono veramente rivelate delle voragini, anche nel campo della scuola e dei trasporti. In Sardegna si è dato il via alle lezioni nella totale assenza di un programma che fosse in grado di conciliare il diritto allo studio con un adeguato sistema di trasporto pubblico a tutela della salute degli studenti e dei pendolari di tutta l'isola nell'emergenza coronavirus. Sono impresse nella nostra memoria l'immagine di tanti studenti sardi costretti a rimanere a terra, perché è rimasto invariato il numero degli autobus e quello delle corse, nonostante le regole anti Covid-19 impongano la riduzione delle presenze a bordo con limitato coefficiente di riempimento, e le scene dei mezzi sovraffollati dei ragazzi che indossano le mascherine, ma tra i quali è impossibile osservare il prescritto distanziamento. La giunta Solinas non è stata in grado di predisporre le misure necessarie a tutela della salute e del diritto allo studio, con un ritardo imperdonabile che ha sicuramente influito in modo significativo sulla diffusione dei contagi. Il Consiglio regionale ha approvato di recente una legge, la legge regionale n. 27 del 5 ottobre 2020, che stanzia dei fondi per implementare il numero di corse del servizio di trasporto pubblico degli studenti e dei pendolari e per il trasporto scuolabus, gestito dai Comuni. Si tratta, però, di una legge alla quale ancora non è stata data attuazione e che, nell'aggravarsi dell'emergenza sanitaria, non è solo tardiva, ma rischia di essere inefficace. Insomma, una gestione, quella del governo di centrodestra sardo leghista, destinata a far pagare a caro prezzo l'emergenza sanitaria in Sardegna.
2020-10-28	FI	GiammancoGabriella	Mi spiego meglio. Il Governo ha deciso di far finanziare alle imprese aggiudicatarie di appalti di dispositivi medici il cosiddetto governo dei dispositivi medici, un meccanismo di cui ancora sappiamo molto poco. In sostanza, si tratta di un costo in più per le imprese aggiudicatarie di appalti nel settore della sanità che andrebbe inevitabilmente a ricadere sul costo finale dei dispositivi in questione e perciò sul Sistema sanitario nazionale, che pagherebbe in ultima analisi le spese di una misura miope.
2020-10-29	FI	BerniniAnnaMaria	Presidente Conte, la sanità è veramente la pietra di inciampo, non di questo Governo ma degli italiani, di tutti quelli che stanno affrontando una seconda ondata che eravamo perfettamente consapevoli sarebbe arrivata. Lo sapevate anche voi. Noi ve lo stiamo dicendo da aprile. Vi abbiamo proposto di aprire ospedali Covid ogni 500.000 abitanti; vi abbiamo dato dei suggerimenti molto concreti; vi abbiamo dato dei documenti, che non so dove lei abbia messo e non so se li abbia mai letti. Vi avevamo detto che sarebbe stato pericoloso combinare l'emergenza Covid con l'emergenza influenzale ordinaria. Dove sono i vaccini antinfluenzali? Le sembra compatibile con uno stato di emergenza che ha funzionato quella coda di persone anziane che noi vediamo alla ricerca disperata di vaccini antinfluenzali che non ci sono?
2020-10-29	FdI	ZaffiniFrancesco	Per quanto riguarda la sanità, dite che tutti stanno affrontando la seconda ondata. Si dà il caso, però, che nessuno abbia fatto due mesi e mezzo di lockdown totale, durante la precedente ondata, lo sottolineo. Oggi esistono questi due paradigmi, signor Presidente, che abbiamo ribattezzato, da un lato, contenimento e, dall'altro, mitigazione. Dobbiamo riscrivere il dizionario dei sinonimi e dei contrari. Il contenimento, per farci capire da chi ci ascolta, è la parte che dovrebbe fare lo Stato (quello con la S maiuscola), mentre la mitigazione è la soppressione delle libertà d'impresa e di movimento, la coercizione delle attività commerciali e tutto quell'insieme di attività che sono state oggetto di 16 decreti del Presidente del Consiglio dei ministri, tutti orientati al versante della cosiddetta mitigazione, che procurano danni economici che saranno drammaticamente irreversibili. È quindi evidente che è una medicina amara, che bisogna utilizzare con grande cautela e parsimonia, solo in condizioni estreme, quali erano quelle di marzo e di aprile, non oggi, che sono passati nove mesi, durante i quali abbiamo fallito ogni operazione sull'altro versante, quello del contenimento. Abbiamo fallito lo studio di sieroprevalenza e il tracciamento dell' app Immuni, signor Presidente del Consiglio, perché gli italiani, che l'ascoltano in diretta a ogni DPCM, non si fidano di lei e non credono alle sue misure. È per questo che non scaricano l' app Immuni; hai voglia a fare pubblicità progresso, con Fedez e company. Il motivo per cui non hanno aderito allo studio di sieroprevalenza è proprio perché non si fidano. Nei giorni scorsi, in Commissione sanità abbiamo ascoltato il professor Brusaferro. Oggi stiamo di nuovo ragionando sulla necessità di tracciare gli asintomatici, perché questo è lo scrimo, la linea del Piave: riuscire a scoprire chi non ha sintomi e quindi legittimamente, in totale buona fede, gira e conduce una normale vita quotidiana. Non si distanzia, perché sa di star bene, e invece infetta, come confermato dal professor Brusaferro non più tardi di ieri. Oggi lei ci dice che finalmente, dopo che il sottoscritto (insieme a tanta altra gente, evidentemente) ha ribadito per mesi la necessità di fare centinaia di migliaia di test, a nove mesi dall'inizio dell'epidemia, il Governo stanzia 30 milioni per fare i tamponi rapidi. Ecco l'accordo di ieri con i medici di medicina generale, dopo nove mesi: lo si sarebbe dovuto fare dopo nove giorni, sia con i medici di medicina generale, sia con i pediatri di libera scelta, i farmacisti e i distretti. Tutte queste cose andavano fatte prima, non adesso, e l'avevamo detto. Collega Unterberger, si è intrattenuta dicendo che non ci sono proposte da parte dell'opposizione, ma non può non ricordare quante volte abbiamo parlato in quest'Aula; ha votato insieme a me una mozione unitaria che prevedeva di fare tamponi a tappeto. O forse non l'ha letta e non se n'è accorta? Fatto sta che ancora oggi, signor Presidente del Consiglio - che vedo parlare con il collega Sileri, il quale dovrebbe capire e sapere queste cose, perché fa il medico - mancano i protocolli; c'è un'inappropriatezza diffusa, sia nell'ospedalizzazione, in entrata e in uscita, sia nelle cure domiciliari. Non c'è un protocollo a beneficio dei sanitari, dei medici di medicina generale e degli ospedalieri, che detti alcuni punti di riferimento sulla terapia per i malati di Covid; non c'è. Allora, signor Presidente, alla percezione di insicurezza sanitaria che purtroppo prende alla gola i nostri concittadini - ne sono riprova gli atteggiamenti che tutti censuriamo, ma comprendiamo - oggi se ne aggiunge pericolosamente una crescente di ingiustizia. Questo è un sentimento pericoloso. In combinazione con la percezione di insicurezza sanitaria, quella di ingiustizia, che in questo momento trapela, può determinare danni gravi alla nostra convivenza civile. Signor Presidente del Consiglio, ci richiama e ci dice che questo è il momento di restare veramente uniti. Bene, allora la faccia un'operazione per restare veramente uniti: ci liberi da questo Governo. Faccia un rimpastino, come ha detto il senatore Marcucci, e trovi il modo di risolvere qualche Ministro che non fa il suo dovere. PRESIDENTE. Deve concludere, senatore Zaffini. ZAFFINI (FdI). Come in campagna c'è un vecchio detto che dice che il pesce puzza dalla testa, lo faccia questo gesto per restare tutti uniti: si tolga di mezzo e ci restituisca un po' di normalità.
2020-10-29	FdI	ZaffiniFrancesco	Signor Presidente, professor Conte, lei ha avuto modo di gestire questa emergenza utilizzando poteri e risorse mai visti nella storia repubblicana. Ha avuto una totale libertà d'azione, fino al punto di saltare il Parlamento, come sta facendo oggi, non consentendoci di votare su questo ennesimo decreto del Presidente del Consiglio dei ministri - il quindicesimo o il sedicesimo, non si capisce bene con annesso show a reti unificate (l'ultimo addirittura dopo l'Angelus papale, perché mi sembra giusto che ci sia un orario consono). Le ricordo, signor Presidente, che l'Italia da vent'anni ininterrotti, lo sottolineo, è in avanzo primario, cioè tassa più di quello che spende, e continua ad incrementare il debito pubblico, che in questo periodo sarà incrementato di 190 miliardi di euro, 100 dei quali dovuti all'ultimo scostamento; quello precedente, collega Castellone, l'abbiamo votato anche noi, mettendo via le frecce; ma quella riunione dura da nove mesi e credo che, a questo punto, le frecce si siano automaticamente liberate, da sole. Quindi, signor Presidente, come dicevo, ha avuto risorse e poteri come mai nessuno prima. La situazione odierna è assolutamente drammatica: Unioncamere stima che 45.000 imprese saranno cancellate in camera di commercio e che almeno altrettante siano in corso di eliminazione; poi, ovviamente, ci sono quelle moribonde. Per quanto riguarda gli aiuti ricevuti per i ristori, i famosi ristori, il centro di ricerca dell'università di Oxford stima oggi che l'Italia è la peggiore d'Europa rispetto a quelli stanziati (non erogati). Lei, signor Presidente, a proposito di mettere da parte le frecce, è quello del «La mia esperienza finisce qui», con il governo Conte I: lo disse in quest'Aula, davanti a tutti noi. Lei è quello del bazooka da 400 miliardi, la potenza di fuoco. Lei è quello del ristoro dell'altra volta, il famoso fondo perduto, che ancora tutti stanno attendendo, perché non è arrivato; lei è quello della cassa integrazione, che ancora stanno attendendo. Il nuovo decreto ristori parla di 100 per cento, 200 per cento o 400 per cento; parte dicendo che ristorerà un intero anno, ma poi si scopre che invece ristorerà il 100 per cento dell'ultimo ristoro, oppure fa riferimento, come per i locali di intrattenimento, agli incassi del mese di aprile. Chiunque sappia come funziona un locale di intrattenimento sa che nel mese di aprile i locali invernali hanno già chiuso e quelli estivi non hanno ancora riaperto. Lo sa anche un bambino. Non c'è bisogno di questo, signor Presidente. Oggi non c'è bisogno di mettere da parte le frecce, colleghi. C'è bisogno di dirsi le cose per quelle che sono, perché sono passati nove mesi dall'inizio dell'epidemia e purtroppo sono decedute migliaia di persone. Di fronte a questo, ognuno di noi interpreta il proprio ruolo a cospetto della propria responsabilità, davanti al suo specchio personale. E allora non parliamo di bonus, signor Presidente, ma della sospensione dei costi fissi per le imprese. Non basta il bonus. Oggi si parla di metà novembre. Vogliamo scommettere, signor Presidente, che a metà novembre non arriverà niente? La facciamo una scommessa io e lei, signor Presidente? Scommettiamo un caffè: uno per me, uno per lei e uno per la sanità.
2020-10-29	M5S	CioffiAndrea	Signor Presidente, abbiamo sentito un prolasso di parole, pronunciate a volte persino con protervia. Potremmo quindi ricordare solo alcune piccole cose. Siccome si è sentito molto parlare di trasporti e sanità, ricordiamo di chi sono le competenze in questi ambiti. Mi sembra che siano delle Regioni, se non ricordo male.
2020-10-29	PD	FedeliValeria	Parto da questo perché ovviamente siamo tutti preoccupati - lei più di noi, visto che ci rappresenta e sceglie, insieme al Parlamento, con il suo Governo, le azioni da mettere in campo - di quello che ha detto, da ultimo, la senatrice De Petris, cioè che le persone oggi hanno una maggiore preoccupazione per il loro futuro rispetto a quanta ne avessero nella prima fase, soprattutto in relazione al lavoro, alla possibilità di vita, a quando e come ci potrà essere la riapertura. Mi soffermo su questo. Se abbiamo avuto un'assenza di programmazione e di capacità di decidere che le priorità che mettiamo al centro sono intrecciate con l'insieme delle condizioni di vita e di lavoro, le chiedo, signor Presidente, di costruire davvero da subito le condizioni di intreccio di interventi e di investimenti, avendo anche la possibilità di finanziamenti europei, dal MES al recovery fund. In tal modo, potremo costruire da subito le condizioni grazie alle quali, quando diciamo che le scuole e la sanità sono punti centrali, sapremo su cosa intervenire e investire: sulla medicina territoriale; sulla possibilità di accompagnare e sgravare le scuole e gli insegnanti dal doversi occupare del coronavirus, quando potremmo avere un medico che lo fa (questi sono elementi importanti); o anche, sapendo che è complesso, sulla possibilità di riorganizzare, per la didattica e per l'apprendimento delle nostre ragazze e dei nostri ragazzi, di ogni età e in ogni fase, condizioni che accompagnino una fase che avrà una certa durata (non possiamo permetterci di non vedere come farlo in modo diverso da quello tradizionale). Dico solo che siamo tutti preoccupati, quando, negli interventi sui quotidiani e non solo, vediamo conflittualità fra livelli istituzionali e fra chi li rappresenta. Andiamo avanti a guardare al merito, ma tutti insieme dobbiamo sapere che la condizione per evitare il più possibile questi conflitti - che non saranno tutti evitabili, soprattutto per chi guarda più facilmente al proprio interesse immediato che non agli interessi del Paese - è il coinvolgimento, per condividere le scelte in questa fase. Questo è il punto della politica. Secondo me, converrebbe affrontare questa fase in modo quasi più pedagogico, anche dedicandovi più ore, ma è determinante per fare scelte condivise, perché poi dovremo essere tutti messi nelle condizioni di attuarle a ogni livello istituzionale, nella maggioranza e anche con le opposizioni.
2020-10-29	PD	MarcucciAndrea	Signor Presidente, non mi interessa al momento se sono stati fatti errori. Sono valutazioni che farà il corpo elettorale quando sarà chiamato a farlo, che faremo noi nelle discussioni parlamentari, nei Gruppi, che faranno le singole persone tra di loro. Sicuramente errori ci sono stati; ci sono stati sui trasporti come sulla sanità. Si sono fatti errori nel permettere che i concorsi pubblici andassero avanti, nel consentire le elezioni provinciali all'inizio del mese di dicembre, muovendo migliaia di persone. Su queste questioni vorremmo intervenire con il decreto-legge; è nostro dovere, è dovere del Parlamento.
2020-11-02	FdI	CirianiLuca	Ho sentito dire da parte di alcuni esponenti della maggioranza: però le opposizioni..., però anche l'Europa nel suo complesso... Incominciamo a dire innanzitutto che se pensiamo di salvare il nostro Paese guardando ai guai dei nostri vicini di casa non andiamo lontano, anche perché quei Paesi, sfortunatamente per noi, hanno condizioni economiche che ci sogniamo. Le opposizioni hanno fatto il loro dovere e il loro mestiere, e credo che l'abbiano fatto anche bene. Ma non c'erano le opposizioni a Palazzo Chigi, alla Protezione civile, al Ministero della salute, all'Istituto superiore della sanità, nel comitato tecnico-scientifico, nella struttura commissariale. C'erano invece i suoi uomini, signor presidente Conte; c'erano i suoi Ministri.
2020-11-02	FdI	IannoneAntonio	Signor Presidente, onorevoli colleghi, il Presidente del Consiglio ci ha comunicato, ribadendo quanto detto già alla Camera dei deputati, che il Governo ha operato secondo il principio di massima precauzione, seguendo criteri di adeguatezza e proporzionalità. Presidente Conte, lei è convinto fino in fondo di quello che ha affermato e ribadito? Le sembra proprio così? «Così è se vi pare», direbbe Pirandello, ma quello che osserviamo noi nel Paese, in questo momento di grande confusione, preoccupazione, frustrazione, è tutt'altro, Presidente, e crediamo che sia necessaria una presa di coscienza soprattutto in voi più che nell'opposizione, visto che per mesi ci avete parlato di modello Italia nel combattere l'emergenza coronavirus e invece ci sembra che, soprattutto da quel 18 maggio, in cui è stata riaperta la nostra Nazione, l'azione di Governo sia stata caratterizzata da una grande superficialità, motivo per il quale oggi ci troviamo in difficoltà come prima e molto più di prima. Da Fratelli d'Italia le proposte sono sempre venute e sono contenute in atti parlamentari: oltre 2.000 emendamenti che abbiamo presentato a tutti i provvedimenti che sono arrivati in Aula. Noi non ci siamo mai sottratti rispetto a questo, che è un dovere che non sentiamo verso di voi che siete al Governo ma un dovere che sentiamo verso la nostra Patria. Non avete ascoltato nulla, soltanto qualche invito cortese, come si fa in una sala da tè, caro Presidente, rassegnando soltanto un cordiale confronto di cui non avete fatto minimamente tesoro. Farò degli esempi, ma l'elenco sarebbe lunghissimo. Partiamo dalla sanità, che è quella che dite che vi sta maggiormente a cuore. Il senatore Zaffini, nelle interlocuzioni con il ministro Speranza, con il vice ministro Sileri, in tutte le sedi, dalle Commissioni alle occasioni di informative che ci sono state qui in Aula, ha detto chiaramente quali erano le priorità del Gruppo Fratelli d'Italia. Abbiamo detto chiaramente che la app Immuni era un'esperienza che non funzionava e infatti l' app Immuni non funziona: il tracciamento è saltato completamente in questo Paese. Oggi deponete le armi senza riconoscere che vi era stato detto e che non avete fatto tesoro di questi consigli. Screening di massa: ma lo sapete che cosa avviene sui territori? Sapete che intere famiglie sono consegnate completamente all'abbandono, nel panico più totale, e non sanno come devono comportarsi quando hanno il sospetto - e in alcuni casi la certezza - di essere affetti dal coronavirus? È una situazione completamente fuori controllo, in molte aree del Paese, le parlo in particolare della mia Regione, la Campania, dove avete un presidente che non va oltre gli show televisivi, che non va oltre gli annunci del terrore, che offende le mamme e i bambini che hanno l'insano desiderio di andare a scuola.
2020-11-02	LN	TosatoPaolo	Permettetemi di dire una cosa, però: non state dimostrando di essere all'altezza della difficile situazione che stiamo vivendo. Datevi da fare, agite e fatelo bene e rapidamente. A partire dal trasporto pubblico e dalla sanità, avete tanto ancora da fare. Signor presidente Conte, datevi una mossa: il Paese non può più aspettare.
2020-11-02	M5S	GranatoBiancaLaura	, l'ultimo pensiero di governatori uscenti e riconfermati nelle ultime tornate elettorali. Vede, Presidente, secondo me lei, che a suo tempo ha giurato sulla Costituzione, ha oggi solo due scelte di fronte alla curva dei contagi: tornare al 4 marzo 2020 e disporre un lockdown totale, se è vero che la situazione lo richiede, o decidere per chiusure mirate che risparmino però le scuole di ogni ordine e grado, all'interno delle quali comunque su tutto il territorio nazionale la curva dei contagi si attesta solo al 3,8 per cento. Il problema, allora, sono i test rapidi, i trasporti pubblici locali, gli assembramenti fuori dalle scuola o la didattica in presenza? Si assumano le decisioni più opportune in base al livello delle responsabilità di ciascuno, lasciando ai Presidenti di Regione e ai sindaci, nella loro autonomia, il compito di dettare disposizioni di merito di cui rispondere di fronte a cittadini ed elettori. La riforma del Titolo V non è nata per creare vassalli, valvassori e valvassini, ma per distribuire compiti, funzioni e responsabilità in base ai principi di sussidiarietà, adeguatezza e differenziazione, in modo da permettere agli amministratori locali di adottare scelte autonome per le comunità che concorrono al perseguimento di obiettivi nazionali. Dopo aver depauperato la sanità pubblica a vantaggio di quella privata negli ultimi due decenni, con una situazione pandemica che dura ormai da sette mesi e che richiamava le Regioni ad una programmazione attenta delle misure sulla salute e sul trasporto pubblico, molti governatori e sindaci si sono presentati all'appuntamento della riapertura delle scuole completamente impreparati. Ora, però, si chiede di mitigare la percezione comune delle loro inefficienze con misure che compromettono gravemente il diritto all'istruzione su tutto il territorio nazionale. Non dobbiamo permetterlo. Nei sei mesi occorsi dall'inizio della pandemia alla riapertura delle scuole, mentre la vulgata politica e mediatica sbatteva in prima pagina l'unico Ministro sempre al lavoro per aprire le scuole e tenerle aperte, molti governatori, gli stessi che ora chiedono al Governo la chiusura delle scuole, erano in campagna elettorale.
2020-11-02	M5S	GranatoBiancaLaura	Al contrario, lo Stato dovrebbe imporre oggi alle Regioni che hanno competenze in materia di trasporto pubblico locale e sanità, un piano ad hoc per riprendere la didattica in presenza dal primo ciclo alle superiori, con una tempistica ben precisa. Il primo ciclo non va toccato e, qualora ciò dovesse avvenire per causa di forza maggiore in alcune realtà dove la situazione sanitaria non lasci altra scelta, e comunque solo in caso di lockdown totale, ciò dovrebbe avvenire solo in presenza di un piano articolato per la riapertura non appena la situazione dei contagi lo consenta.
2020-11-02	M5S	LicheriEttoreAntonio	Sa che è scoppiata un'epidemia che sta facendo vacillare tutte le sanità del mondo? Sa che, davanti a questa pandemia, non c'è una sola sanità nel pianeta che non stia vacillando?
2020-11-02	M5S	LicheriEttoreAntonio	Signor Presidente, l'Italia, agli occhi del mondo, conserva ancora il primato nella gestione sanitaria e, se lo ha conservato fino ad oggi, è per lo spirito di sacrificio e il senso di unità nazionale che ha dimostrato fino ad ora. Lo hanno dimostrato i cittadini, la maggioranza e il Governo, seguendo il principio della proporzione, della precauzione e della responsabilità. Di questo possiamo essere orgogliosi! Quanto alle risorse finanziarie, ricordo i 100 miliardi di euro degli ultimi tre decreti-legge, i 40 miliardi di euro che arriveranno adesso, con la manovra di bilancio, e tra i precedenti finanziamenti e stanziamenti e quelli del 2021, i cittadini potranno fanno fare affidamento su 70 miliardi di euro. Con i 4 miliardi di euro della manovra finanziaria, i soldi destinati alla sanità arriveranno a 12 miliardi di euro. Questi non sono solo numeri, signor Presidente, sono fatti, perché le vite umane non si salvano con le chiacchiere, ma con i fatti. Concludendo, colleghi, se volete continuare con la vostra caccia alle streghe, fatelo pure. A noi del Gruppo MoVimento 5 Stelle interessa solo salvare quante più vite umane possibile.
2020-11-02	M5S	PirroElisa	Guai però a cavalcare le paure dei cittadini, guai ad alimentarle. Vanno ascoltate e bisogna rispondere, ma bisogna farlo con i fatti non con le polemiche, non con la propaganda. Serve serietà, la stessa serietà che, analizzando tutto ciò che stiamo passando, dovrà condurci a una riflessione seria su quella riforma del Titolo V che ci ha portato ad avere tanti sistemi sanitari diversi. È un sistema che ha mostrato limiti enormi e che andrà ripensato. L'eredità che ci lascerà il Covid-19 non deve essere solo dolore e spavento, ma deve essere innanzitutto un insegnamento: capire che non si possono tagliare 37 miliardi di euro al sistema sanitario come è stato fatto negli ultimi dieci anni, capire che tutti gli investimenti fatti da questo Governo dovranno essere solo un primo passo e un esempio per il futuro, un esempio da non dimenticare per tornare ad avere un Servizio sanitario nazionale univoco dalle Alpi alla Sicilia, in cui ad ogni cittadino vengano sempre garantite le migliori cure possibili. Per ripensare quella riforma del Titolo V che ha mostrato i suoi limiti - il MoVimento lo dice da anni - qui in Senato abbiamo anche depositato un disegno di legge, a firma della senatrice Paola Taverna. Il nostro Servizio sanitario nazionale ha da poco compiuto quarant'anni; è uno dei sistemi sanitari migliori al mondo, abbiamo visto di che tipo di miracolo siano stati capaci i nostri operatori sanitari, cui va tutto il nostro sostegno e ringraziamento. Non dobbiamo dimenticarlo oggi facendo tutto ciò che serve e non dovremo dimenticarlo domani, tornando a puntare su quei principi di universalità, uguaglianza ed equità che hanno fatto grande la nostra sanità nel mondo.
2020-11-02	M5S	PirroElisa	Signor Presidente, gentile presidente Conte, gentili colleghi, la situazione dei contagi purtroppo è tornata ad allarmare e lo vediamo in tutta Europa. In Francia e in Spagna è stata superata la soglia di un milione e in quasi tutti i Paesi sono iniziati semi lockdown : i luoghi di aggregazione sono chiusi, gli spostamenti limitati. Insomma, è in corso un'azione massiccia di prevenzione per alleggerire i sistemi sanitari nazionali. Ciò che è importante, infatti, è cercare di intervenire in modo tempestivo per garantire il funzionamento della sanità. Non arrivare alla saturazione dei posti letto e delle terapie intensive è fondamentale e necessario anche per garantire l'adeguata assistenza a tutti i malati, non solo a chi contrae il Covid-19. Abbiamo visto in questi mesi che purtroppo ci sono state intere categorie di pazienti che sono rimaste indietro e questo non deve più accadere. Allora, intervenire adesso, in modo chirurgico, non è solo funzionale ad evitare quel lockdown nazionale che la nostra economia non può permettersi, ma serve anche a decongestionare le Regioni in difficoltà, a dare ossigeno ai loro sistemi sanitari e ai loro ospedali, anche perché sappiamo che non tutte le Regioni sono riuscite a portare a termine quanto il Governo aveva previsto in termini di unità speciali di continuità assistenziale e posti letto in terapia intensiva. Arrivano segnalazioni da parte dei cittadini che si ritrovano da soli a dover gestire il virus, che non vengono contattati dalle ASL. Tireremo le somme delle reazioni dei governi regionali più avanti, degli errori commessi, delle leggerezze e delle mancanze. Certo è che adesso bisogna reagire, insieme, mettendo da parte la polemica politica e tutto ciò che non serve al Paese e agli italiani. Bisogna guardare a quei modelli che stanno funzionando più di altri e prenderli ad esempio. Penso, per esempio, all'Emilia Romagna, che mette a disposizione dei pazienti Covid-19 strutture per potersi isolare dai familiari (anche il Comune di Roma si sta adoperando in questo senso); penso al Veneto, che sta migliorando l'interazione con i medici di medicina generale per potenziare i servizi sul territorio ai cittadini. Ecco, questi sono passi fondamentali, perché sappiamo che molti contagi avvengono in famiglia e dobbiamo evitarlo. Serve uno sforzo anche da parte dei cittadini, per quanto stanchi, per quanto saturi. Lo siamo tutti, ma non abbiamo altra scelta che fare rinunce. Cerchiamo di ridurre la socialità al minimo indispensabile; arriveranno i tempi in cui torneremo ad andare a cena da amici, a partecipare alle feste, ad andare a cena fuori, a teatro e nei musei e ad abbracciarci; quel momento, però, non è oggi ed è importante capirlo fino in fondo. Questo Governo è stato lodato finanche dall'Organizzazione mondiale della sanità per come ha gestito la prima ondata della pandemia ed è bene ricordare che rispetto a marzo scorso la situazione è migliorata. Abbiamo imparato tanto, la scienza ha fatto passi avanti; i nostri medici, infermieri e operatori sanitari sanno quale battaglia stanno combattendo e hanno imparato a conoscere il nemico. È anche per rispetto di chi è in prima linea tutti i giorni che serve senso di responsabilità, anche da parte di chi non sempre lo ha mostrato. Ricordiamo che usare le mascherine è fondamentale; ricordiamo che mantenere il distanziamento è fondamentale. Come ha detto lei, signor Presidente, non ci può essere dilemma tra protezione della salute ed economia. In questo senso lasciano a dir poco perplessi le dichiarazioni del governatore della Liguria Toti che ha definito gli anziani non indispensabili allo sforzo produttivo del Paese, salvo poi tentare di rettificare questa pessima frase, o quelle pronunciate alla Camera qualche ora fa da Borghi, che si è addirittura spinto a dire che il lavoro viene prima della salute. Forse non è chiaro che senza salute non può esserci una ripresa economica
2020-11-02	PD	BoldriniPaola	Il Governo è stato accusato di essersi cullato sugli allori e di non aver fatto nulla per prevenire questa seconda ondata. In realtà il Governo ha fatto da subito quello che andava fatto: stanziare risorse per assunzioni di personale medico; aumentare posti in terapia intensiva; aumentare il tracciamento e il testing. Da febbraio sono stati messi a disposizione 7 miliardi di euro per la sanità, ma è la filiera istituzionale che si doveva mettere in movimento in maniera sinergica per portare a compimento le azioni previste dai provvedimenti. Piuttosto c'è da chiedersi: che cosa è avvenuto a livello regionale nello stesso periodo in cui il Governo dava indicazioni generali e dava la cornice entro cui muoversi con svariate linee guida? Non si può essere federalisti a giorni alterni o quando conviene. Le restrizioni prese con il precedente DPCM non sono state una punizione indiscriminata per alcune categorie di attività ma una scelta necessaria e dolorosa a tutela della salute pubblica e, di conseguenza, anche della tenuta economica e sociale del Paese. Finché non ci sarà il vaccino, unica vera arma di difesa, possiamo solo mitigare e contenere l'epidemia anticipando le mosse del virus. Dobbiamo però assicurare che la pandemia non pregiudichi il diritto alle cure dei pazienti affetti da altre patologie (croniche, oncologiche, cardiovascolari) e gli screening di prevenzione. Inoltre, non discriminiamo e non dimentichiamo l'attenzione per le residenze sanitarie assistite e i centri diurni per i disabili. Va bene aver siglato l'accordo con i medici per la possibilità di effettuare i tamponi rapidi, ma abbiamo bisogno ancora di colmare la grave mancanza di personale. È vero, sono state assunte 34.000 persone, ma l'aumento delle terapie intensive ha abbassato la percentuale di personale per ogni posto letto. Abbiamo ancora bisogno di più medici e più specialisti. Sono giorni difficili per la tenuta sociale ed economica del nostro Paese. Dobbiamo rassicurare, dire parole di verità ed informare i cittadini sulle ragioni delle decisioni che vengono prese. Abbiamo il dovere di riconoscere se è stato commesso qualche errore, ma attribuire al Governo ogni responsabilità non è la soluzione per uscire da questa situazione: ognuno, dal canto suo, deve fare la propria parte. Servono più fondi ed è bene che nello schema di risoluzione finalmente si parli di MES. Il Parlamento farà le sue valutazione e poi deciderà tutto insieme; se ne esce tutti insieme: ce lo ha ricordato ancora una volta il presidente Mattarella con le sue parole. Occorre la responsabilità collettiva; soltanto un coro sintonico con le nostre istituzioni e le loro attività può condurci a superare questa difficoltà.
2020-11-02	PD	MarcucciAndrea	Signor Presidente, signor Presidente del Consiglio, rappresentanti del Governo, autorevoli colleghi, intanto ringrazio il presidente Conte per la sua presenza in Aula che cambia il paradigma, perché ci auguravamo e abbiamo chiesto con forza il coinvolgimento del Parlamento e lei questo coinvolgimento l'ha voluto. Ha chiesto questa seduta straordinaria: come vede, i senatori sono quasi tutti presenti. Il nostro contributo lo vogliamo dare fino in fondo; la nostra proposta di risoluzione e quella delle opposizioni sono documenti molto seri di indirizzo parlamentare. Ci auguriamo che il Governo ne tenga conto nello scrivere il DPCM. Questo è un passaggio molto importante, dal nostro punto di vista. Molto importante perché la nostra è una Repubblica parlamentare; molto importante perché il Parlamento rappresenta tutta la Nazione e tutto il popolo italiano. Siamo soddisfatti, continuiamo così. Non si preoccupi, signor Presidente del Consiglio, se ci saranno altre richieste di sedute straordinarie, anche nei giorni non parlamentari, perché siamo in grado - l'abbiamo dimostrato - di rispondere con puntualità e con disponibilità, nell'interesse del nostro Paese. Grazie anche per aver fatto un altro passaggio che il Partito Democratico ha chiesto con forza: quello di una cosiddetta cabina di regia, di un momento di coinvolgimento di maggioranza e opposizione, un momento di conoscenza, di approfondimento, di confronto. Lo ha fatto nei modi dovuti, chiedendo ai Presidenti di Camera e Senato di dare una risposta e di formulare un'ipotesi, di sentire i Gruppi parlamentari: che sia la Conferenza dei Capigruppo, che sia una Commissione speciale, che sia uno strumento qualsiasi, purché si arrivi ad avere un coinvolgimento maggiore delle opposizioni. Io credo che il Governo e la maggioranza abbiano il dovere di fare tutto quello che è nelle loro possibilità per coinvolgere; il che non vuol dire aprire a un Governo diverso, allargare il Governo, allargare la maggioranza, ma vuol dire un rapporto leale, corretto, concreto, di confronto tra le forze di opposizione e quelle forze di maggioranza. Io sono convinto che la cosa migliore per il Paese oggi sia un Governo come il nostro, un Governo democratico, riformista e progressista. Credo però che si abbia il dovere di un confronto serio con le opposizioni conservatrici del Paese, anche perché questo confronto, nonostante venga negato da alcuni colleghi, è costantemente e continuamente in atto nella Conferenza delle Regioni. Ricordo che quindici Regioni sono a guida del centrodestra; il confronto lì c'è, un confronto di idee anche diverse. Poi c'è la collaborazione istituzionale, che deve rimanere. Certe volte abbiamo difficoltà a capire la vera posizione di alcune forze politiche, perché i Presidenti di Regione sui territori si comportano in un modo, chiedono delle cose, fanno dei provvedimenti anche più avanzati e più stringenti di quelli del Governo, e poi in Parlamento troviamo invece l'inno alla libertà individuale. Io sono storicamente un grande sostenitore e ho un rispetto massimo della libertà individuale, sia con la "L" che con la "I" maiuscola, signor Presidente. Però credo che in questa fase di emergenza il Governo e il Parlamento abbiano assolutamente il dovere di tutelare la libertà, di salvaguardare la salute di tutti i cittadini e quindi la salute pubblica e di farlo nel miglior modo possibile e con tutti gli strumenti possibili, in termini normativi, regolamentari e amministrativi, per tutelare il lavoro, l'intraprendere e la libertà anche nel mondo economico. Non è una partita facile e ha bisogno sicuramente di aggiornamenti costanti. Noi siamo pronti ad affrontare anche provvedimenti diversi, perché i numeri cambiano in continuazione (glielo abbiamo già chiesto); così come siamo pronti a dare un indirizzo per un nuovo DPCM restrittivo dovuto ai numeri che stanno emergendo in quasi tutto il nostro territorio nazionale. Siamo felici che ci sia la possibilità di avere dei livelli diversi, da quello nazionale generale a situazioni più stringenti in alcuni ambiti territoriali; siamo anche certi che il Governo sarà altrettanto celere nel restituire margini di libertà nel momento in cui i numeri e la salute pubblica ce lo permetteranno, perché quella ovviamente è la nostra priorità massima. Ci sacrifichiamo oggi, lo facciamo con grande determinazione, lo facciamo nell'immediatezza dell'esigenza, così come è stata compresa. Ma siamo altrettanto sicuri che il Governo, nel momento in cui potrà, sarà di nuovo pronto a fare i provvedimenti che ci permetteranno di rientrare nell'ambito di una vita sociale normale. Signor Presidente, abbiamo presentato una proposta di risoluzione che io reputo estremamente positiva, utile, che può indicare indirizzi molto seri. Sulle questioni sanitarie abbiamo fatto uno sforzo tutti insieme, l'ha fatto tutta la maggioranza. Siccome gli investimenti nel mondo della sanità servono, in macchinari, in infrastrutture, in tecnologia, in personale, in organizzazione territoriale, è giusto affrontare il tema delle risorse. Ma siccome non sono abituato a seguire dogmi ideologici, sono disponibile a parlare con il Governo e con le altre forze politiche per individuare dove trovare le risorse finanziarie. Il MES a me appare una normale, logica fonte di finanziamento, ma sono disponibile a confrontarmi per capire se ve ne siano altre, con meno condizioni e con altrettanta immediatezza, affinché si possano fronteggiare gli interventi immediati che servono per la nostra sanità. Mi permetto di concludere, signor Presidente, parlando di un altro tema che ci sta molto, molto a cuore: quello della scuola. La scuola è un bene primario. La scuola è il futuro del nostro Paese. La scuola è il punto di congiunzione tra il passato, il presente e il futuro. Sappiamo che è dolorosissimo quando decidiamo di chiudere una scuola, quindi non spendiamo parole con leggerezza. Con questo DPCM le chiediamo di essere più rigoroso sulle scuole superiori, dove la didattica a distanza è più semplice; le chiediamo anche di prendere in considerazione, solo quando i numeri non le daranno alternativa, di chiudere anche le scuole primarie e le scuole dell'infanzia, sapendo che, non appena vi siano le condizioni per riaprirle, si debba immediatamente farlo. Noi vorremmo che non ne fosse chiusa neanche una di queste scuole; forse non...
2020-11-03	FI	RizzottiMaria	La gestione commissariale della sanità calabrese va avanti da dieci anni. Dieci anni in cui è peggiorata la qualità dei servizi erogati e sono aumentati i viaggi della speranza.
2020-11-03	FI	RizzottiMaria	Signor Presidente, desidero intervenire al termine della seduta, sperando di avere l'attenzione di tutti i colleghi, per un fatto molto grave. In queste ore, che dovrebbero vedere impegnato il Governo a fronteggiare la seconda ondata di emergenza sanitaria, dovuta all'inconsistenza di ciò che è stato fatto in questi mesi, fonti di stampa hanno anticipato una bozza di decreto-legge che riguarderebbe la scellerata decisione di prolungare il commissariamento della sanità in Calabria. Al di là del fatto che un nuovo decreto Calabria (ricordo ancora il primo: una scatola cinese di un commissario, con un subcommissario, con un vice subcommissario) è uno spreco enorme di soldi, sottratti alla sanità calabrese, esso è in contrasto con i principi costituzionali ribaditi dalla Consulta, che nel pronunciarsi, con la sentenza n. 233 del 2019, sulla costituzionalità del suddetto provvedimento normativo d'urgenza, ha affermato che esso costituiva un intervento normativo non ordinario, ma straordinario, per affrontare con determinazione e rapidità il tentativo di traghettare la sanità calabrese verso situazioni di normalità. Presupposto comunque che l'evidenza non è questa, in questo momento la Regione Calabria, a seguito delle elezioni del gennaio 2020, ha intrapreso un percorso virtuoso, volto a ricondurre la gestione del servizio sanitario regionale a canoni di efficacia ed efficienza. A maggior ragione, commissariarla adesso, quando è stata praticamente individuata come zona rossa, significa toglierle i mezzi per combattere una guerra.
2020-11-10	FI	CaligiuriFulviaMichela	Signor Presidente, colleghi, volevo riportare all'attenzione dell'Assemblea ancora una volta il problema della sanità in Calabria. Negli ultimi giorni ne abbiamo viste e sentite anche troppe: abbiamo assistito a scoop, a notizie che un minuto prima riguardavano un ex commissario alla sanità calabrese e un minuto dopo il nuovo commissario nel frattempo nominato. Ebbene, tutte queste notizie e questi scoop non hanno fatto altro se non certificare il fallimento del Governo sulla sanità in Calabria. Riporto un pensiero dei calabresi, che oramai mal sopportano tutto ciò che riguarda il commissariamento in Calabria, che è la certificazione di dodici anni di fallimenti, di dodici anni di prese in giro verso i calabresi, verso la Calabria e verso la salute stessa dei calabresi. Come Gruppo Forza Italia abbiamo presentato un'interrogazione, firmata da tutti i senatori del Gruppo, rivolta al Presidente del Consiglio e ai ministri Speranza e Boccia per farci dare delle risposte e non ci fermeremo fino a quando queste risposte non arriveranno. Senza rubare troppo tempo, vorrei leggervi alcuni passaggi della lettera di una calabrese, l'avvocato Veltri, che secondo me, riassumendolo in maniera egregia, ci fa capire che cosa prova in questo momento il popolo calabrese: «Ore e ore trascorse nella vana speranza che voi, Ministro della salute, poteste aprire un varco di luce nella mia terra martoriata, popolata da gente fiera, laboriosa nella povertà, obbediente, quasi passiva al cospetto di regole ingiuste e impari. Vi dò del voi a simboleggiare il rispetto che noi calabresi abbiamo della cultura secolare, che ci impone civiltà, che ci frena nella razionale scelta di non agire con violenza. Ma siamo ormai sepolti da ingiustizie ataviche, che subiamo senza più avere la forza di destarci. Sono calabrese da sempre e per sempre. Voglio, devo poter sedare la mia coscienza con la giustizia, che crede nella Costituzione scritta da uomini giusti. In un giorno, in un attimo, le vostre ordinanze hanno spezzato ogni sogno, ogni speranza di risollevarci. Dodici anni di commissariamento hanno costretto noi ammalati a emigrare nonostante le eccellenze mediche; dodici anni di commissariamento hanno visto depotenziare i reparti, chiudere ospedali, negare il sacrosanto diritto alla salute; costretti a file interminabili per rientrare nei pochi aventi di fatto diritto a prestazioni che per legge dovremmo avere tutti. Diritti negati sull'effimera giustificazione di "risanamento della sanità calabrese", sempre e comunque a discapito di una terra abbandonata, sedata da promesse mai concretizzate. E mentre, fieri di essere un popolo che è riuscito a tenere a bada il Covid, almeno nel primo periodo, mentre le altre Regioni potenziavano i reparti di malattie infettive, qui si riducevano i posti letto negli stessi reparti. Quando non arrivavano le mascherine non c'è stata donna, madre o nonna che non ne abbia cucite, tagliando tessuti riposti nei bauli. Ma abbiamo obbedito, pregato e abbiamo riaperto le attività di nicchia, le nostre botteghe, non certo fabbriche. E mentre siamo in zona di nuovo rossa oggi, con i nostri figli che non vedono futuro, sono arrivati i banchi a rotelle, mentre le mascherine giunte sembravano veli di carta igienica. Ma secondo quale criterio, oltre quello formalmente adottato, avete inteso non solo prorogare il commissariamento, ma addirittura potenziarlo? Perché invece non siete intervenuti direttamente potenziando gli ospedali anziché sedarci con il bonus biciclette? A dicembre, per Natale, se saremo di nuovo liberi, le nostre tavole non saranno imbandite. Non vogliamo bonus, ma presenza concreta, giusta ed equa. Vogliamo continuare a vivere con e per la dignità che ci contraddistingue; reclamiamo parità, giustizia giusta, concretezza. Ministro, andate oltre gli scarni numeri, oltre le belle parole di voler sanare la Calabria».
2020-11-10	FI	SacconeAntonio	Signor Presidente, porto a conoscenza dell'Assemblea un caso particolare. Non è mio costume, ma vorrei che l'Assemblea traesse insegnamento da questa esperienza devastante: Elisabetta Federico è deceduta il 2 novembre scorso qui a Roma, all'Ospedale pediatrico «Bambino Gesù», ricoverata per un trapianto di midollo osseo. Non voglio entrare nel merito della vicenda che ha patito questa giovane ragazza; il mio vuole essere semplicemente il raccoglimento di uno spunto, incluso in un lungo post del padre, il dottor Maurizio Federico, responsabile del Centro nazionale per la salute globale dell'Istituto superiore di sanità: un lungo post su Facebook ripreso da tanti quotidiani nazionali, in cui - le garantisco, signor Presidente - non vi è mai un tono accusatorio, mai un'invettiva, ma solamente parole di plauso e di ringraziamento all'ospedale Bambino Gesù, consapevoli dell'autorevolezza e anche, in alcuni dei medici, dei tratti di umanità. In quel post ci sono però delle domande cui il legislatore deve dare delle risposte. Una delle domande di Maurizio Federico riguarda proprio il piano B durante un trapianto di midollo osseo. Lui purtroppo ha scoperto sulla pelle di sua figlia, una figlia adottiva, che non esiste nei protocolli internazionali un piano B, per cui se il sangue del donatore si dovesse rivelare, la notte precedente il trapianto, non compatibile o non idoneo o non altamente qualitativo, purtroppo non si può fare più niente, perché non si è preventivamente preso coscienza di questo. Con una petizione lanciata sul sito «change.org», che ha già raccolto 5.000 firme, sarà allora avanzata una richiesta al Ministro della salute che verrà tradotta in un'interrogazione parlamentare, affinché il Ministro della salute - che immagino sia pressato dalla maledetta pandemia e chissà quanti casi in specie a causa di questa non vengono presi nella massima considerazione, perché troppo stressato il sistema sanitario - si adoperi perché si possano rivedere questi protocolli. Vorrei concludere, Presidente, con un omaggio, perché l'ematologa ha detto che non esiste un piano B, perché non succede mai. Ecco, il nostro impegno come legislatori è quello di fare in modo che quel «non succede mai» che è stato un'eccezione per Lisa diventi un «non succeda più» che chi deve fare un trapianto di midollo osseo non possa disporre di un piano B.
2020-11-11	FI	GalloneMariaAlessandra	Oggi si chiude perché fare la cicala d'estate ha portato a non essere pronti ad affrontare la seconda prevedibile ondata della pandemia. Oggi si chiude perché le regole ci sono, ma è mancata l'azione concreta di controllo e un'organizzazione interministeriale di supporto alle riaperture. Oggi si chiude gettando l'Italia nuovamente nel girone infernale del lockdown semplicemente perché nei mesi estivi dell'allentamento del virus niente o poco di saggio, pratico e concreto è stato fatto per prevenire o almeno limitare questa nuova chiusura. Fateci caso: tutto ciò che è stato demandato all'iniziativa delle scuole, delle attività produttive e delle imprese stava funzionando e ora viene penalizzato da tutto ciò che era nelle mani del Governo, che non è stato in grado di gestire. Oggi abbiamo scuole vuote piene di banchi a rotelle, città piene di monopattini parcheggiati ovunque, bonus vacanza non utilizzati. Con quanto si è speso si sarebbero potuti organizzare meglio e potenziare almeno la sanità e i trasporti. Prima o poi si dovrà giudicare a mente fredda quanto è venuto nei tre mesi e mezzo trascorsi tra metà maggio e inizio settembre. Purtroppo, il non fatto, il fatto troppo poco o il fatto male e tardi rischierà di tradursi in una perdita aggiuntiva di vite umane superiore a quella direttamente prodotta dalla pandemia, per non parlare delle conseguenze sociali ed economiche. Oggi si chiude per la presunzione di pensare di poter fare tutto da soli, pensando che in momenti come questo abbia ancora senso per il Governo non coinvolgere il Parlamento nella sua interezza. Mi stufo da sola a ripetere queste cose. Il problema non sono solo i DPCM, che comunque, per carità, contengono spunti interessanti e condivisibili. Anche in questo provvedimento c'è tutta una serie di spunti assolutamente condivisibili e la prova è ciò che ha detto la relatrice, ovvero che si è lavorato effettivamente insieme. Il problema è che ogni iniziativa fa parte di un puzzle le cui tessere non collimano, perché, oltre a non parlare con il Parlamento nella sua interezza, il Governo a volte non parla neanche al proprio interno; quindi manca una visione di insieme. Un Ministro dell'istruzione che non parla con il Ministro dei trasporti e fa sì che le scuole non fossero preparate e che il virus si sia andato espandendo perché i trasporti non erano pronti dà la misura. Partiamo dal concetto di stato di emergenza. Cosa vuol dire stato di emergenza? Sanitaria, sociale, economica? O l'emergenza di un Governo inadeguato fin dal primo giorno, che ha continuato ad agire imperterrito a fari spenti nella notte, nonostante le profferte di aiuto e collaborazione di tutto l'arco costituzionale, completamente disinteressate e mai ascoltate? In questo momento voler dare aiuto vuol dire anche assumersi la responsabilità. Noi ci vogliamo assumere la responsabilità e vogliamo condividere questa responsabilità. Torniamo all'emergenza e ribadiamo le nostre proposte. Per l'emergenza sanitaria si poteva usare il MES e si può ancora usare il MES; invece, per non rompere inutili equilibri, c'è stato ancora un «no grazie, non ne abbiamo bisogno, noi abbiamo i commissari e un sistema di medicina del territorio efficientissimo». Consentitemi di sparare un momento sulla Croce Rossa, perché non ce la faccio più: il passaggio da Cotticelli a Zuccatelli dà il metro della pièce da teatro dell'assurdo che sta andando in scena in Italia. Neanche Ionesco e Beckett sarebbero riusciti a sceneggiare un'opera così surreale.
2020-11-11	FI	ModenaFiammetta	Del resto, ricordo a questo proposito che l'emergenza è stata dichiarata il 31 gennaio, ma è stata una sorta di emergenza alla velocità di una lumaca, perché poi, quando si è trattato di fare, ci siamo trovati nella situazione di marzo che tutti ricordiamo. Abbiamo quindi un'emergenza a due velocità: un'emergenza molto lenta quando occorre essere previdenti e occuparsi delle cose che devono essere fatte su due direttive (da una lato la riorganizzazione e la strutturazione della sanità, dall'altro, sul fronte economico, i rimborsi o la cassa integrazione) e un'emergenza che diventa una freccia rapidissima quando si tratta di porre in essere provvedimenti che limitano le libertà personali.
2020-11-11	FI	PerosinoMarco	Signor Presidente, Governo, colleghi, l'altra sera, il 9, ho festeggiato l'anniversario della caduta del Muro di Berlino (sobriamente, soltanto con i conviventi). Ha lasciato tanti orfani questo fatto. Ho usato una bottiglia di Roero, una bottiglia di vino bianco che mi aveva consegnato il collega Ferro, e un tartufo (noi possiamo). Poi ho fatto un po' di zapping televisivo e ho assistito alle divisioni tra virologi. Tutto questo mi ha un po' confortato e mi ha fatto rivalutare la politica, perlomeno in parte, se fa il suo dovere. Io penso che veramente faccia il suo dovere con la proroga dello stato di emergenza. Sommessamente dico che il Presidente della Repubblica dovrebbe comparire in televisione e appellarsi agli italiani, affinché siano pazienti, rispettosi, educati (lo sono) e abbiano senso civico. Dopodiché è necessario che contestualmente il Governo prenda delle decisioni. A mio avviso la situazione è veramente grave. Ho sentito le persone di buon senso, anche in questa Aula, di tutti i partiti, le persone che frequento; è meglio continuare ad agonizzare con queste decisioni che vanno tra il rosso, l'arancione e il giallo oppure prendere la decisione di chiudere tutto, ieri, l'altro ieri, una settimana fa, come si è fatto in primavera per interrompere il passaggio del virus e il contagio e per dare sollievo agli ospedali? Ho provato a sentire, come capiterà a tutti voi, i direttori delle ASL, i primari, ma anche gli infermieri, per capire qual è la reale situazione degli ospedali rispetto a quello che compare sovente sui social a cura, ad opera e a danno della collettività dei negazionisti. La situazione è seria, grave, emergenziale per davvero; troppi assembramenti. Le scuole le difendiamo tutte le volte che è possibile, ma sono un vettore terribile. Per quanto riguarda i trasporti, sappiamo quello che è stato fatto e quello che non è stato fatto; lo stesso per quanto riguarda i luoghi di lavoro. Sento le famiglie in cui è presente un positivo che mi dicono: «come faccio a vivere separato dai miei figli, separato dai miei familiari? Non ho gli spazi». E allora c'è un positivo, uno che fa quarantena, uno che è in isolamento fiduciario e uno che è sano, con tutte le conseguenze che ne derivano. Chiudere tutto è la soluzione unica, che può portare e porterà senz'altro del danno nell'immediato ai fatturati e al lavoro; ma è meglio quindici giorni che agonizzare per sei mesi. Nessun Governo, cara Sottosegretario, ha mai potuto decidere tanto: 300 miliardi di debito (e non basteranno), la libertà, i DPCM e tutti i dibattiti che abbiamo fatto. Dove pensate di portarci? Avete un piano B (avendo un piano A, forse)? Quando decidete, non decidete soltanto per voi, ma anche per noi, per me, per quelli che la pensano in modo diverso. Allora vi dico: fate attenzione alla promessa di avere un certo numero di vaccini entro Natale, perché per avere i vaccini, a parte ordinarli e pagarli, bisogna avere anche la catena del freddo dall'inizio alla fine. Vorrei che non capitasse di doverci accorgere che non abbiamo pensato alla catena del freddo, dello stoccaggio e del trasporto per la somministrazione presso gli ospedali o presso i medici. Buono è l'articolo 6 del decreto, che prevede uno stanziamento ulteriore per la proroga fino al 31 dicembre dell'operazione Strade sicure per un certo numero di unità. Io sarei favorevole a decuplicare veramente quelle unità, distogliendo soldi da altre finalità, da altri bonus che avete deciso, perché avere strade sicure nelle città e nei centri va oltre: è una certezza e una garanzia per il cittadino italiano. Si parla di collaborazione, che avete offerto e profferto. Certo che il fatto del commissario della sanità della Calabria non promette bene, ma non promette bene neanche la proposta di legge Zan, che è stata approvata alla Camera dei deputati, così come pure la questione dei porti aperti. Quanto all'economia, per essa è un annus horribilis : come si dice, ormai la frittata è fatta e allora tanto vale. Ci sono e ci saranno delle conseguenze pluriennali. A mio avviso, il PIL non calerà del 9 o dello 10,5 per cento, ma almeno del 15 per cento, perché questi ultimi due mesi dell'anno, buoni soprattutto per la campagna natalizia, saranno di decadenza, di riduzione.
2020-11-11	FI	RizzottiMaria	Dal rapporto uscito dalla Commissione sanità, nel corso dell'audizione del presidente della fondazione Gimbe - autorevolissima fondazione che si occupa di sanità - è emerso che la cabina di regia, dal 20 luglio al 30 agosto, ha smesso di mandare i rapporti settimanali sull'epidemia del virus.
2020-11-11	FI	RizzottiMaria	Signor Presidente, colleghi, i provvedimenti che il Governo ha varato nelle ultime settimane sono di difficile decifrazione anche per i più grandi geni matematici in grado di leggere algoritmi più difficili perfino di quelli che l'Istituto superiore di sanità ci regala ogni settimana per capire di che colore è una Regione o l'altra.
2020-11-11	FI	TiraboschiMariaVirginia	Questa situazione è imbarazzante, perché quando si scorre l'elenco delle ordinanze regionali e dei decreti del Presidente del Consiglio dei ministri ci si accorge che sono quasi sempre in conflitto tra loro. Mi chiedo, pertanto, se non pensiamo tutti sia arrivato il momento di fare una riflessione attenta sul Titolo V della Costituzione e ragionare su una sorta di reset istituzionale a cinquant'anni dall'istituzione delle Regioni, che furono volute nel 1970 come enti di programmazione e non di gestione. Si tratta di enti ai quali abbiamo dato sempre più risorse e, visto che sediamo qui e sappiamo leggere i documenti, non possiamo nasconderci che hanno contribuito in maniera importante ad aumentare il debito del Paese. Ricordo che si è poi passati anche attraverso la riforma costituzionale del 2001 e - mi rivolgo soprattutto al PD, che volle quel cambiamento in modo particolare - credo che noi tutti dovremmo ragionare su questo reset con grande lucidità, soprattutto in vista di un cambio forte, ormai indispensabile per dare un nuovo modello di crescita e sviluppo e che non può assolutamente passare attraverso 20 tipi di legislazioni differenti. Oggi il mondo è talmente grande, ma anche talmente piccolo per le interconnessioni che tutti noi conosciamo al punto che - provo a dire qualcosa buttando un po' il cuore oltre l'ostacolo - è forse arrivato il momento di ridare funzione di programmazione a degli enti che non sono neanche più concepibili come le venti Regioni, ma - magari - come delle macro Regioni, visto che ci sono delle realtà territoriali che possono stare benissimo insieme pensando a un mondo (e al nostro territorio) sempre più interconnesso. Questo ci porterebbe anche a ragionare in termini costruttivi sui tre comparti che sono stati i più interessati dalla pandemia (la scuola, i trasporti e la sanità) e su quali modelli regionali, al momento in antitesi uno con l'altro e con delle direttive nazionali che sono sempre più necessarie, potrebbero rappresentare veramente la sfida del XXI secolo e di questo Parlamento, che ha ancora del tempo davanti per poter riflettere. Siamo tutti consapevoli che le riforme richiedono tempo, buona volontà, capacità di ascolto e di svincolarsi un po' dalle singole appartenenze. Passo all'ultimissima riflessione sul tema del digitale, che mi sta particolarmente a cuore e su cui (abbiamo letto le dichiarazioni del ministro Patuanelli) ci saranno consistenti risorse. Mi raccomando: questa è una materia su cui occorre veramente un intervento prepotente dello Stato, che significa non voler rendere tutto pubblico - assolutamente - ma ripensare il modello di collaborazione tra pubblico e privato. Stiamo infatti parlando di un settore dell'economia che diventerà sempre più strategico e dovrà essere governato fortemente a livello centrale.
2020-11-11	FdI	CalandriniNicola	Signor Presidente, siamo chiamati - come ha detto il collega prima di me - a votare il decreto-legge n. 125, che fondamentalmente proroga lo stato di emergenza al 31 gennaio del prossimo anno, quasi come se fosse un atto dovuto o un obbligo. Chiaramente la salute è un valore ed è, anzi, la condizione stessa della vita di ognuno di noi. Presidente, è però in ballo un problema molto serio: l'emergenza è diventata l'unica giustificazione delle scelte che il Governo ha compiuto finora. Abbiamo definito da tempo lo stato di emergenza, ma ci troviamo sempre impreparati a ogni emergenza che arriva. Oggi stiamo pagando le scelte che non abbiamo fatto ieri e domani pagheremo con un nuovo lockdown le scelte che non stiamo compiendo oggi. È una pandemia. PRESIDENTE. Colleghi, il volume di voce molto elevato impedisce a chi sta parlando di svolgere l'intervento. Prego davvero di moderarvi. CALANDRINI (FdI). Oggi è in atto una pandemia che non è cosa solo italiana. Secondo noi, ci sono modi e modi per gestire una pandemia. Qui continuiamo a inseguire il male: non si ragiona su ciò che sta accadendo; non abbiamo un orizzonte se non quello quotidiano. Le proroghe consentono e stanno consentendo una serie di decreti che sono molto spesso contraddittori tra loro. Da gennaio a oggi avete avuto poteri eccezionali con i quali un altro Governo non si sarebbe trovato nella situazione in cui oggi siamo tutti noi. Avete utilizzato tutti i poteri concessi dallo stato di emergenza per porre divieti, restrizioni e non per combattere il virus con le armi con cui andava combattuto e, cioè, con il miglioramento del Sistema sanitario nazionale. Presidente, sarebbe veramente molto curioso sapere come sono stati spesi i soldi dati alla sanità. Voglio ricordare che negli ultimi cinquanta anni mai come oggi sono state date risorse così importanti. Ma la risposta noi ce l'abbiamo: li avete spesi male e senza un piano programmatico in termini di prevenzione della salute pubblica dei cittadini italiani. Come molto spesso ha ricordato e ha chiesto a più riprese il nostro leader Giorgia Meloni, serviva una strategia politica che nell'emergenza immaginasse una via d'uscita; e l'uscita non può essere generica, ovvia, né tantomeno scontata. Con il decreto-legge in esame ci dite di mettere le mascherine, che oggi è come dire: «Respirate». Ma la domanda che a noi sorge spontanea è la seguente: cosa state facendo per tutto il resto, per esempio per il piano di vaccinazione? Gli altri Paesi, la Germania per prima, nell'emergenza predispongono le condizioni per uscirne; qui invece siamo allo stato di emergenza strutturale. Dove sono le nuove terapie intensive? Non ci appassiona la diatriba che c'è in questo momento tra Regione e Governo nazionale, perché noi dobbiamo occuparci della salute degli italiani, della vita dei nostri connazionali. Badate bene che è un problema non solo di sanità pubblica, ma anche di sanità economica e sociale. Lo stato di emergenza che invocate è niente, se poi non esiste una strategia per uscire dall'emergenza; e questa a noi di Fratelli d'Italia non risulta che ci sia da parte del Governo. Il centrosinistra governa questo Paese quasi ininterrottamente da oltre dieci anni. E cosa avete fatto in questi dieci anni? Avete chiuso ospedali in nome del risparmio, cancellando la sanità sul territorio. Avete declassificato i medici di base. Avete fatto dei pronto soccorso l'unica risposta plausibile al bisogno urgente di salute. Proroghiamo, continuiamo a prorogare, ma per fare cosa? Cosa avete fatto durante la fase emergenziale? Avete pensato di ridurre la capienza dei mezzi pubblici al 50 per cento, senza pensare che ciò non ha significato ridurre l'utenza: se non si aumentano le corse del trasporto pubblico locale, gli assembramenti sui mezzi pubblici continueranno a esserci, come ci sono stati fino a oggi, a prescindere dai DPCM emanati. Noi riteniamo che ogni problema, sia pure enorme come quello di questa pandemia, debba tradursi in atteggiamenti e cambiamenti duraturi. Ma questo voi fino a oggi non lo avete fatto e state riproponendo cose trite e ritrite. Ancora una domanda: come pensiamo di reperire i medici che abbiamo scoperto di non avere, gli infermieri che non ci sono, i posti letto che abbiamo appurato essere esauribili in pochi giorni? Di tutto questo, nella fase di emergenza che ci chiedete di prorogare, non avete fatto quasi nulla. Vedete, se prorogare lo stato di emergenza vuol dire prorogare tutte le misure scellerate che avete preso sino a questo momento, noi di Fratelli d'Italia vi diciamo che non siamo d'accordo. E il simbolo di questa sciatteria, del vostro modo di gestire l'emergenza, è stata senza dubbio la Calabria, che va di moda negli ultimi giorni: abbiamo assistito a un autentico disastro, con la nomina di un commissario straordinario alla sanità, Saverio Cotticelli, voluto dal Conte I e confermato dal Conte II, che ha scoperto per caso, solo durante un'intervista, che avrebbe dovuto predisporre il piano di contrasto al Covid della Regione Calabria. Noi su questo siamo molto critici, signor Presidente: nominare i commissari per ragioni politiche, piuttosto che per la loro competenza, non aiuterà ad affrontare l'attuale momento di pandemia. È ora di cambiare passo: affrontate il virus con la determinazione che questo richiede, e non con le misure illogiche che abbiamo visto sinora. La vera emergenza di questo Paese non è il coronavirus, ma è il Governo, che si è dimostrato inadeguato ad affrontare la situazione, pur avendo a disposizione 100 miliardi di euro; pur avendo a disposizione task force; pur avendo a disposizione poteri straordinari. Affrontate il tema della pandemia: avete tutti gli strumenti per farlo, ve li siete presi, il Parlamento ve li ha concessi, non avete più scuse. E di tutto ciò che andava fatto, avete fatto poco o nulla, tranne tanta comunicazione sulla gestione del momento pandemico. Avete fatto così tanta comunicazione che, oggi, che siamo a novembre, ci troviamo nella stessa condizione in cui eravamo a maggio. Davanti, però, purtroppo abbiamo non più l'estate, ma un lungo inverno; davanti abbiamo l'influenza stagionale; davanti abbiamo una stagione molto fredda. È da mesi che vi chiediamo un confronto davanti a un problema di tutti, un confronto sull'Italia. Voi ci avete risposto con la gestione della paura contingente. Signor Presidente, noi non siamo negazionisti. Noi non vogliamo evitare le responsabilità, ma vorremmo costruire una prospettiva per questo Paese. Oggi, nell'emergenza, si deve fare quello che si deve fare, senza se e senza ma. Dobbiamo, però, anche decidere come vorremmo essere dopo questa fase pandemica e su questo noi non siamo d'accordo. Possiamo battere l'emergenza solo cambiando gli scenari. Altrimenti, li ripeteremo fino all'infinito e fino a che, ad un certo punto - speriamo - arriverà il vaccino. Ma dopo che sarà arrivato il vaccino, dell'Italia, probabilmente, avremo solo macerie. È per questo che il Gruppo Fratelli d'Italia voterà contro il decreto-legge in esame.
2020-11-11	FdI	ZaffiniFrancesco	Colleghi, in molti interventi dei colleghi di maggioranza ho ascoltato la solita manfrina: andiamo tutti di comune accordo, i conti li faremo alla fine. C'è, però, un dettaglio, collega io mi sento molto ben rappresentato dal Governo oggi e quindi parlo molto volentieri con la collega): e il redde rationem è oggi, non la prossima primavera. I dati stanno esplodendoci nelle mani oggi ed è di oggi quanto accade in tutte le strutture ospedaliere del Paese e non solo nel Nord, come successo a marzo. Oggi abbiamo una situazione emergenziale dal punto di vista delle attività economiche, delle attività commerciali e della sostenibilità dell'economia familiare. Oggi abbiamo i nodi al pettine e non li possiamo rinviare a dopo. E questo benedetto confronto, che voi continuate a sollecitare a beneficio di telecamera, bisogna che vi decidiate una volta per tutte a tradurlo nelle istituzioni. Se voi fate il ristoro 1, il ristoro 2 e adesso ci annunciate il ristoro 3, vi rendete conto che il richiamo alla collaborazione e a lavorare insieme è un puro esercizio di fantasia, anzi, peggio, è una provocazione; e viene da tanti colleghi preso come tale. Veniamo al merito. Colleghi, nell'ultimo intervento che ho fatto alla presenza del professor Conte sollecitavo un dato e dicevo che, alla fine di questa emergenza, l'Italia avrà circa 200 miliardi di euro in più di debito pubblico. Avremo aggiunto al nostro macigno, a quello zaino che ogni italiano si porta in spalla, altri 200 miliardi di euro, 100 dei quali li abbiamo autorizzati con l'ultimo scostamento. Ieri il ministro D'Incà - che non c'è oggi, ma non ne avvertiamo l'assenza - ha anticipato che siamo pronti - anzi siete pronti - a un altro scostamento. Gli osservatori danno per certo un ulteriore macigno di debito pubblico di 200 miliardi di euro. Ricordo anche che l'Italia è in avanzo primario da oltre vent'anni, senza soluzione di continuità. Avanzo primario, come sapete tutti, significa che noi tassiamo più di quello che eroghiamo; lo Stato italiano tassa e incassa più di quello che spende sia per investimento, che per spesa corrente. Ora, solo l'ultimo DPCM porterà un danno al PIL stimato intorno a 35-40 miliardi di euro, altri due punti circa di PIL. Bene, ovvio che tutto questo è giustificato dall'emergenza; ovvio che voi mi direte che serve danaro per ristorare (questo termine orrendo che vi siete inventati). Il conto della Ragioneria generale dello Stato presso la Banca d'Italia, colleghi, al 30 settembre presentava un saldo di 75,4 miliardi di euro, cioè 60 miliardi in più rispetto al 2019, quando l'emergenza non c'era. Ripeto: 75,4 miliardi al 30 settembre. Al 30 agosto, il saldo del conto della Ragioneria generale dello Stato presso la Banca d'Italia era pari a 98 miliardi di euro. Al 31 ottobre il saldo di quel conto è pari a 68 miliardi di euro, contro i 23 miliardi del 2019. Che cosa accade? Nella mia vita, prima di fare il rappresentante politico, ho fatto il bancario. Se un cliente veniva in banca e chiedeva un mutuo, dopo l'erogazione del mutuo (al massimo nel giro di qualche giorno o di qualche mese), egli utilizzava quel danaro e lo spendeva per l'occorrenza per la quale aveva chiesto il mutuo stesso. Ora, mi rendo conto dell'esempio forse eccessivamente semplicistico, ma il fatto che si debbano prevedere i regolamenti attuativi delle leggi che avete fatto è pedestre e banale. Se non allineate la cassa alla competenza, che è quello che chiediamo di fare al sindaco di un Comune di 5.000 abitanti, quand'è che i cittadini riceveranno le risorse che aspettano per arrivare a fine mese? Quand'è che riceveranno la cassa integrazione e l'erogazione delle risorse per le attività chiuse o soppresse, che avete promesso? Il famoso bazooka sta lì. Non è che non ce l'avete il danaro; ce l'avete, sta lì e dovete spenderlo. È banale, ma è così. Ce l'avete nel conto presso la Banca d'Italia della Ragioneria dello Stato. Sono assurdità che fanno riferimento all'incapacità di utilizzare il buon senso del buon governo. Chi è che chiede conto di queste cose? Quando i cittadini si avvicinano agli sportelli INPS per chiedere informazioni sulla cassa integrazione e sui provvedimenti che il Governo ha promesso, oppure chiedono alle banche i famosi finanziamenti, viene risposto loro che il Governo non stanzia risorse. Agli sportelli INPS viene risposto che il Governo non manda le risorse. Se volete vi fornisco prova di ciò, non c'è problema. È evidente che in questo momento serve quell'iniezione di liquidità senza la quale questo Paese non solo non riparte, ma non ci prova neanche. Quanto alla sanità, abbiamo detto mille volte che c'è una diffusissima inappropriatezza, che abbiamo affrontato in Commissione e constatiamo tutti i giorni. Nonostante il tempo avuto a disposizione ancora non abbiamo fornito alle Regioni, alle associazioni, ai medici di medicina generale e ai pediatri di libera scelta un protocollo che definisca tempi e modi per trattare questa pandemia. Non dico un piano pandemico nazionale, che significherebbe chiedere a una 500 di fare la 24 ore di Le Mans (non ve lo chiediamo neanche più un piano pandemico nazionale, che è l'ABC), ma almeno fate delle linee guida e date ai medici di medicina generale delle istruzioni. Qual è la terapia da somministrare a casa? Come attivano la continuità assistenziale, di cui continuiamo a riempirci la bocca a destra e a sinistra? Cosa potranno mai inventarsi, se non, come dicevamo stamattina, dare le preghiere? Mancano i protocolli e le convenzioni con i medici di medicina generale e i farmacisti per fare i test rapidi. Mi riferisco ai famosi tamponi rapidi che, in un quarto d'ora, ti dicono se sei positivo o negativo e hanno una sensibilità e capacità di risposta pari al 98 per cento. Nel caso di positività, possiamo anche doppiarli con il tampone tradizionale. I cittadini sono terrorizzati dall'idea di avere il Covid, perché devono andare a lavorare e, quando tornano a casa, hanno familiari anziani. Dobbiamo sbloccare questa situazione. Devono essere fatti 500.000 o 600.000 tamponi al giorno e possiamo riuscirci solo facendo convenzioni a tappeto con i medici di medicina generale, i farmacisti, i distretti, eccetera. Colleghi, siamo oggi - non domani - al redde rationem. L'emergenza è tempo dipendente, come dicevamo, e quindi va affrontata oggi. Siamo già in gravissimo ritardo. Faccio un ultimo esempio di banalissimo buon senso. Abbiamo detto che il problema era rappresentato non dall'apertura della scuola, ma dai trasporti. Incentiviamo quindi il trasporto personale e l'auto propria. Benissimo: tutte le più grandi città hanno ancora le ZTL. A marzo la ZTL di Roma era aperta; perché oggi è chiusa? Come fa la persona a prendere la vettura propria se la ZTL è chiusa? Perché non diamo ai Comuni un minimo di ristoro, come lo chiamate voi, per togliere le strisce blu a pagamento? Come fa un cittadino a prendere l'autovettura personale se non sa dove parcheggiare? In questa emergenza manca non un Governo, ma un banale buon senso, un sindaco d'Italia.
2020-11-11	LN	BagnaiAlberto	Qui viene il primo punto, che fa un po' crollare la retorica dell'afflato cooperativo. Io sono qui perché un provvedimento, un decreto che prorogava l'invio delle cartelle esattoriali, è stato inserito come emendamento all'interno di un provvedimento che si occupava di tutt'altro. A beneficio di chi sta fuori da quest'Aula, ricordo che questo è un modus operandi assolutamente lecito ma che non favorisce l'intervento delle Commissioni di merito e non rende molto facile per l'opposizione leggere i provvedimenti. Adesso, nel decreto ristori, arriveremo a livelli di virtuosismo che non riesco neanche ad immaginare. È stato detto che questa è una guerra. Io apprezzo molto questa maggioranza, che mi affascina perché è caratterizzata da un certo strabismo: ci sono dei momenti in cui pare che abbiamo a che fare con un cataclisma epocale, come in effetti è. Siamo in una guerra, che tra l'altro è atroce, perché a differenza delle altre guerre ha una strana asimmetria. Io guardo le statistiche dell'Istituto superiore di sanità: sotto i cinquant'anni si situa l'1,1 per cento delle vittime, il che significa che questa guerra sta cancellando la memoria storica di intere comunità, sta cancellando le generazioni dei nostri genitori e dei nostri nonni e questo è un fatto estremamente grave. Ma se siamo immersi in una situazione così grave, perché poi, quando andiamo in Europa a contrattare sugli aiuti di Stato, non andiamo ad eccepire la calamità naturale come esimente dalle regole sugli aiuti di Stato? Oggi c'è un interessante articolo su «La Verità», che contesta al Governo il modus operandi nel contrattare il cosiddetto quadro temporaneo in Europa e da lì temo che avremo delle tristi conseguenze. Vorrei quindi parlare delle risorse. Il discorso sul metodo l'ho fatto: è inutile continuare con questo accavallarsi di decreti. Ricordo quando a marzo, mentre - forse involontariamente - ci prendeva in giro dicendoci che nel decreto aprile avremmo avuto spazio emendativo, il ministro Gualtieri diceva che con il decreto aprile poi si sarebbe andati diretti alla legge di bilancio. Sapete anche voi che adesso i decreti si accavallano all'interno della stessa settimana; è chiaro che siamo tutti in confusione. Parliamo delle risorse, che si dividono in due tipi: quelle che ci sono e quelle che non ci sono. Quelle che ci sono non vengono spese e quindi bisognerebbe chiedere al Governo, come ha fatto l'onorevole Garavaglia alla Camera, di farci una lista dei decreti attuativi che non sono stati emessi e quindi di quante risorse effettivamente residuino rispetto a quelle che sono state annunciate. Questo è un tema, perché poi dopo in Commissione ci viene detto che non abbiamo spazio per emendare, ma sappiamo che, come ricordava il collega Zaffini, i soldi raccolti sui mercati restano nelle casse del Tesoro. Parliamo allora delle risorse che non ci sono. Vorrei portare all'attenzione di questa Assemblea un episodio piuttosto grave, che apparentemente non ha un'attinenza diretta con questo provvedimento e forse non ce l'ha, ma che è indicativo della situazione in cui abbiamo messo il nostro Paese. Due giorni fa Mersch, che è un rappresentante del direttorio della Banca centrale europea, ha detto che se gli Stati membri non accetteranno di indebitarsi con la Commissione, prendendo fondi o dal Sure o dal MES, o dal recovery fund, la Banca centrale europea potrà rifiutarsi di acquistare i loro titoli. Con questo voglio dire che, come è evidente, la Banca centrale europea sta facendo politica e che le istituzioni europee stanno sfruttando questo momento, questa grave pandemia, per portare avanti il progetto politico con la loro solita logica, quella del ricatto. Il modo di gestire la crisi cui assistiamo è questo, esattamente come in un altro noto episodio quando si è creata una moneta senza Stato, ora si vuole andare avanti sulla stessa strada, creando un debito senza Stato e il debito senza Stato dovrebbe far sorgere delle domande in ognuno di noi. La domanda è: chi lo gestisce, come e con quali criteri? Questa domanda nessuno se la pone, come nessuno si pone la domanda di quale responsabilità politica abbia un burocrate che vuole dettare, con l'arma del ricatto, le politiche finanziarie e le politiche per lo sviluppo e per la ripresa dei singoli Stati, decidendo lui a quale mix di risorse i singoli Stati debbano ricorrere per finanziarle. Questo accade, tra l'altro, in un momento in cui i mercati sono estremamente generosi nei riguardi del Tesoro italiano. Le ultime collocazioni dei titoli di Stato hanno tassi negativi: letteralmente i mercati pagano il Tesoro italiano per potergli prestare dei soldi. Il punto, allora, è che questa Europa che crede tanto nel mercato ci impedisce di accedere al mercato e ci impone di accedere ai suoi prestiti per poterci poi dettare le linee guida di come spenderli. Ma allora, se il tema è questo, se la BCE non vuole acquistare titoli, smetta di farlo e se la BCE smette di acquistare tutti i titoli di Stato, un secondo dopo tutta l'Europa, tranne l'Italia, sarà sott'acqua. È questo il gioco al quale vogliamo giocare o vogliamo invece, in un'ottica di vera solidarietà e di vera cooperazione, affrontare veramente tutti insieme la pandemia? Tutti insieme non è qui dentro. Io non faccio il piagnisteo del Governo che non ci ascolta. Il Governo può tranquillamente non ascoltarci. Vengo così fulmineamente al terzo punto, che è responsabilità. Basta che chi è qua fuori sappia che le responsabilità delle scelte di chi governa sono di chi governa e non di chi, come noi, fa opposizione.
2020-11-11	LN	CentinaioGianMarco	È lo stesso Ministro che quest'estate ci diceva che in Liguria si arrivava tranquillamente. Quindi, di che cosa stiamo parlando? Quando abbiamo il ministro Azzolina che sulla scuola... lasciamo perdere! Quando abbiamo il ministro Speranza che, sulla sanità, per mesi ha continuato a dirci che bastava rispettare le tre regole e invece non basta. E poi una cosa che vi chiediamo è: fatele rispettare le regole, perché se nessuno le rispetta è perché voi non siete autorevoli!
2020-11-11	LN	FregolentSonia	Giocate con le poltrone in aree dove regna la malagestione della sanità e costringete le persone che lavorano sul serio ad adeguamenti inutili. Servono efficaci dispositivi sicurezza per i medici, come serve subito personale medico e sanitario competente e formato. È passato quasi un anno, vi siete dimenticati i tumori, le malattie cardiovascolari, i trapianti, le malattie rare e molte altre. Siamo alle porte di un'ondata disastrosa per la sanità rappresentata da tutto ciò che non è Covid e lo vedremo nei prossimi mesi, ben oltre ogni scenario peggiore. Tutto ciò avviene perché siamo governati da incapaci. Quando si governa, soprattutto in situazioni complesse come questa, bisogna essere umili, senza pavoneggiarsi in televisione o scrivendo libri piuttosto che pensare all'interesse degli italiani, che sono certa vi manderanno a casa molto presto! E pagherete anche il conto! Ci penseremo noi della Lega assieme a tutto il Centrodestra a ricordarvelo
2020-11-11	LN	PillonSimone	Avete trovato il tempo di demonizzare le Regioni del Nord che sarebbero state incapaci di gestire la sanità, tanto che in questa stessa Aula ho sentito dire «fortuna che ci sono i contributi da parte delle Regioni del Sud, perché altrimenti…», quando invece, attaccando l'indipendenza e l'autonomia della sanità regionale, l'obiettivo non era quello di colpire la malattia, cioè il Covid, ma di colpire l'autonomia, perché c'è un progetto di fondo. Qual è questo progetto di fondo?
2020-11-11	M5S	CroattiMarco	In Senato, la nostra presidente Paola Taverna ha presentato un disegno di legge in materia. Quando tutto questo sarà finito dovremo riflettere su come cambiare e organizzare meglio la sanità. Dovremo riflettere su quei modelli che hanno preferito dare soldi pubblici ai privati e che, anche in questa emergenza, non sono stati in grado di dare delle risposte.
2020-11-11	M5S	CroattiMarco	Ora, però, trovo assurdo che ciò che è capitato a me, ma magari sarebbe potuto succedere ad un mio familiare o ad un mio amico, in un'altra Regione sarebbe stato gestito diversamente perché questo principio non esiste o non c'è. Purtroppo la regionalizzazione della sanità, con la riforma del Titolo V della Costituzione ha miseramente fallito in tante, troppe Regioni.
2020-11-11	M5S	DAngeloGrazia	Vorrei ribadire in quest'Aula lo sconcerto che molti di noi hanno provato di fronte alle reazioni di alcuni governatori all'ultimo DPCM dell'Esecutivo: abbiamo assistito a polemiche assurde, come se le scelte del Governo avessero come obiettivo penalizzare i territori anziché aiutarli. Abbiamo assistito anche a un puntare il dito ridicolo verso altre Regioni in una guerra dialettica in cui - per esempio - Nello Musumeci, il presidente della Regione Siciliana da cui provengo, si è spinto ad analizzare i dati di altre Regioni invece di preoccuparsi dei suoi e a definire assurda la scelta del Governo nazionale di inserire la Sicilia nella zona arancione. Sono dichiarazioni veramente surreali. Il Presidente della Regione conosce perfettamente l'estrema vulnerabilità della sanità siciliana e conosce bene anche da tempo quali erano i parametri stabiliti dal comitato tecnico-scientifico ai quali si doveva adeguare. Pertanto, il Presidente e il suo assessore avrebbero piuttosto dovuto avere l'onestà di ammettere di fronte ai siciliani i limiti nella gestione del sistema sanitario tra la prima e la seconda fase dell'emergenza sanitaria, perché non sono stati spesi i soldi pur stanziati dal Governo e i risultati si vedono oggi: non sono stati incrementati sufficientemente i posti di terapia intensiva e subintensiva; non è stato potenziato il tracciamento; il numero dei tamponi giornalieri è ancora molto basso, di poco superiore al numero di quelli che si effettuavano ad aprile. Pertanto, anziché nascondersi dietro quelli che potrebbero essere argomenti da campanilismo spicciolo, bisogna assumersi le proprie responsabilità, perché la competenza sanitaria è regionale. Ricordiamolo.
2020-11-11	M5S	DAngeloGrazia	È di poche ore fa - per esempio - la trasmissione di un'inchiesta televisiva che racconta come la regione Sardegna abbia deciso di tenere aperti i locali notturni e le discoteche fino a ferragosto, nonostante l'indirizzo del Governo fosse quello di tenerli chiusi, vista l'impossibilità di garantire il distanziamento necessario a scongiurare focolai. E l'aspetto ancor più grave rivelato in quella trasmissione è che ciò sia avvenuto proprio per assecondare pressioni fatte da chi in quel business aveva interesse. Abbiamo saputo che è intervenuta la magistratura, che comunque farà luce su tutta la vicenda. Da questa drammatica testimonianza capiamo quanto nessuno si possa permettere di commettere leggerezze in questa fase. Un'incertezza può costare tanto, troppo. Bisogna agire basandosi su dati scientifici, e non su mere valutazioni di fatto. Anche nell'ultimo DPCM si prevede che le Regioni in zona rossa o arancione possano, solo di concerto con il Ministro, chiedere di allentare le restrizioni in alcune zone con dati epidemiologici migliori. La regionalizzazione della sanità ha dimostrato tutti i suoi limiti e, quando questa emergenza sarà finita, è ovvio che bisognerà ripensarla: andrà seriamente ripensata
2020-11-11	M5S	LannuttiElio	La sanità privata è fatta per generare profitto: analisi mediche, visite specialistiche, sale operatorie e lungodegenze. Sono queste le cose che creano profitto in ospedale: non il pronto soccorso, non la terapia intensiva, non certo quell'articolo della Costituzione che mette al primo posto la salute, non l'economia, né il profitto dei privati, ma la salute. Non devono quindi sorprendere, signor Presidente, alcune dichiarazioni - che mi permetto di citare - dei fautori della prevalenza dell'economia sul profitto, sulle costituzioni: «Nei prossimi cinque anni mancheranno 45.000 medici di base, ma chi va più dal medico di base? (...) Chi ha meno 50 anni va su Internet e cerca lo specialista. Il mondo in cui ci si fidava del medico è finito».
2020-11-11	M5S	LannuttiElio	Mi permetta di dire, signor Presidente, che, se c'è un perfetto esempio della distorsione del nostro sistema sanitario, è quello della maggiore Regione italiana. A differenza di ciò che si pensa, in Lombardia la spesa per la sanità pubblica corrisponde al 5,4 per cento del PIL, inferiore rispetto alla media italiana (1.758 euro a testa, contro una media nazionale di 1.821); di conseguenza, quel sistema risulta insufficiente in 11 indicatori su 25 e oltre la metà delle aziende sanitarie ospedaliere regionali sono insufficienti in più della metà degli indicatori. Nonostante la narrazione lo definisca come il miglior sistema sanitario, gli sprechi sono tanti, come dimostrano le cicliche inchieste e perfino - mi dispiace dirlo - gli arresti del governatore Roberto Formigoni.
2020-11-11	M5S	LannuttiElio	Oggi la sanità privata rappresenta il 40 per cento di quella complessiva e i privati cercano il profitto sulla salute e sulla pelle degli italiani.
2020-11-11	M5S	MantovaniMariaLaura	Signor Presidente, membri del Governo, colleghe senatrici e colleghi senatori, annuncio subito che il Gruppo MoVimento 5 Stelle voterà a favore del provvedimento in esame su cui voglio focalizzare l'attenzione partendo da un suo breve inquadramento, vista la situazione attuale. Quando questo decreto-legge è stato approvato dal Consiglio dei ministri, il 7 ottobre scorso, in Italia si attestava a circa 3.600 l'incremento giornaliero di casi di Covid-19 e il totale dei ricoverati in terapia intensiva era 337. Oggi la crescita giornaliera dei contagi è quasi dieci volte tanto, e quasi tremila posti in terapia intensiva sono occupati da pazienti Covid. In Spagna e in Francia la situazione il 7 ottobre era già grave, con la Francia che registrava oltre 18.000 nuovi contagi giornalieri. In quei giorni il senatore Salvini chiedeva più autonomia di scelta per i governatori regionali e sosteneva che di certo la mascherina andava indossata mentre prima aveva mostrato molte reticenze ad indossarla proprio qui in Senato. Il capogruppo della Lega Molinari si chiedeva a cosa servisse la proroga dello stato di emergenza e anche il presidente dei deputati di Fratelli d'Italia Francesco Lollobrigida si era espresso in modo critico. Questa era la situazione al 7 ottobre quando il commissario metteva in guardia sul fatto che i posti letto occupati nelle terapie intensive sarebbero aumentati e aveva ragione. Oggi, più di un mese dopo, le polemiche di quella giornata, con il presidente Toti che criticava la misura che impedisce da allora alle Regioni di allentare le misure previste dal Governo, se non concertate con il Ministro della salute, appaiono davvero piccole. Questi atteggiamenti e queste parole al vento sono state spazzate via dalla realtà dei fatti, che oggi nessuno può negare o sminuire. Appare quindi piccolo il continuo polemizzare di fronte a una situazione che, come purtroppo vediamo oggi, dava ragione a chi scelse di mettere l'obbligo di mascherina anche all'aperto e di impedire in qualsiasi modo un allentamento delle misure da parte di chiunque. Non ce lo potevamo permettere e oggi finalmente anche dalle Regioni arrivano messaggi e approcci più collaborativi nei confronti del Governo. Non possiamo aspettare che la situazione sanitaria precipiti per promuovere il massimo di collaborazione tra i vari livelli istituzionali. Oggi non è più tempo di puntare il dito; faremo i conti con il fallimento della regionalizzazione della sanità quando questa pandemia sarà finita; faremo i conti con la gestione a dir poco deficitaria di alcuni territori; faremo i conti con la mancata attuazione dell'aumento di posti letto in terapia intensiva e delle unità speciali di continuità assistenziale (USCA) da parte di alcune Regioni quando non saremo più in emergenza. Adesso, però, è il momento di muoversi: gli ospedali sono in affanno; i posti letto carenti, i pazienti purtroppo spesso lasciati a loro stessi. Cosa serve per uscire insieme e uniti da questa emergenza? Innanzitutto serve un patto a più livelli. Il Governo sta facendo tutto quanto in suo potere. Il decreto che esaminiamo oggi è uno dei tanti tasselli di un'azione governativa caratterizzata da responsabilità, velocità di intervento e misure emergenziali e strutturali in ogni settore coinvolto. Anche il Parlamento ha dato il suo importante contributo. In particolare, il Gruppo MoVimento 5 Stelle durante l'esame in Commissione ha inserito alcuni importanti previsioni. Ad esempio, siamo intervenuti sulla disciplina del rinnovo degli organi statutari degli enti pubblici di ricerca vigilati dal Ministero dell'università e della ricerca stabilendo un termine massimo entro il quale in ogni caso procedere al rinnovo degli organi scaduti. Per gli enti del terzo settore come ONLUS, organizzazioni di volontariato, associazioni di promozione sociale e imprese sociali abbiamo prorogato al 28 febbraio 2021 i termini entro i quali questi soggetti devono adeguare i propri statuti e la propria organizzazione alla normativa prevista a seguito dell'approvazione della riforma del terzo settore e con un altro emendamento abbiamo prorogato per l'anno 2020 la pubblicazione delle delibere di variazione delle aliquote e dei regolamenti in materia di tributi comunali. Con un altro importante emendamento, approvato all'unanimità, abbiamo previsto la sospensione dei termini per gli adempimenti e i versamenti di tributi, nonché dei contributi previdenziali e assistenziali e dei premi per l'assicurazione obbligatoria contro gli infortuni e le malattie professionali fino al 31 dicembre 2020 per gli armatori delle imbarcazioni sequestrate alle autorità libiche lo scorso primo settembre. Colleghe e colleghi, sono tutti emendamenti... (
2020-11-11	PD	BiniCaterina	Ho sentito rammentare il fatto che noi abbiamo ironizzato sull'ospedale della Fiera di Milano. Guardate, ho un grandissimo rispetto per i cittadini lombardi, per le difficoltà enormi che affrontano da mesi e mesi per la tragedia che si sono trovati di fronte. Credo che tanti di noi probabilmente non abbiano idea di quello che la Lombardia ha passato in questi mesi. Dopodiché, non credo che si possano dare lezioni su come è stata gestita l'emergenza in Lombardia; e non credo possa bastare l'ospedale in Fiera, che oggi forse potrà essere utilizzato, per dare lezioni di buon governo della sanità. Una sanità che è stata privatizzata troppo e che ha fatto vedere in questo caso tutte le sue lacune. Per non parlare delle notizie odierne sulla Sardegna.
2020-11-11	PD	CollinaStefano	Signor Presidente, stiamo seguendo passo passo l'evoluzione della pandemia che sta colpendo tutto il pianeta, con la concentrazione delle maggiori criticità negli Stati Uniti, in Brasile e in tutta Europa. La seconda ondata sta mettendo sotto pressione il nostro sistema sanitario, nonostante rispetto a marzo scorso i posti in terapia intensiva siano raddoppiati (oggi sono oltre 10.000) e siano in servizio oltre 36.000 persone in più, tra i quali 7.600 medici e 16.000 infermieri. Anche in questa nuova fase acuta tutti gli operatori sanitari stanno offrendo una disponibilità straordinaria, con un senso del dovere che mai ci dimenticheremo. Al di là degli investimenti sul sistema sanitario, certamente altre azioni in altri settori potevano essere messe in atto per arginare meglio il contagio alla ripresa delle principali attività dopo l'estate. Ci sarà necessità in futuro di analizzare errori e mancanze. Ma questa seconda ondata è stata affrontata dal Governo e da questa maggioranza con una scelta di fondo: combattere la diffusione del virus cercando di evitare il lockdown nazionale. Se c'è qualcuno che è d'accordo con il porre in atto oggi il lockdown nazionale, come a marzo, lo dica qui ora in Senato. Se invece siamo d'accordo per attuare il difficile tentativo di evitarlo, allora dobbiamo prendere atto di ciò che serve fare senza giocare a capirci. Il difficile tentativo di evitare il lockdown nazionale è legato alla possibilità di agire con provvedimenti più circoscritti e mirati, che hanno l'assoluta necessità di un esercizio della responsabilità diffuso e costante a tutti i livelli, istituzionali e non istituzionali. Per i livelli istituzionali, questo significa esercitare la responsabilità per le rispettive competenze. Chiudere una piazza o un lungomare per limitare gli assembramenti e, quindi, limitare la possibile trasmissione del virus, si può fare evidentemente con un lockdown nazionale che chiude tutto e, quindi, chiude anche la piazza e il lungomare; ma, se vogliamo evitarlo, allora i sindaci valutino i dati relativi al proprio territorio e facciano responsabilmente la scelta necessaria. Analogamente decidere che un pezzo di territorio va isolato perché la concentrazione di contagi è elevata si può fare evidentemente con un lockdown nazionale che blocca tutti gli spostamenti e, quindi, anche quelli relativi a quel pezzo di territorio; ma, se vogliamo evitarlo, allora i presidenti di Regione valutino i dati relativi al proprio territorio e facciano responsabilmente la scelta necessaria. Questo esercizio di responsabilità non deve stare nella categoria della nobiltà d'animo, ma Regioni e sindaci possono contare sul Governo e sul Parlamento che, con gli ultimi decreti-legge, mettono a disposizione risorse per i ristori, capaci di sostenere scelte difficili con ricadute onerose per cittadini, imprese ed enti locali. Questo è il punto, non sono pagelle o altro. La strada da percorrere passa dalla valutazione dei dati sulla capacità di risposta dei sistemi sanitari regionali, dalle strategie e dalle azioni di contenimento della trasmissione del virus che i dati misurano e, quindi, dall'esercizio delle rispettive responsabilità da parte di ciascun livello istituzionale. Ho citato però anche l'esercizio della responsabilità dei livelli non istituzionali, a partire dai cittadini che, per proteggere se stessi e gli altri, devono portare la mascherina e osservare il distanziamento fisico. Vi sono poi tutti coloro che svolgono attività a contatto con il pubblico e, via via, quanto previsto dai protocolli. È evidente che questo tentativo comprende anche la possibilità che gradatamente tutte le Regioni possano diventare rosse e quindi si arrivi a un sostanziale lockdown nazionale, nonché la possibilità che l'attuazione delle scelte circoscritte e mirate porti a esiti positivi che evitano un lockdown generalizzato. Questo virus ci ha ricordato che siamo come genere umano in una condizione di grande precarietà, ma a ciascuno di noi è associato un fattore di precarietà - lo chiamerei un moltiplicatore di precarietà - che certamente dipende dalla nostra età, dalle nostre patologie, ma anche dal livello dei servizi sanitari del nostro territorio, dalle condizioni familiari, dal lavoro che facciamo: in definitiva dal livello di garanzie di cui ognuno gode o non gode. Ecco questo moltiplicatore di precarietà rende i cittadini in realtà molto diversi tra loro di fronte alla pandemia ed è un tema che va affrontato, perché la pandemia ci mette davanti una strada ancora lunga da percorrere per quanto giungano notizie confortanti riguardo la scoperta dei vaccini, su cui tornerò. Al Governo e al Parlamento spetta anche il compito di ridurre il moltiplicatore della precarietà, per consentire a tutti i cittadini di affrontarle con reali e concrete condizioni, che costituiscano la speranza per il futuro e motivino la responsabilità per il presente. La sequenza dei decreti-legge che determinano i ristori deve ridurre la precarietà, ma non escludiamo azioni che nei mesi a venire, se necessario per il prolungarsi della situazione d'incertezza, contribuiscano in modo solidale a ridurre le differenze. Permettetemi ora di esprimere un approfondimento sul tema dei vaccini, in particolare sul concetto di vaccino. Signor Presidente, lo Stato ha il compito di tutelare la salute non solo individuale, ma anche collettiva. La tutela della salute collettiva è fondata anche sul dovere di solidarietà di ciascuno nel prevenire e limitare la diffusione di alcune malattie. Qual è il punto che tiene in equilibrio la tutela della salute individuale e la tutela della salute collettiva? È il vaccino, meglio inteso come il dovere di vaccinarsi tutti, che fissa la misura del dovere di solidarietà a cui è chiamato ciascuno di noi per tutelare la salute collettiva. Il vaccino è al contempo la misura del dovere di solidarietà, ma è pure il bilanciamento tra il rischio per la salute di alcuni e i rischi per la salute di tutti. Come si fa a far avanzare questo punto di equilibrio rappresentato dai vaccini? Si fa con la ricerca scientifica orientata a realizzare vaccini sempre più sicuri riguardo l'efficacia e la presenza di effetti indesiderati. I vaccini, quando arriveranno, dovranno essere gratuiti e la loro somministrazione dovrà seguire un piano preciso, che il Consiglio superiore di sanità sta già predisponendo. In conclusione, non voglio terminare senza avere completato la visione del momento, affrontando l'altro impegno che compete a Governo, Parlamento e Regioni, che riguarda il futuro del Paese. L'utilizzo dei fondi del Next generation EU rappresenta un banco di prova impegnativo per l'Italia, che deve uscire da quella fase di investimenti più competitiva, più digitale, più green, più infrastrutturata, più attrezzata nella sanità, più omogenea nei servizi al cittadino; in definitiva, più unita e solidale. Si tratta di progetti che devono essere decisi, redatti, resi esecutivi, realizzati e rendicontati entro il 2026. Credo che questa sfida ci debba rendere tutti più capaci di adesione al Paese reale e di unità di intenti a tutti i livelli. Il Partito Democratico lavora in questa direzione e il Gruppo PD del Senato darà il senso concreto di questa volontà con il voto favorevole a questo provvedimento.
2020-11-11	PD	ParriniDario	Si dice che il Governo e la maggioranza non abbiano un piano. Credo che si possa e si debba dire in Parlamento che non si condivide il piano della maggioranza e del Governo, ma non che non ci sia un piano. Noi fin dall'inizio abbiamo adottato un criterio ispirato alla massima prudenza nella gestione dell'emergenza. E abbiamo detto che si sarebbero dovute adottare tutte le restrizioni necessarie. Contemporaneamente abbiamo cercato di stanziare le somme necessarie per alleviare la sofferenza economica delle persone e delle aziende colpite dall'emergenza, e abbiamo fatto questo a più riprese. Il Parlamento sta discutendo nelle Commissioni del decreto ristori; arriverà il decreto ristori bis; sono state date dal senatore Croatti anche alcune notizie sul fatto che per fortuna - deve essere un motivo non di vanto, ma di soddisfazione comune - i pagamenti sono stati molto celeri, in linea con le promesse che il Governo aveva fatto e con gli impegni che aveva preso all'atto dell'approvazione in Consiglio dei ministri del provvedimento e della sua pubblicazione in Gazzetta Ufficiale. Credo che la prudenza sia necessaria. Soprattutto, abbiamo deciso di prendere sempre in grande considerazione quello che ci diceva il comitato tecnico-scientifico. Non so se le cose che leggo nelle ultime ore sulle agenzie relativamente alla Sardegna siano vere o no, ma non mi pare uno stile di governo adeguato quello che ignora ciò che il comitato tecnico-scientifico della propria Regione dice essere estremamente necessario. E non mi pare poi molto saggio decidere di fare esattamente l'opposto. Le notizie che vengono dalla Sardegna sono davvero preoccupanti. Mi auguro che le persone interessate abbiano elementi per dire che non si sono comportate in un certo modo e che le notizie non hanno fondamento. Se avessero fondamento, sarebbero notizie molto gravi di cui il presidente Solinas sarebbe chiamato a rispondere in maniera estremamente seria. Penso che sarebbe giusto abbandonare la polemica, davvero poco sensata dal mio punto di vista, sull'estate sprecata. Non mi pare una polemica che possa portarci molto lontano, soprattutto perché la situazione è ovunque quella che vi ho detto. Nel corso di questa estate abbiamo cercato di fare tutto il possibile per migliorare la nostra capacità di resistere alla pandemia sotto diversi punti di vista. Forse non è sufficiente quello che è stato fatto, ma non è stata un'estate sprecata, di passività, di indifferenza, di disattenzione. Non è disattenzione incrementare gli organici nella sanità di 36.000 unità. Non è disattenzione stanziare centinaia di milioni che hanno permesso di avere cantieri in 12.000 scuole e 40.000 nuove aule alla partenza dell'anno scolastico. Non è disattenzione aver raddoppiato i posti di terapia intensiva nel nostro Paese. Pensate oggi in che situazione saremmo se il raddoppio dei posti in terapia intensiva nei mesi scorsi non fosse avvenuto. Credo che non sia stata un'estate sprecata quella in cui ci si è messi in grado sostanzialmente di decuplicare la capacità di screening : eravamo un Paese in cui si si elaboravano 26.000 tamponi al giorno nel mese di marzo, mentre oggi siamo in grado di effettuarne 230.000. Non dico che non c'è più niente da fare e che va bene così; anzi, tutti siamo pieni di limiti e siamo insufficienti rispetto ai doveri del momento. Non penso però che, in una discussione onesta, ci convenga distorcere la realtà e dire che alle spalle abbiamo mesi di ozio, di indifferenza e inattività degli organi di Governo
2020-11-11	PD	ValenteValeria	È stata poi inserita una modifica che riguarda le società in house, alle quali pure si riapplica temporaneamente - fino al 15 dicembre 2020 - la disciplina generale del codice civile in materia di proroga degli organi amministrativi e sindacali, in caso di cessazione dalla carica per la scadenza del termine. Si tratta di un provvedimento che risponde alle esigenze di continuità e buon funzionamento degli organi sociali, in una fase in cui ci sono ritardi nel rinnovo degli organi in scadenza, a causa dell'emergenza da Covid-19. È poi prorogato di altri dodici mesi, senza ulteriori oneri per le casse dello Stato, lo stato di emergenza relativo agli eventi metereologici di eccezionale portata, avvenuti a partire dal 2 ottobre 2018, che hanno colpito duramente molte Regioni italiane, così come è prorogata fino al 31 dicembre 2024 la durata delle relative contabilità speciali, tenuto conto che l'emergenza epidemiologica in corso ha impedito la conclusione degli interventi finanziati con le risorse messe a disposizione nel bilancio pubblico. Il decreto-legge, attraverso una norma inserita durante l'esame in Commissione, interviene per dare tempestiva attuazione alla sentenza della Corte di giustizia del 3 settembre 2020, che si è pronunciata in merito a una serie di questioni pregiudiziali sollevate dal TAR del Lazio, valutando la disciplina prevista dall'articolo 43, comma 1, del testo unico dei servizi di media audiovisivi non idonea, in concreto, sotto il profilo della proporzionalità, a garantire il pluralismo dei media. In questo quadro, la norma in esame interviene nelle more dell'attuazione della delega legislativa per la revisione della disciplina di settore; essa prevede un regime transitorio di sei mesi, durante i quali, qualora un soggetto si trovi a operare contemporaneamente nei mercati delle comunicazioni elettroniche e nel Sistema integrato delle comunicazioni (SIC), l'Autorità per le garanzie nelle comunicazioni svolga un'istruttoria diretta a verificare la sussistenza di effetti distorsivi o di posizioni lesive del pluralismo, al cui esito potranno essere adottati i rimedi già previsti dall'articolo 43, comma 5, del decreto legislativo n. 177 del 2005. Durante l'esame in Commissione, sono stati inoltre differiti al 31 dicembre 2020 e al 31 gennaio 2021 alcuni termini per l'invio, da parte dei Comuni, delle delibere alle entrate tributarie. Sempre in materia di enti locali, vorrei ricordare la proposta - che credo importante e significativa per noi tutti, emersa durante la discussione in Commissione - di riconoscere, in particolare ai sindaci dei Comuni più piccoli, che spesso svolgono un'altra attività lavorativa, la possibilità di usufruire di permessi retribuiti, in modo da poter gestire le emergenze a tempo pieno. Di questa proposta, emersa, appunto, nel dibattito in Commissione e condivisa da diversi Gruppi, c'è stata la condivisione anche da parte del Governo e l'impegno a superare una difficoltà di natura tecnica, che oggi si pone alla nostra attenzione, e a trovare, nel più breve tempo possibile, soluzioni anche in futuri provvedimenti. L'articolo 2 interviene nel sistema di allerta Covid-19 per rafforzare l'uso degli strumenti tecnologici comuni dell'Unione europea volti a contrastare l'epidemia. Si prevede, cioè, l'interoperabilità dell'applicazione Immuni con le piattaforme che operano nel territorio dell'Unione. Il sistema di allerta opererà fino alla cessazione delle esigenze di protezione e prevenzione della sanità pubblica legate alla diffusione del virus e comunque fino al 31 dicembre 2021. L'articolo 4, poi, inserisce il SARS-Cov-2 nell'elenco degli agenti biologici che è noto possano causare malattie infettive nell'uomo. Gli articoli 6 e 7 dispongono, infine, la copertura finanziaria per l'entrata in vigore del provvedimento. In conclusione, signor Presidente, aggiungo una sola considerazione più politica su questo decreto-legge che oggi ci troviamo a discutere, dopo la rapida evoluzione dei dati epidemiologici delle ultime settimane, alla quale siamo stati tutti attenti. Credo che il quadro che abbiamo oggi davanti, quello di queste ore e di questi giorni, venga in conforto a quanto abbiamo detto qualche settimana fa rispetto all'esigenza di rinnovare, con il decreto al nostro esame, gli strumenti di emergenza che ci eravamo dati come impianto normativo, che il Governo si era dato e che il Parlamento aveva condiviso. Credo infatti che la situazione che abbiamo di fronte ci imponga di lavorare anche con strumenti diversi da quelli consueti e con il provvedimento al nostro esame abbiamo dimostrato il protagonismo e il ruolo del Parlamento rispetto alla gestione di un'epidemia che è ancora imprevedibile, purtroppo, nei tempi e nelle forme. Ritengo che con il provvedimento al nostro esame si sia fatto un buon lavoro. Abbiamo dato sostanzialmente risposta anche al dibattito politico di questi giorni e di queste ore, nel quale ci si chiedeva come il ruolo del Parlamento può essere prezioso e importante. Certo, resta alta la nostra attenzione per cercare altre possibili soluzioni per risolvere in maniera più efficace e rendere più agevole il ruolo del Parlamento. Intanto, con le norme che abbiamo a disposizione, abbiamo sicuramente fatto un buon lavoro.
2020-11-25	LN	PepePasquale	). Sono poi stati offesi tutti i calabresi per una scelta libera e democratica che hanno fatto soltanto pochi mesi fa. E mi dispiace ribadirlo in questa giornata: addirittura il senatore Morra ha offeso tutte le donne quando ha parlato di «riverginare l'imene» per tutto quello che è accaduto in passato sulla sanità lucana. (
2020-11-25	M5S	EndrizziGiovanni	Domenico Tallini doveva rispondere per più episodi di corruzione, ma è stato inserito nelle liste e poi premiato con la presidenza del Consiglio regionale. Ora, a seguito dell'inchiesta "Farmabusiness", proprio sui lati oscuri della sanità calabra, è detenuto con questa accusa. Grazie all'operato dell'onorevole Tallini il gruppo criminale Grande Aracri ha potuto ottenere facilitazioni, contatti e incontri con funzionari della Regione per ottenere agevolazioni. Per questo motivo gli viene contestato il concorso esterno e viene considerato la cerniera tra i clan e la pubblica amministrazione.
2020-11-25	M5S	EndrizziGiovanni	La Regione Calabria ha un disavanzo ormai non più sanabile autonomamente; la gran parte di questo disavanzo è dovuto alla gestione della sanità. La Regione Calabria non sta garantendo ai calabresi il diritto alla salute. Sono...
2020-11-25	M5S	MorraNicola	Forse indagare su un business come quello della sanità in Calabria - adesso cito anch'io il dottor Gratteri - che produce probabilmente più profitti della cocaina...
2020-11-25	M5S	MorraNicola	Io sto semplicemente mandando un grido disperato di aiuto alle istituzioni, anche al mio Governo, perché lo supporto anche io, che ancora oggi ha difficoltà ad indicare un Commissario ad acta per la sanità calabrese. Vedete, adesso sto portando un argomento che potrebbe tirare la volata alle cosiddette opposizioni, perché io ho un solo padrone: si chiama verità. Ed è questa la verità, che parecchi non vogliono sentire. Allo stesso modo, signor Presidente, è altrettanto vero che c'è un'altra verità, cioè che in Calabria, se si indaga sui rapporti perversi fra sanità pubblica e sanità convenzionata, molto spesso si scopre l'indicibile, come appunto è stato dimostrato...
2020-11-25	M5S	MorraNicola	Questa è la Calabria e adesso chiedo a lei, signor Presidente, e all'Assemblea chi è che ha governato la sanità in Calabria.
2020-11-25	M5S	MorraNicola	Sa, il dottor Gratteri - altra citazione - parla volutamente di disorganizzazione organizzata della sanità calabrese: mi sembra infatti un caso unico in tutta Italia che vi siano aziende sanitarie con la contabilità orale.
2020-11-25	M5S	MorraNicola	Signor Presidente, se lei ricorda quell'intervista radiofonica - invito tutti ad ascoltarla nel podcast, e non nella trascrizione, da alcuni fatta sapientemente, con l'abilità del sarto: prendo qualcosa di qua, prendo qualcosa di là e poi costruisco qualcosa di assolutamente diverso rispetto all'originale - forse rileverà anche la rabbia che prova un eletto, nonché un cittadino, nonché un congiunto di persone che hanno dovuto fare i conti con la sanità pubblica calabrese, dovendo scappare e dovendo anche andare fuori Regione perché, altrimenti, non c'erano problemi nel senso che tutto si risolveva male. Io stesso ho prodotto, nella passata legislatura ma anche in questa legislatura, interrogazioni parlamentari, alle quali non ho avuto risposta, per casi di malasanità, cui è seguita, probabilmente, anche malagiustizia, perché in Calabria si muore anche di questo. Se io allora ho di fronte un quesito, che recita: secondo lei, senatore Morra, la Calabria è irrecuperabile? E la mia risposta è: la Calabria è irrecuperabile nella misura in cui il Governo centrale decide di non investire in formazione, istruzione e cultura; perché questa è stata la mia risposta, io non sto affatto asserendo che la Calabria sia condannata ad un destino tragico, come parecchi vorrebbero.
2020-11-25	M5S	MorraNicola	Un poco, però, ci conosciamo, signor Presidente, e, se una cosa contraddistingue la mia azione politica, è quella di guardar sempre a chi sta dietro di me, a chi è più debole, più fragile, più sofferente. Io sono un senatore eletto in Calabria e mi vergogno per le condizioni in cui versa la sanità calabrese.
2020-11-25	M5S	MorraNicola	Vi chiedo scusa, ma probabilmente anch'io come il senatore Endrizzi ho problemi tecnici con il microfono. Come dicevo, forse indagare su tali questioni può diventare problematico per chi appunto ha rapporti perversi e intrecci loschi con la sanità.
2020-11-25	PD	ValenteValeria	Signor Presidente, anch'io, come il senatore Laforgia, parto da ringraziamenti non formali. Non è un tempo facile per arrivare in Aula con un provvedimento votato all'unanimità e il dibattito di questo pomeriggio ne è una prova; però ci siamo riusciti e, se l'abbiamo fatto, ovviamente è merito di tutti (di nessuno in particolare, ma di tutti in egual misura). Parto ovviamente dai ringraziamenti ai rappresentanti del Governo: al ministro Bonetti, prima tra tutti per aver coordinato un lavoro che ha interessato tanti Ministeri; al sottosegretario Malpezzi, che in una prima fase ci ha aiutato a coordinare; ai Ministeri dell'interno, della giustizia e della sanità, che sono quelli competenti. Mi consentirete poi un ringraziamento particolare a tutti i componenti e le componenti della Commissione che ho l'onore di presiedere: a tutti, maggioranza e opposizione. Come sottolineava la senatrice Rauti, insieme ai due vicepresidenti, ieri abbiamo tenuto un'importante iniziativa e abbiamo davvero lavorato tutte insieme. Questo credo sia un merito soprattutto da ascrivere al tema di cui siamo chiamate ad occuparci. Un ringraziamento particolare rivolgo anche ai componenti e alle componenti della Commissione affari costituzionali e al presidente Parrini e uno speciale, da donna a donna, a una relatrice combattente, com'è sempre la senatrice De Petris, che non si è mai arresa di fronte alle tante difficoltà che abbiamo incontrato. Credo che gran parte del merito di essere arrivati oggi in Aula sia suo, più che di tutti noi, quindi grazie davvero. In occasione di una giornata del genere, nonostante l'impegno di ciascuno di noi, è a portata di mano il rischio di cadere nella retorica con frasi fatte o di circostanza; così sicuramente non solo non si onorerebbero in maniera giusta le tante donne che ogni anno continuano a lasciarci, ma non si renderebbe neppure merito al lavoro prezioso che ciascuno di noi prova a fare ogni giorno. Credo quindi che il Senato abbia fatto bene a rifuggire da questa retorica e a pensare di portare un atto concreto all'attenzione e all'approvazione dell'Assemblea in questa giornata. Avremmo potuto limitarci a fare commemorazioni, interventi, il minuto di silenzio, tante cose che pure hanno il loro valore; abbiamo invece pensato che era più giusto, utile e importante - in modo particolare per noi della Commissione parlamentare d'inchiesta sul femminicidio - portare a casa un risultato per le donne di questo Paese e per i tanti operatori e soprattutto le operatrici che lavorano sul fronte. Sul provvedimento in esame è stato detto già tanto. Mi limito soltanto a dire che, per affrontare in maniera adeguata un fenomeno, lo si deve conoscere e noi oggi non lo conosciamo. Basti pensare ai dati emersi in questa giornata: 70 femminicidi o 90 non sono la stessa cosa; in mezzo ci sono 20 persone, 20 famiglie, 20 donne, 20 storie dolorose e drammatiche. Non mi sentirete dare i numeri, quindi. Non li darò perché questo Paese non ne dispone e per questa ragione abbiamo pensato di approntare questo disegno di legge, che chiede innanzitutto di fare chiarezza sui numeri, monitoraggi costanti per osservare il fenomeno nel corso del tempo, ma soprattutto di indagare il sommerso. Tanti tipi di violenza come quella psicologica ed economica non arrivano a galla. Lo facciamo chiedendo a tutti gli operatori di indagare quella famosa relazione tra autore e vittima che può distinguere un danneggiamento normale da un danneggiamento che è fatto in tema di violenza di genere. Credo che questo sia stato un grande merito. Personalmente voglio onorare questa giornata - l'ho detto anche in altre circostanze in queste ore - con parole di verità, che credo debbano interrogare la politica, le forze politiche, ma soprattutto il Parlamento e il Governo di fronte a un dato che viene letto ed è semplice, che interroga e inchioda ciascuno di noi e la politica, in modo particolare, alle sue gravissime responsabilità. Noi abbiamo un quadro normativo oggi assolutamente soddisfacente. Lo posso dire assumendomi la responsabilità di quanto dico e non abbiamo nulla da invidiare ad altri Paesi europei. Siamo a ricordare a tutti noi che nel 1981 c'era il delitto d'onore, nel 1996 la violenza sessuale era una violenza contro la morale e non contro la persona e siamo arrivati qualche anno fa a prendere in prestito misure addirittura dal codice antimafia come il divieto di soggiorno in un Comune o l'obbligo di residenza in altro Comune, per tentare di aggredire il fenomeno. Abbiamo davvero dotato l'impianto normativo di misure dure. L'impianto non è fatto solo di misure repressive perché abbiamo la Convenzione di Istanbul, la ratifica, il reato di stalking, che sono ascrivibile a tutti i Governi di tutte le forze politiche e ciò vuol dire che non si riconosce un merito particolare a qualcuno perché tutti ci siamo impegnati. Ebbene, di fronte a questo fenomeno, noi non conosciamo alcuna battuta d'arresto: è di questi giorni la notizia che il 2020 è stato un anno drammatico non soltanto per il lockdown. Non riusciamo ad aggredire qualcosa di più profondo; ci dobbiamo interrogare su cosa non funziona perché, se non ci interroghiamo, non renderemo giustizia a noi stessi, alla nostra onestà intellettuale e, soprattutto, alle donne vittime di violenza e alle tante che ogni giorno lavorano su questo fronte. La cosa che non va è la prospettiva con la quale guardiamo il fenomeno. Anche ricordando alcune vittime, continuiamo ancora oggi a interrogarci su cosa avrebbe potuto fare una donna per evitare, su come una donna avrebbe potuto chiedere di più e meglio aiuto e sul perché non lo abbia fatto. Perché continuiamo a farci domande su cosa avrebbero dovuto fare le donne? Vorrei che provassimo a chiederci cosa può scattare nella mente di un uomo che si attribuisce il diritto di poter abusare di una donna senza che questa gli dia esplicitamente il proprio consenso. (
2020-11-26	FI	BinettiPaola	Signor Presidente, svolgo questo intervento per sollecitare la risposta a due interrogazioni. Già alcuni mesi fa una prima interrogazione è stata posta al Ministero della salute per chiedere di riprendere in mano una serie di passaggi chiave della legge n. 3 del 2003, la cosiddetta legge Sirchia, che non prevedono l'uso del tabacco riscaldato e per riprendere in considerazione il danno alla salute che esso procura. Mi risulta che dall'Istituto superiore di sanità sia partita una documentazione, espressamente richiesta dal Ministero della salute, nella quale si affermava in modo chiaro e contundente che il tabacco riscaldato nuoce gravemente alla salute. Poi ho presentato una seconda interrogazione al Ministro dell'economia e delle finanze per chiedere per quale ragione una sostanza che oggettivamente nuoce gravemente alla salute dovesse godere di uno sconto fiscale pari al 75 per cento in un momento in cui, com'è noto, in un'ottica di revisione e rivalutazione delle politiche fiscali, da una parte, si dichiara lotta all'evasione fiscale e, dall'altra, giustamente si cerca di andare incontro alle persone fin troppo tartassate da quello che possiamo chiamare il peso delle tasse. Non ho ricevuto nessuna risposta, né dal Ministero della salute né dal Ministero dell'economia e delle finanze. La notizia di oggi, che esplode su alcuni giornali, è che il MoVimento 5 Stelle, attraverso la Casaleggio associati, abbia ricevuto dalla più importante azienda produttrice di tabacco riscaldato quelle che possiamo definire sovvenzioni, risorse economiche o finanziamenti, in misura decisamente consistente. A questo punto, il dubbio che possa esserci un conflitto d'interesse esige la risposta in Aula dei Ministri competenti, in primo luogo per ribadire che nuoce alla salute, in secondo luogo per spiegare perché in questo caso ci sia uno spazio di sconto fiscale pari al 75 per cento. Credo che ci siano tutte le premesse, compreso lo scandalo pubblico, per ottenere risposta a queste interrogazioni.
2020-11-26	FI	GasparriMaurizio	Noi di Forza Italia stiamo sostenendo il Documento programmatico pluriennale della difesa perché è non un giudizio sul Governo, ma un sostegno alle Forze armate, che sono una struttura fondante dello Stato. E lo facciamo anche se siamo sotto la media che la NATO ci indica per le spese militari; lo facciamo per vicinanza alle Forze armate, all'Esercito, alla Marina, all'Aeronautica, ai Carabinieri e a tutto il comparto della sicurezza e della difesa: penso alla Polizia di Stato, alla Guardia di finanza, alla Polizia penitenziaria, ai Vigili del Fuoco e ad altre realtà anche della Protezione civile. Noi chiediamo che vengano stanziate più risorse per la sanità militare, che non può essere invocata nell'urgenza. Ogni giorno un sindaco o un Presidente di Regione chiede l'ospedale da campo e l'intervento delle Forze armate, che agiscono; ma, se fossero state supportate meglio e di più nel tempo, potrebbero funzionare in maniera più adeguata, e senza sacrifici enormi.
2020-11-26	FI	GasparriMaurizio	Questa è l'indicazione concreta che avanziamo, che credo possa anche rafforzare la sua azione nel Governo, signor Ministro, insieme a quella dell'Interno e degli altri competenti. Si tratta di un atteggiamento a difesa degli italiani e della riconoscenza e della gratitudine al popolo in divisa, in particolare alla sanità militare, che agisce anche in ristrettezza di mezzi. Grazie al popolo in divisa.
2020-11-26	FI	GasparriMaurizio	Signor Presidente, le chiediamo - la Commissione difesa del Senato lo ha chiesto con un voto unanime - che il Governo incontri tutto il comparto. A lei compete il COCER, ma il Governo, nella sua collegialità, deve estendere questo incontro ai sindacati delle altre Forze di polizia e del soccorso pubblico. Con questa interrogazione chiediamo pertanto sostegno alla sanità militare, ma attraverso fatti, per quello che noi chiamiamo il popolo in divisa.
2020-11-26	FI	GasparriMaurizio	Tuttavia, la sanità militare ha subito negli anni molti tagli. Ricordo quando, negli anni passati, in Parlamento si parlava della sanità militare come di un retaggio della Prima guerra mondiale o di epoche per fortuna lontane. Purtroppo, in altri contesti e per altre esigenze, la sanità militare si rivela importante. Aver tagliato risorse e chiuso ospedali è stato un errore.
2020-11-26	LN	TosatoPaolo	Tutti stanno subendo i danni di questa pandemia da un punto di vista sanitario, emotivo e psicologico, ogni cittadino di questo Paese e ogni cittadino del mondo; a livello economico è innegabile però che qualcuno li stia pagando più di altri. Non ho mai creduto e - neppure - la Lega alle contrapposizioni tra dipendenti pubblici, lavoratori autonomi e dipendenti privati: siamo tutti sulla stessa barca, soprattutto in un momento così drammatico, e dobbiamo un grazie a tutti i dipendenti pubblici che stanno garantendo i servizi fondamentali al nostro Paese, dalla scuola alle Forze dell'ordine in particolare e alla sanità pubblica, che sono sotto pressione giorno per giorno e sul fronte.
2020-11-26	LN	TosatoPaolo	Vi è un esempio drammatico su tutti che rappresenta l'inconsistenza di questo Governo: faccio riferimento al commissario alla sanità in Calabria. È stato gravissimo che non fosse nemmeno a conoscenza dei propri ruoli né di dover varare un piano anti-Covid, ma - permettetemi - è ancora più drammatico che il Governo l'abbia nominato e che, a distanza di giorni, non abbia ancora trovato un sostituto degno di questo nome.
2020-11-26	M5S	CastelloneMariaDomenica	Questo tempo sospeso è carico di storie, ognuno di noi sta scrivendo la storia e la scelta di quale personaggio interpretare spetta solo ed unicamente a ciascuno di noi. Ci sono le storie degli insegnanti che per mantenere alta l'attenzione dei propri studenti durante la didattica a distanza hanno creato moduli di studio fantasiosi e geniali, come Sandro Marenco un professore di inglese e tedesco in un liceo scientifico di Alessandria che, per non lasciare soli gli studenti d'estate e per stimolarli ad approfondire le materie, ha creato l' hashtag «ripassiamo insieme», diventato virale. Ci sono le storie degli imprenditori che hanno saputo riconvertire le proprie aziende e valorizzare il personale dipendente per non fargli perdere il lavoro. Grazie a tutti questi docenti, a questi imprenditori e a tutti coloro che hanno saputo immaginare un mondo nuovo. Erano decenni infatti che si parlava di digitalizzazione e smart working, ma fino ad oggi sembravano utopie, mentre adesso sono realtà. Oggi lavoratori, insegnanti e studenti vivono e operano in un unico spazio che si chiama infosfera. Una ricerca effettuata dal Centro studi sull'innovazione della pubblica amministrazione della società Forum PA su un campione di circa 4.000 dipendenti pubblici smart workers ha dimostrato che per il 41 per cento degli intervistati passando allo smart working l'efficacia lavorativa è migliorata e per un altro 41 per cento è rimasta identica; ha dimostrato inoltre che il 56 per cento dei lavoratori ha approfittato del periodo di lockdown per dedicare una parte del tempo alla formazione per migliorare le proprie competenze digitali, la conoscenza del codice degli appalti e dell'anticorruzione. Lavorare da casa quindi non ha significato smettere di lavorare, né lavorare meno. Abbiamo affrontato per primi in Europa questa pandemia e tutto il mondo, inclusa l'Organizzazione mondiale della sanità, ha riconosciuto il merito dei provvedimenti messi in campo da questo Governo. Abbiamo seguito il metodo scientifico attraverso il monitoraggio, l'analisi dei dati utilizzando numerosi parametri, l'attuazione di misure graduali, adeguate e modificate in base all'andamento della pandemia e alla tenuta del nostro tessuto economico. In pochi mesi abbiamo stanziato risorse per l'equivalente di tre manovre finanziarie. Con i decreti cura Italia e rilancio abbiamo investito 75 miliardi di euro a sostegno dell'economia italiana, 8 miliardi per rimettere in piedi la nostra sanità (depotenziata e destrutturata da decenni di tagli), 28 miliardi di aiuti alle famiglie, 15 miliardi per la cassa integrazione, 8 miliardi per autonomi e partite IVA, 3,5 miliardi per congedi parentali e voucher per nuclei famigliari, 18 miliardi per le imprese (di cui sei per i contributi a fondo perduto per le piccole e medie imprese), quattro miliardi per cancellare il saldo 2019 e l'acconto 2020 IRAP, 2,5 miliardi per il credito d'imposta e la sospensione dei termini per gli adempimenti fiscali, 6 miliardi per i Comuni e gli enti territoriali, un miliardo per il reddito di emergenza. Adesso, con i decreti ristori, stiamo dando ossigeno alle attività che hanno subito danni per le chiusure delle zone rosse e per consentire ai Comuni di adottare ulteriori misure urgenti di solidarietà. Non siamo ancora usciti dalle criticità perché la curva epidemiologica continua ad essere preoccupante, nonostante le misure adottate con gli ultimi decreti del Presidente del Consiglio dei ministri stiano cominciando a produrre gli effetti attesi. Ci saranno ulteriori difficoltà, tutti ne siamo amaramente consapevoli e pensiamo con preoccupazione alle tante attività legate al turismo invernale che non potranno riaprire e per le quali vanno messe in campo norme di sostegno urgenti. Ci avviciniamo inoltre alle festività natalizie, che richiamano alla nostra mente l'immagine di famiglie riunite, di serate tra amici, di abbracci. Non dobbiamo però dimenticare un'altra immagine, quella di una figlia in piedi sul tettuccio della propria auto parcheggiata accanto alla finestra della stanza di ospedale in cui è ricoverata sua madre e che dal tettuccio muove le braccia ben sapendo di non essere vista, ma certa di riuscire a trasmettere il suo amore a chi sta lottando per sopravvivere a pochi metri da lì. Oggi sembra impossibile trovare una via d'uscita che accontenti tutti. Come si conciliano esigenze così distanti? Voglio raccontarvi una storia, anche per smorzare un po' i toni di questa discussione. Tanto tempo fa in Medio Oriente viveva un uomo che alla sua morte lasciò ai suoi tre figli 17 cammelli in eredità. Ad uno ne donò la metà, al secondo un terzo, al più giovane un nono. Questi ragazzi provarono per mesi a dividere l'eredità secondo la volontà del padre, ma non ci riuscirono, perché 17 non è divisibile per 6, non è divisibile per 3 e così chiesero aiuto ad una saggia, che dopo aver ragionato a lungo propose loro una soluzione: donò loro il suo cammello, in modo che ne avessero 18 e non più 17. Così il calcolo diventò più semplice: al primo figlio ne toccarono 9 (la metà), al secondo 6 (un terzo) e al più giovane 2 (un nono), esattamente come voleva il padre. La somma però di 9 più 6 più 2 è proprio 17 e quindi i ragazzi restituirono alla donna il diciottesimo cammello. Questo per dire che spesso le nostre posizioni sembrano davvero inconciliabili e le difficoltà insormontabili. In questo momento, le risorse ci appaiono certamente limitate per essere distribuite equamente e risolvere i problemi esistenti. Eppure, a volte basta solo cambiare prospettiva: in fondo, siamo una grande famiglia. L'umanità è una grande famiglia. Abbiamo tutti lo stesso obiettivo, che è raggiungere il bene comune. Oggi siamo felici che le opposizioni abbiano accolto il nostro invito a collaborare per il bene dei cittadini, perché solo insieme possiamo dare una mano a tutti quelli che, in questo momento, hanno paura di non farcela: a chi teme di aver perso tutto, a chi vede avvicinarsi l'ombra della depressione, a chi ha perso i propri cari o il proprio lavoro. Di notte, le ansie, le paure, il dolore diventano più forti, ma appena sorgerà il sole ci sentiremo di nuovo padroni del nostro tempo. Non sappiamo quando tutto questo sarà finito, ma sappiamo per certo che quel giorno arriverà. Siamo consapevoli che lo scostamento di bilancio che votiamo oggi è un ennesimo piccolo passo per raggiungere il traguardo della ripresa economica di questo Paese e siamo anche certi che ci aspetta ancora un grande e duro lavoro, ma ne usciremo più forti solo se tutti sapremo operare insieme, uniti per il bene comune, mettendo in gioco la parte migliore di noi stessi. Oggi parliamo di 8 miliardi di euro, che serviranno per finanziare i nuovi decreti ristori. Dobbiamo continuare a sostenere le imprese e i lavoratori che si trovano in difficoltà nelle zone più ad alto rischio e, quindi, soggetti a più chiusure. Con queste nuove risorse intendiamo congelare tutta una serie di proroghe fiscali, che consentiranno al tessuto economico e produttivo di affrontare con più serenità i prossimi mesi. Ed è con questa consapevolezza che oggi il MoVimento 5 Stelle voterà a favore di questa misura, richiesta e necessaria per fronteggiare la recrudescenza della pandemia e supportare imprese e famiglie.
2020-11-26	M5S	LanziGabriele	Non lo è nemmeno in questa fase per avere risorse per la nostra sanità. Il MES è uno strumento ritenuto obsoleto da tutti i Paesi europei, anche da quelli che a livello sanitario soffrono più di noi, sul quale il ministro Gualtieri ha espresso a più riprese molte perplessità. È un meccanismo etichettato come superato dal presidente del Parlamento europeo David Sassoli e dall'ex premier Enrico Letta, entrambi esponenti del PD e di una solida tradizione europeista, e da tanti esponenti di quelle stesse forze politiche che in maniera sconsiderata hanno voluto riaccendere il dibattito. Smettiamola; attingendo a quei fondi, tutt'altro che ad impatto zero, daremo un segnale devastante all'esterno. Tornando all'oggi, invece, certamente ci sono settori che sono stati toccati in maniera differente da questa crisi e che necessitano di una risposta flessibile da parte delle istituzioni. In questo mio intervento voglio citare due settori o categorie di lavoratori tra i più colpiti dalla crisi e che conosco da vicino per la mia esperienza professionale. In primo luogo, voglio citare tutto il comparto fieristico e i settori industriali ad esso legati. Il 2020 è stato un anno da dimenticare per i grandi appuntamenti nazionali ed internazionali, vetrine che permettono la conoscenza del Made in Italy nel mondo e che sono il motore dell'internazionalizzazione delle nostre imprese. Ma fiere vuol dire tutto il mondo anche di piccoli professionisti e aziende che si occupano degli allestimenti e del supporto a questi grandi eventi: dalla sicurezza alla ristorazione, passando per gli addetti alla posa dei materiali, la falegnameria, arredamenti per interni, il mondo della fotografia, gli appalti per le pulizie, solo per citare alcuni ambiti correlati alle fiere. Non dimentichiamo ovviamente anche tutti i quartieri fieristici che ospitano le manifestazioni. Per questo, se da una parte è necessario prevedere una riapertura in sicurezza per gli enti fieristici, dall'altro abbiamo il dovere di supportare l'intero mondo fieristico svincolandoci dalla rigidità dell'impostazione dei codici Ateco. Devo riconoscere che, in generale, dobbiamo lavorare di più su tutto il mondo delle partite IVA. Lo scorso dicembre ci fu un taglio della soglia dei contratti subordinati per chi deteneva contestualmente partite IVA e regimi forfettari: una scelta miope che ha penalizzato tanti lavoratori che, in quest'anno di crisi e difficoltà, avrebbero potuto lavorare in libera professione per arrotondare il proprio stipendio. Non si deve guardare ai professionisti e alle partite IVA come nemici da combattere. In un Paese che punta alla modernità, anche in tema di lavoro sono necessarie agilità e poca burocrazia, elementi che, se non perseguiti, ingabbiano il libero professionista e al contempo incentivano solamente irregolarità e abusi. Il Governo non ha mai negato la possibilità di riforme innovative per rilanciare interi settori produttivi. Il superbonus al 110 per cento, così come il bonus mobilità, sono esempi lampanti di come la politica deve incidere per risollevare il Paese, senza preconcetti e diffidenza verso i cittadini. Il superbonus al 110 per cento è un provvedimento straordinario che non potrà durare decenni, ma che sarà sicuramente prorogato coprendo un orizzonte pluriennale: un tempo congruo per avviare i cantieri in quantità, efficientando e mettendo in sicurezza le nostre case (obiettivo su cui sono certo che tutta l'Assemblea è d'accordo). La diffidenza è solo una forma di solitudine e isolamento; è quanto di più lontano ci possa essere rispetto al ruolo che ricopriamo in quest'Assemblea. Per questo motivo, credo che l'unico modo che abbiamo per rendere affidabile qualcuno sia concedergli la nostra fiducia. L'impostazione che dovremo tenere nei confronti di tutto il popolo degli imprenditori e delle partite IVA deve essere costruttivo e proattivo. Troppo spesso ho notato come il dialogo sia stato viziato da impostazioni ideologiche precostituite da una parte e dall'altra. Concludendo, plaudo all'atteggiamento di ascolto che ho trovato da parte dei Ministeri in questo periodo di difficoltà per il Paese. Le istanze hanno spesso trovato una risposta e specialmente i cosiddetti decreti ristori, in esame in Commissione bilancio in questi giorni, contengono un supporto economico a favore di moltissime categorie bloccate dai decreti del Presidente del Consiglio dei ministri. Spero che proprio con i cosiddetti decreti ristori e la legge di bilancio si possa lavorare anche con le forze di opposizione, perché siamo tutti parte di questo grande conflitto contro un nemico invisibile che colpisce in maniera indiscriminata. Si tratta di una guerra senza macerie visibili, ma con ferite profondissime che possiamo sanare solo con il tempo e il supporto di tutti. Non ci sono quindi le ragioni per contrastare questo scostamento che, come i precedenti, è stato concepito per sostenere la nostra sanità, le nostre famiglie, le nostre scuole e le nostre imprese. Gli italiani sono ottimisti di natura e noi abbiamo il dovere di agire per dare fiducia e sicurezza. Lo stiamo facendo e continueremo a farlo per il bene di tutti.
2020-11-26	M5S	LanziGabriele	Oggi, proprio in tale direzione, siamo chiamati a dare il via libera ad altri 8 miliardi di euro in termini di indebitamento netto: uno scostamento che forse impropriamente da qualcuno è stato definito senza deficit, perché sappiamo che questo importo sarà riassorbito da extra-gettito tributario, che rendiamo immediatamente utilizzabile per fronteggiare l'emergenza economico-pandemica. Chiariamo bene, per i detrattori irriducibili che non fanno altro che lamentarsi, che tutti i miliardi sono stati e saranno trasferiti all'economia reale: alle piccole imprese, alla scuola, alla sanità, alle famiglie e alle partite IVA in difficoltà. Potremmo scoperchiare un vaso di Pandora per discutere di come sono stati e vengono amministrati dalle Regioni i fondi destinati all'emergenza sanitaria. Non si vuole mortificare o crocifiggere nessuno, ma dobbiamo avere l'onestà intellettuale di riconoscere che quanto stiamo purtroppo vivendo ha evidenziato in maniera inoppugnabile che una gestione centrale della sanità, di fronte a problemi così grandi, è più funzionale rispetto a decisioni regionali non unanimi. Il Titolo V della Costituzione è stato improvvidamente modificato nel passato, ma è segno di intelligenza riconoscere che bisogna rivederlo nuovamente. A tal proposito, segnalo il disegno di legge che la collega Paola Taverna ha presentato e che ho sottoscritto insieme a tanti altri. Non possiamo lasciare agli enti locali la possibilità di gestire a proprio piacimento la sanità: questo va ribadito, perché spero sia un tema centrale del nostro lavoro anche nei mesi e anni a venire di questa legislatura. Così come va ribadito un altro aspetto cruciale: non è il MES la risposta adeguata.
2020-11-26	PD	MancaDaniele	Per fare alcuni esempi, credo che sul tema della sanità abbiamo bisogno di appropriarci della medicina territoriale, di un progetto che metta i cittadini italiani nelle condizioni di capire che lo Stato e il Governo stanno lavorando per portare la medicina nella dimensione territoriale.
2020-12-02	FI	BinettiPaola	È un'operazione menzogna, devo dirlo al Ministro, rispetto alla quale fa verità la lettera recentemente pubblicata dal suo direttore generale alla prevenzione, il dottor Rezza, a tutti gli assessori regionali. Fa verità perché afferma cose importanti: che il tabacco riscaldato nuoce alla salute e che lo hanno detto la Food and Drugs Administration, l'Organizzazione mondiale della sanità e soprattutto, in Italia, l'Istituto superiore della sanità, nell'eccellente servizio fornito dalla dottoressa Pacifici. Il Ministero, quindi, sapeva che il tabacco riscaldato fa male, ma l'aggravante in tutto questo è che contro questa menzogna - che ha portato adolescenti a cominciare a fumare con meno scrupolo, pensando che non facesse male, e che ha ingannato i fumatori cronici, convincendoli che, cambiando modello di sigaretta, avrebbero potuto recuperare addirittura qualità di vita - la peggiore delle risposte che il Governo potesse dare è stata quella che tutti conosciamo: lo sconto fiscale.
2020-12-02	FI	FerroMassimo	Signor Ministro, dica di no: non dobbiamo tornare indietro rispetto a percorsi, che hanno permesso alla sanità - obiettivamente non in tutto il Paese, ma in gran parte dello stesso - di essere efficace, efficiente, all'avanguardia, con delle attrazioni anche a livello europeo, vista la loro valenza. Non torniamo indietro su queste cose, perché abbiamo già visto cosa vuol dire centralizzare.
2020-12-02	FI	FerroMassimo	Signor Presidente, signor Ministro, colleghe e colleghi, ho ascoltato con attenzione la relazione e gli interventi in discussione generale e, sulla parte più precipuamente tecnico-sanitaria, richiamo gli interventi dei colleghi senatori Binetti e Moles, intervenuti in precedenza. È pur vero che stiamo parlando di comunicazioni riguardanti il piano di vaccinazione e, a questo proposito, abbiamo sentito l'opzione di 202 milioni di dosi, che dovrebbero essere sufficienti per la doppia vaccinazione, come ha detto il signor Ministro, e per approntare la riserva di alcune scorte. Sul piano dei vaccini, signor Ministro, riteniamo fondamentale una comunicazione seria, precisa e puntuale al Paese, per non dividerci. Se le autorità scientifiche italiane, europee e mondiali certificano che tutto è a posto - starà a lei, signor Ministro, garantirci da questo punto di vista - è fondamentale che la comunicazione al Paese sia efficace e precisa e che non ci si divida su questo tema. Chiaramente serve ampia libertà, ma dobbiamo spingere perché la vaccinazione sia effettiva. Non so se sia percorribile il consiglio del collega senatore Errani, di prevedere un atto legislativo in merito, ma mi sembra che la condivisione di questo aspetto sia essenziale. Veniamo ad altri aspetti: capisco che lei sia il Ministro della salute, ma noto che non è stato fatto nessun riferimento al dopo. Stiamo parlando di un sistema pandemico, che sta comportando una crisi sociale ed economica molto evidente e dunque queste due realtà sono pendant, sono unite. Dovremo aspettare l'ennesima conferenza stampa serale, in cui il presidente Conte illustrerà i vari DPCM, ma dobbiamo fare attenzione, perché, dai primi passi che abbiamo visto in questi giorni, si pone il tema del MES. Non facciamo confusione, mettendo insieme tutto, anche quello che non va messo insieme. Il MES sanitario è un'opportunità per il nostro Paese: si tratta di 37 miliardi di euro, che ci servono immediatamente e il no da parte del MoVimento 5 Stelle ci costa 200 o 300 milioni di euro all'anno di interessi che dobbiamo pagare, rimborsando dunque 3 miliardi di euro in dieci anni: pensiamo a quante cose potremmo fare con questi soldi. Il collega senatore Errani - è la seconda volta che lo dice - vuole rivedere il sistema della sanità: vedo strisciante uno statalismo, che non ci piace
2020-12-02	FI	GalloneMariaAlessandra	Ci rivolgiamo a lei affinché ci si concentri particolarmente sulla medicina del territorio (e sarebbe proprio ora), sugli operatori, sui tecnici delle ATS e delle ASST, affinché tutti - dico tutti - i professionisti della sanità vengano considerati nello stesso modo e possano collaborare, ad esempio, alla somministrazione dei vaccini nelle farmacie. Oggi lei ci ha detto che anche gli studenti di medicina la potranno fare, e noi rilanciamo chiedendo di togliere il test d'ingresso alla facoltà, sostenendo l'università.
2020-12-02	FI	MolesGiuseppe	La seconda ondata è purtroppo il frutto prevedibile e previsto delle omissioni dei mesi scorsi su tutti i versanti cruciali: nessuna programmazione dei tamponi dei drive-in, nessun tracciamento dei contatti, nessun controllo degli assembramenti, nessuna assunzione di personale sanitario, nessun rafforzamento delle terapie intensive. Anziché fare queste cose, ci avete raccontato che tutto il mondo ammirava il modello italiano di contrasto all'epidemia e ci avete dato - mi consenta la polemica banale - banchi a rotelle e monopattini cinesi. Tralascio il dossier sparito dell'Organizzazione mondiale della sanità (OMS) che, stando all'inchiesta di «Report», avrebbe fatto emergere l'inadeguatezza del piano pandemico italiano. Signor Ministro, su questa vicenda che ci lascia sconcertati sarebbe non solo necessario, ma anche giusto avere spiegazioni perché il tutto solleva interrogativi gravissimi che si aggiungono ad altri mai chiariti in passato. Pretendiamo per l'interesse degli italiani parole di verità. C'è chi ha avvertito del pericolo a maggio, chi a giugno e chi a luglio, ma a partire dalla metà di agosto non si poteva non capire perché tutti gli indicatori - lo sottolineo - dicevano che la curva non cresceva più linearmente, ma esponenzialmente. Ora i nodi sono venuti al pettine e grande è la confusione. Ci sono punti di vista e posizioni diverse e annunci roboanti che sono rimasti solo annunci. Proprio le singole misure governative ci mostrano quanto tardiva e quindi inefficace sia stata questa strategia. Ora vi siete ricordati di interessare i medici di base per i test rapidi e per la copertura assistenziale del territorio; ora il Governo tira fuori il suo piano per combattere il virus. Signor Ministro, nel ristori- ter avete messo 100 milioni di euro da dare ad Arcuri per l'acquisto di farmaci anti-Covid, ma quali sono questi farmaci visto che ieri nelle linee guida non sono indicati farmaci particolari?
2020-12-02	FdI	ZaffiniFrancesco	(faccio riferimento alla app Immuni, all'indagine sierologica, alla distribuzione dei vaccini antinfluenzali, alla vicenda dei banchi a rotelle e chi più ne ha più ne metta) ci spieghi questo accanimento terapeutico nei confronti di Arcuri che, poverino, non aspetta altro che qualcun altro faccia il suo lavoro, visto che lui apertamente ha dichiarato, ad esempio, che la app Immuni ha fallito e, avendola fatta lui, è una sorta di reo confesso in una chiamata in correità rispetto al Governo. Peraltro, lei Ministro ci ha illustrato con grande dovizia il beneficio di aver agito nell'ambito delle istituzioni europee. Benissimo, ben fatto, ma vorrei farle osservare, Ministro, che nel Regno Unito cominciano a vaccinare la settimana prossima. Mi perdoni, Ministro, ma come giudico la bontà di un'operazione fatta dal Governo se non con la rapidità? Questo è un problema tempo-dipendente, come l'infarto. Gli inglesi vaccinano la settimana prossima e noi vacciniamo a primavera, come lei ha detto, signor Ministro, non so se si è reso conto di questo passaggio. Lei ha detto che la gran parte del nostro piano vaccinale si esplicherà a primavera. Noi vaccineremo, quindi, con quanti mesi di ritardo rispetto ad altri Paesi che non hanno seguito il percorso nell'ambito delle istituzioni europee? Lei si è vantato di non aver utilizzato quella clausola che ci dava modo di fare l'una e l'altra cosa, si è vantato del fatto di non aver agito andando oltre il sistema messo in campo dalle istituzioni europee e invece avrebbe dovuto semplicemente aprire i due canali, in modo da poter usufruire di quello che prima ci dava modo di cominciare a vaccinare. Un'altra questione su cui lei ha taciuto, Ministro, mi perdoni, è quella riguardante il piano pandemico nazionale. È su tutti i giornali, è sulla bocca di tutti, lei non può tacere su queste circostanze. È venuto in Parlamento e qualcosa rispetto alle dichiarazioni di Ranieri Guerra ci dovrebbe dire anche rispetto ad esempio, a quello che scrive oggi il generale Lunelli. Quest'ultimo, signor Ministro, dichiara che il piano che noi abbiamo a disposizione è privo della data di pubblicazione e di alcuna bibliografia, il che ha consentito di spacciarlo più volte come nuovo fino al 2016. Il piano, inoltre, non tiene conto di importanti linee guida dell'Organizzazione mondiale della sanità del 2003, 2009, 2013, 2017 e 2018; non è aderente alle disposizioni del Regolamento sanitario internazionale (che citiamo nella nostra proposta di risoluzione, cui lei ha dato parere negativo) che è un testo giuridicamente vincolante per l'Italia sulla prevenzione delle epidemie ed è stato ratificato nel giugno 2007. Inoltre nel piano non viene delineata una chiara struttura di coordinamento, comando e controllo, come è invece riportato in tutti i piani degli altri Paesi. L'assenza di un piano pandemico nazionale è la fonte di tutti i problemi che abbiamo riscontrato in questi mesi.
2020-12-02	FdI	ZaffiniFrancesco	L'Organizzazione mondiale della sanità ci aveva dettato una strategia basata sulle famose 3T, che le ricordo perché lei, signor Ministro, non cita mai (ma capisco che non lo fa perché evidentemente sarebbe grave doverle spiegare). Quanto al testing, non abbiamo ancora attivato una campagna massiccia di test sulla popolazione con 500.00-600.000 test al giorno e non al mese. Ciò era peraltro stato richiesto con una mozione unitaria approvata da questo ramo del Parlamento. Quanto al tracing, l' app Immuni è fallita, come ha detto Arcuri. Chi può dirlo più di colui che l'ha progettata, pensata, pagata e affidata? È stato lui a dire che è fallita. Che faremo allora per tracciare? Quanto al treating, abbiamo denunciato l'assenza di protocolli di trattamento. Il protocollo tirato fuori solo qualche giorno fa non contiene le indicazioni utili e indispensabili, ossia il riferimento ai farmaci. I medici di medicina generale non hanno protocolli per la continuità assistenziale e le cure domiciliari e in ospedale c'è un mare di inappropriatezza sia in ingresso, che in uscita. Tutti e tre i pilastri indicati dall'Organizzazione mondiale della sanità non sono stati realizzati da questo Governo. L'Esecutivo ha invece agito sui due pilastri facili e banali o - meglio - su uno solo di essi. Uno era quello che voi avete chiamato della mitigazione, mentre io chiamo dell'oppressione, danno grave, chiusura totale, lockdown. Avete fatto solo quello che era facile fare, ossia il lockdown. Signor Ministro, di lockdown ne abbiamo fatti due, perché questo è un lockdown a tutti gli effetti, ancorché mascherato. Avete aperto maldestramente le scuole, per poi doverle richiudere velocemente. Avete adottato DPCM a grappolo, come i mal di testa. Avete adottato quattro decreti ristori, e forse approverete il quinto. Signor Ministro, se lei gioca a tressette, questo funziona quando si gioca una carta e si dice come passa. Ma noi siamo - o dovremmo essere - legislatori e, in un momento di grave emergenza come questa, adottare quattro decreti ristori è grave. Il presidente Conte è andato in televisione a dire che a metà novembre i ristori sarebbero arrivati. Ho scommesso un caffè con lui in quest'Aula e l'ho vinto. A me non interessa del caffè; interessa che la scommessa sia stata persa dagli italiani e, soprattutto, da questo Governo. Signor Ministro, ci doveva parlare del Natale, ma ci faccia la grande cortesia di risparmiarci la morale e dirci come dobbiamo viverlo, che è una dimensione intima e dobbiamo viverlo a casa, lontani dall'amante o dalla fidanzata. Non ci interessa. Sappiamo da soli come vivere il Natale e non ce lo deve venire a dire il presidente Conte in televisione a beneficio di telecamera. Signor Ministro, basta con apparizioni in televisione di gente come il sottosegretario Zampa. Io salvo Sileri perché almeno si attiene ai fatti e, per questo, gli faccio un minimo di congratulazioni (visto che è un medico, cerca di parlare di quello che sa). Ripeto, risparmiateci queste apparizioni televisive a beneficio di telecamera. Ministro, anche lei stamattina ha fatto la replica a beneficio di telecamera, ripetendo pedissequamente il contenuto del primo intervento. Questa cosa non è rispettosa, al contrario di quello che lei dice continuamente, dell'ascolto dell'Assemblea. Lei ha parlato infatti, come nel primo intervento, copiandolo e incollandolo, solo perché era partita la diretta TV. Allora, Ministro, ha parlato dell'obbligatorietà dei vaccini. Mi perdoni, però, come farà ad essere obbligatorio il vaccino? Cosa vi inventerete? Lei ha detto che state valutando l'obbligatorietà dei vaccini. Come farete? Darete retta al senatore Faraone che dice che per entrare al ristorante dovremo presentare il tesserino che abbiamo fatto il vaccino? Non so cosa vi inventerete. Mi perdoni, Ministro, ma l'unica obbligatorietà è quella che viene dal consenso istituzionale. Se infatti sono fallite l'App immuni e l'indagine sierologica, se non avete attuato tutto quello che le Camere vi avevano suggerito, compreso questo ramo del Parlamento con una mozione approvata all'unanimità, è perché gli italiani non si fidano di questo Governo in quanto continuate a promettere menzogne e a raccontare storielle.
2020-12-02	LN	StefaniErika	Si discute oggi di un Natale che non c'è, in un tiramolla fra aperturisti e chiusuristi, che sta raggiungendo forse il massimo livello del surreale. Assistiamo ancora, dopo tutto quello che è successo, a dibattiti interminabili e senza soluzione tra virologi che, in realtà, fino a qualche tempo fa erano ignoti anche ai loro pazienti. Vediamo discussioni da salotto ovunque e abbiamo assistito anche alla penosa storia della scelta del commissario alla sanità in Calabria, che, se non fosse un'autentica tragedia, in un film potrebbe anche far sorridere.
2020-12-02	M5S	LanziGabriele	Dobbiamo essere ben consci che la nostra libertà personale finisce dove inizia il diritto del prossimo alla salute e, in alcuni casi, anche alla vita. Questo perché, se a molti il virus non ha comportato alcun tipo di danno, a tanti nostri concittadini, magari anche parenti, può aver portato gravi complicazioni, senza dimenticare che la pandemia ha portato alla morte oltre 50.000 persone. Succede però che poi vediamo i classici detrattori, i complottisti, gli sciamani e gli stregoni da piazza, quelli del "la verità la so io", i bufalari da social network, fare più danni dello stesso virus. Dobbiamo ritrovare un profondo spirito di unità nazionale, quello che il nostro Paese ha saputo risvegliare, ad esempio, dopo le più brutte pagine della nostra storia, come le grandi guerre mondiali. In quei precisi periodi storici l'Italia veniva fuori dalle macerie e forse la differenza è proprio questa: a quel tempo, gli italiani, almeno la maggior parte di loro, avevano poco o nulla e quel poco però era sufficiente per stringersi intorno a uno spirito nazionale, che rendeva orgogliosi di sentirsi italiani; oggi il mondo è cambiato, l'economia ormai è globalizzata e sicuramente il nostro tenore di vita è completamente diverso da allora. Per questo per molti è così difficile anteporre la salute agli interessi meramente economici, personali. È giusto allora che l'onere delle decisioni ricada sul Governo e sul Parlamento. Fino a oggi non ci siamo mai tirati indietro di fronte alle nostre responsabilità, a partire dalla responsabile scelta di contemperare gli interessi economici con quello primario della salute. Chi è dotato di onestà intellettuale non può che riconoscere all'Esecutivo la ferrea volontà di non chiudere nulla che non fosse strettamente necessario. Certo, l'eccesso di zelo a volte non paga e voglio esprimere qui l'auspicio che le scuole riaprano tutte al più presto: solo perché non sono un'attività economica, non vuol dire che non siano altrettanto importanti; tra l'altro le superiori sono al momento chiuse, non tanto per un problema di contagi al loro interno, del tutto risibile, ma a causa dell'organizzazione del trasporto pubblico. A gennaio non possiamo permetterci di continuare a lasciare i ragazzi a casa: un intero anno scolastico senza didattica in presenza avrebbe conseguenze drammatiche, specialmente sulle classi sociali più esposte in questa crisi. Proviamo a riaprirle in sicurezza già questo mese: questo sì che sarebbe un ottimo segnale, anche parziale; proviamoci! Tante attività economiche sono state coinvolte dalla pandemia. Si è cercato di limitare solo quelle in cui il contatto interpersonale è inevitabile veicolo per il virus. Nonostante questo approccio, molto pragmatico, ogni giorno leggiamo sui giornali una lotta tutta politica di questo o di quel partito che prende le parti di un settore economico. Vorrei ricordare che, da quando è scoppiata la pandemia, Governo e Parlamento hanno contribuito ad approvare ben nove provvedimenti; abbiamo stanziato 100 miliardi di euro di deficit, gran parte dei quali destinati alla tutela dei lavoratori e ai contributi a fondo perduto per le attività economiche. Con gli ultimi quattro provvedimenti (ovvero il pacchetto dei decreti-legge ristori), abbiamo messo in campo 18 miliardi di euro per aiutare le attività più colpite, in conseguenza della divisione del Paese in zone di rischio, e per dare respiro al nostro tessuto economico-produttivo, con una vasta serie di proroghe fiscali. È in itinere una manovra da 40 miliardi, che ne stanzia quattro per futuri indennizzi a fondo perduto, ai quali si aggiungeranno presto le risorse di un quinto decreto-legge ristori, che andrà incontro alle imprese che hanno subito cali di fatturato, pur non avendo direttamente chiuso. In tutto questo, naturalmente, massima attenzione è stata data alla sanità. Dall'inizio di questa emergenza, abbiamo stanziato quasi 10 miliardi; abbiamo potenziato il Servizio sanitario nazionale, prevedendo aumenti di posti letto, assunzione di medici e infermieri, indennità aggiuntive, potenziamento della medicina territoriale e tanto altro ancora, ma scontrandoci purtroppo con i limiti della riforma del Titolo V della Costituzione, per cui all'azione del Governo non tutte le Regioni hanno risposto in modo adeguato. Se ne parlava proprio la scorsa settimana, durante la discussione sullo scostamento di bilancio. Non c'è chi non veda in tutto questo la quantità e la qualità dello sforzo profuso. Colleghi, per cortesia, evitiamo toni e modi da campagna elettorale: l'Italia non ne ha bisogno. Siamo in inverno, una stagione in cui, come tutti sappiamo, intere aree alpine e appenniniche attendono la neve, perché vivono di sci e, in generale, di turismo legato agli sport invernali; purtroppo però, con centinaia di morti al giorno, quest'anno è impensabile aprire le stazioni sciistiche, tantomeno durante le festività, anche a chi soggiorna in hotel o in una seconda casa, come chiedono i Presidenti delle Regioni del Nord. È troppo alto il rischio di buttare tutto all'aria. Se lo sci è uno sport individuale che si fa all'aria aperta, tutto ciò che gli ruota intorno, dalle soste in baita alle code per noleggiare attrezzature, dagli skipass all'accesso agli impianti, può creare pericoli. È chiaro che un'eventuale chiusura non ci lascia indifferenti: interi Comuni montani vivono esclusivamente di questo; la montagna è PIL, lo sappiamo benissimo, e per questo, come MoVimento 5 Stelle, ci prenderemo in carico l'onere di una decisione così sofferta, individuando il meccanismo migliore per risarcire tutti gli operatori di questa filiera interessati da un eventuale stop. Lo abbiamo fatto per tanti segmenti del nostro mondo produttivo e lo faremo anche stavolta, senza tentennamenti e col massimo sforzo. Non è possibile però replicare l'errore dell'estate, quando si è voluto ascoltare i gestori di locali e discoteche per dar loro una chance. Tutti abbiamo visto come hanno gestito questa possibilità: locali stracolmi, mascherine abbassate o del tutto assenti, contagi che hanno proliferato tra clienti e personale dei locali. Un noto imprenditore della Costa Smeralda, rispondendo alla stampa sulle proprie mancanze, si è giustificato dicendo qualcosa del tipo: mica potevamo sparare alla gente. Sparare no, non sarebbe servito; bastava farne entrare meno e controllare il rispetto dei protocolli
2020-12-02	M5S	MarinelloGaspareAntonio	L'errore commesso in estate non si deve assolutamente ripetere e dobbiamo assolutamente collaborare tutti per evitare una terza ricaduta. Seguiamo quindi le direttive del comitato tecnico-scientifico e dell'Organizzazione mondiale della sanità.
2020-12-02	M5S	PirroElisa	D'altra parte, sono dieci anni che il MoVimento 5 Stelle chiede di far tornare la sanità allo Stato e abbiamo anche depositato un disegno di legge in Senato per questo.
2020-12-02	PD	BoldriniPaola	Devo dire che è stata vera lungimiranza quella che ha portato alla classificazione delle Regioni in base alle emergenze sanitaria ed epidemiologica, che cambiano in maniera estemporanea. Si tratta di un'aggiunta rispetto a quello che doveva essere un lockdown nazionale, e che invece ci sta aiutando a preservare alcune Regioni. Dobbiamo avere sicuramente attenzione: è vero, signor Ministro, sarà un Natale diverso da tutti gli altri - questo è sotto gli occhi di tutti - ma dobbiamo avere estremamente a cuore anche le nostre famiglie, perché in un momento come questo un minimo di vicinanza la devono avere, almeno per condividere questo passaggio difficile della nostra esistenza. Occorre anche coerenza nei confronti delle attività economiche che si fanno aprire e chiudere: se chiudiamo delle attività, non possiamo tenerne aperte altre dove rischiamo assembramenti incredibili, come abbiamo visto in televisione, per l'apertura di centri commerciali. Su questo servono interventi mirati e coerenti su quello che si deve fare, al fine di essere meglio compresi dai nostri cittadini. Con riferimento ai servizi televisivi degli ultimi giorni sui tamponi, vorrei far presente che tanti cittadini non possono aspettare così tanto abbandonati a se stessi nelle proprie case. Ho visto ieri sera un servizio, ad esempio, che davvero mi ha stretto il cuore. Signor Ministro, so che è stato fatto tanto, però le chiedo di insistere ancora su questo tema, perché le persone devono ricevere ascolto soprattutto nel momento in cui sono isolate ed hanno bisogno di un conforto e di parlare con qualcuno che dia loro attenzione. Per quanto riguarda il tema dei vaccini, ieri abbiamo avuto anche l'audizione della direttrice generale della Direzione salute della Commissione europea, ed ho condiviso dei passaggi: ad esempio, come anche lei ha detto, il fatto che ci sia unità d'intenti da parte di tutta l'Europa per l'acquisizione dei vaccini. Si tratta di un passaggio importante che sarà il preludio per avere eventualmente una sanità unificata anche in Europa. È importante, secondo me, vedere delle opportunità che si possono cogliere in un'emergenza di questo genere. Vaccinarsi non deve essere un obbligo, ma un dovere; lo dobbiamo a tutte quelle categorie più fragili che non lo possono fare. Questo lo abbiamo sempre detto: dobbiamo pensare a proteggere coloro che hanno lo stesso diritto di vivere nella maggiore sicurezza possibile. Quindi vaccinarsi diventerà un atto di responsabilità civile per raggiungere quell'immunità di gregge di cui lei, Ministro, parlava prima. È bene che il vaccino sia un bene comune e gratuito per tutti, anche per coloro che non se lo possono permettere. Dobbiamo quindi giustamente mettere attenzione su questo. Serve inoltre una farmacovigilanza più accentuata: questo lei lo ha detto in un passaggio ed è molto opportuno che tutte le nostre agenzie (l'AIFA in primo luogo) facciano una relazione su quanti sono gli eventi avversi. Come infatti diceva la collega prima, è un vaccino nuovo che stiamo sperimentando con tempi minimi rispetto a tutti gli altri vaccini per le varie coincidenze che si sono create; bisogna quindi fare attenzione per cui diventano importanti la farmacovigilanza e l'osservazione di tutti i possibili eventi avversi. Un'altra cosa che lei ha detto, signor Ministro, sulla quale sono molto d'accordo, è di impiegare subito i nostri laureati e i nostri futuri specializzandi per aiutarci a fare le vaccinazioni. Va benissimo, ma attenzione perché questi giovani stanno svolgendo mirabilmente anche altre attività. Ricordo che le Unità speciali di continuità assistenziale (USCA) sono sostenute anche dagli specializzandi per cui se non li togliamo da una parte non possiamo poi impiegarli da un'altra. Chiedo quindi che, insieme al Ministero dell'università e della ricerca, si possa fare una verifica di tutte le attività che questi giovani possono continuare a svolgere, perché ricordo che la graduatoria permetterà, a breve, di assegnare gli specializzandi. Facciamo attenzione dunque alle attività che assegniamo loro, anche se va benissimo impiegarli subito per dare una mano, insieme ovviamente anche ai medici militari e a tutti coloro che possano aiutarci nel percorso della vaccinazione. Da questo punto di vista dunque, signor Ministro, mi auguro che vi sia collaborazione, come vedo che c'è stata con il ministro Guerini, perché tutto il Governo, nel suo insieme, possa arrivare ad avere un piano per la vaccinazione, ovviamente anche con l'intervento degli enti territoriali. Quanto alla scuola, di cui hanno già parlato altri colleghi, è una nota dolente. Anch'io vorrei che le scuole fossero e rimanessero aperte. Ci sono state delle emergenze e su queste si è intervenuti. La didattica a distanza non è la soluzione e non lo sarà mai, perché i rapporti interpersonali che si creano nelle scuole sono fondamentali e importanti per la crescita dell'individuo. Quindi, da questo punto di vista bisogna assolutamente fare di più sul tema del trasporto, che ancora non è stato risolto. Infine, signor Ministro, ci tengo a dire un'ultima cosa. I fondi purtroppo finiranno. Giustamente li abbiamo usati per contrastare e tamponare la situazione di emergenza, ma dobbiamo pensare al futuro, a rendere strutturali le assunzioni che abbiamo fatto nel nostro sistema sanitario, usando il Fondo sanitario nazionale per parte corrente, perché sappiamo che le persone vengono pagate con la parte corrente. Usiamo invece altri fondi per gli investimenti; ce ne saranno altri e devono essere usati per investire sulle case di comunità, sugli ospedali e sulla digitalizzazione. Grazie, signor Ministro: questo è il nostro pensiero.
2020-12-02	PD	CollinaStefano	Signor Ministro, la ringrazio per le dichiarazioni che ha reso al Senato alla vigilia di uno dei passaggi più importanti da quando la pandemia si è manifestata. Affrontare il Natale è un passaggio importante, perché lo facciamo con un carico di consapevolezza maggiore rispetto a nove mesi fa. Abbiamo conosciuto meglio il virus, sappiamo quanto sia pericoloso e sappiamo quanto sia capace di trasmettersi attraverso le persone nei momenti di socialità e di assembramento. Conosciamo l'impatto del virus sul nostro sistema sanitario, sappiamo anche quale sia l'impatto del virus sulla vita sociale di giovani, di famiglie e di anziani e conosciamo le ricadute sul sistema economico e delle imprese del nostro Paese, specie quelle degli esercizi pubblici e del turismo. Ma sappiamo anche quale sia l'efficacia delle azioni di contrasto alla diffusione del virus, perché abbiamo sperimentato differenti intensità di provvedimenti, sempre con l'obiettivo di salvaguardare la salute e poi di contenere tutti gli altri effetti negativi sulla comunità e sull'economia. Ad una prima risposta alla pandemia, cioè il lockdown nazionale generalizzato attuato in primavera, che non ha eradicato il virus, ma non poteva farlo per evidenti differenze di azione tra gli Stati europei, quando il virus ha ripreso a trasmettersi alla fine dell'estate abbiamo fatto seguire una risposta graduata e differenziata sul territorio nazionale, basata su un sistema di monitoraggio che sta funzionando. La colorazione delle Regioni è il modo sintetico per descrivere sia lo stato di fatto della pandemia, sia le relative indicazioni sui comportamenti da seguire per ridurre i contagi. La sua relazione, signor Ministro, dà atto di questa efficacia e la tendenza ci porta a ritenere che alla vigilia di Natale buona parte delle Regioni saranno in zona gialla. Solo se fosse veramente così, nonostante questa previsione sia realistica, ci appresteremmo a mettere in atto delle azioni che aumenteranno nel periodo natalizio i vincoli proprio delle zone gialle, con impatti molto diversi da Regione a Regione. Conosciamo tutti cosa significa il periodo natalizio in termini di movimentazione di persone e merci e comprendiamo i rischi maggiori che si verifichino situazioni fuori controllo, ma sappiamo anche che se non può essere un "liberi tutti", allo stesso modo non può essere una cortina di ferro. Questo ci deve muovere con l'intento di contenere in modo adeguato e dare maggiore ordine alle attività che a Natale i cittadini e le famiglie si aspettano di poter fare almeno in una certa parte, perché sarà comunque un Natale diverso con dei sacrifici da affrontare. Oggi si può fissare una linea di rigore, ma questa può reggere soprattutto se quando la comunichiamo si rafforza nei cittadini la convinzione che i comportamenti responsabili sono la base per la lotta alla pandemia che stiamo conducendo a tutti i livelli istituzionali. Se fissiamo una linea di rigore che non genera convinzione e adesione da parte dei cittadini, rischiamo effetti controproducenti. Proprio per il carico di consapevolezza che ho descritto prima, al netto dei focolai che dovessero manifestarsi, ci si deve orientare comunque su azioni che consentano una coerenza su tutto il territorio nazionale delle misure relative alle aperture delle attività economiche affinché, per esempio, non vi siano zone dove gli alberghi possono stare aperti e zone dove devono restare chiusi. Allo stesso modo, crediamo che siano da prendere in considerazione - per una valutazione più attenta - azioni che consentano alle famiglie di ricongiungersi con genitori anziani soli anche tra Regioni diverse e anche in dimore diverse dalla residenza. Il tema delle scuole è decisivo per il futuro del nostro Paese. Vogliamo le scuole aperte in sicurezza, ma ciò significa che possono essere riaperte solo quando tutta la filiera interessata sia in condizioni di sicurezza: dal sistema dei trasporti fino all'organizzazione di eventuali turni di ingresso e svolgimento delle lezioni. Le comunicazioni del ministro Speranza ci mettono in un'attesa che ragionevolmente non andrà delusa riguardo alla disponibilità dei vaccini nei prossimi mesi. Condividiamo gli obiettivi e la strategia del Ministro riguardo alla gestione della distribuzione dei vaccini alla quale ci stiamo preparando. Si tratta delle giuste premesse per la costruzione di un piano operativo che necessita di un dispiegamento di risorse umane e organizzative, che giustamente va gestito in modo centralizzato, di concerto con le Regioni e le Province autonome. Per esempio, sui vaccini antinfluenzali non c'è una gestione centralizzata, ma gli acquisti vengono fatti Regione per Regione. Quindi, dobbiamo evitare quei problemi che si sono verificati. Comprendiamo che per il sistema sanitario si tratta di una sfida nella sfida: gestire il decorso della pandemia nel mentre si affronta la campagna vaccinale. Il coinvolgimento delle Forze armate attraverso l'indirizzo del ministro Guerini sarà decisivo per dare tempestività ed efficacia al piano operativo di vaccinazione. Le Forze armate, una volta di più, si dimostrano un'insostituibile infrastruttura del Paese integrata nei processi di gestione e di superamento delle emergenze. Voglio sottolineare, a questo punto, il lavoro fatto dal ministro Speranza sul piano europeo sia per coordinare le azioni di contenimento della pandemia - e il DPCM relativo al periodo natalizio sarà un passaggio importante di verifica - sia per impostare in modo adeguato la gestione europea di opzione, acquisto e distribuzione dei vaccini. L'iniziativa dell'Italia ha contribuito ad allineare l'Europa su un più alto livello di considerazione da riservare ai sistemi sanitari nazionali. Se così non fosse, non saremmo giunti alla storica proposta di modifica della natura dei fondi MES, susseguente alla modifica delle modalità per il loro utilizzo, ma su questo voglio esprimere una valutazione, e vado a concludere. La nostra discussione nazionale è tutta centrata su quello che deve fare l'Europa. Credo, invece, che sia giunto il momento di concentrarci su quello che deve fare l'Italia. Signor Ministro, da settimane abbiamo chiara la necessità di un piano strategico di modernizzazione della sanità italiana che espliciti la visione che vogliamo attuare affinché il sistema sanitario italiano sia in grado di affrontare nuove eventuali sfide pandemiche, ma con la capacità di assicurare la continuità terapeutica e di intervento per le altre patologie. Lei è venuto in quest'Aula e questi discorsi li ha ascoltati molte volte. Abbiamo messo risorse significative per affrontare l'emergenza per le assunzioni, per i Covid hospital, ma non abbiamo definito un progetto che chiarisca gli investimenti che cambiano la nostra sanità con servizi territoriali diversamente organizzati, come la telemedicina, con un ridisegno dei ruoli sul territorio, con nuove tecnologie per la prevenzione e la cura. Credo sia giunto il momento di presentare questo progetto e così capiremo tutti a cosa servono all'Italia i 35 miliardi di risorse del MES. Se il progetto degli investimenti che disegnano la sanità di domani non viene prodotto, signor Ministro, potremo discutere ancora sull'Europa, ma la discussione non avrà costrutto. Certo, c'è anche il tema finanziario, perché quest'anno abbiamo contratto 100 miliardi di euro di debito e ne dovremo restituire più di 100. Invece, per quel che riguarda i 35 miliardi di euro del MES, ne dovremo restituire meno di 35. Il progetto che chiarirà la dimensione degli investimenti nella sanità, consentendoci di decidere quale fonte di finanziamento utilizzare, rappresenta però il punto centrale. Il Partito Democratico lavora in questa direzione e il Gruppo PD del Senato darà il senso concreto di questa volontà, attraverso il voto favorevole alla proposta di risoluzione della maggioranza.
2020-12-09	FI	BerniniAnnaMaria	Tre miliardi sulla cultura e il turismo; 9 miliardi sulla sanità; ma lo vogliamo prendere questo MES sanitario? Vi sono 37 miliardi a disposizione dal 1 giugno, che è altro rispetto alla riforma del Trattato del MES che non ci piace, perché pregiudica l'Italia. La vogliamo prendere quella linea di credito che possiamo spendere per gli ospedali, per i tamponi e per i vaccini?
2020-12-09	FI	BinettiPaola	Tuttavia, per noi era importante votare a favore della riforma di questo Trattato, perché quello precedente di fatto ha segnato in modo drammatico il destino della Grecia, facendo valere la clausola di condizionalità sotto forma di un controllo non rigoroso ma rigido, dal sapore ostile, quasi persecutorio; la stessa Merkel è tornata molte volte a denunciare gli errori che l'Europa stessa aveva commesso nei confronti della Grecia con quel trattato, con quelle regole, con quei criteri di condizionalità. Pertanto, su questa riforma del MES - pur non del tutto soddisfacente, pur non rispondente pienamente alle nostre esigenze di una visione solidale dell'Europa, non a trazione economicistica ma a trazione economica subordinata a un grande progetto sociale, inclusivo e capace di valorizzare le nuove generazioni (non a caso il recovery fund in altri posti si chiama New generation EU ed è orientato a togliere dalle spalle delle nuove generazioni una sorta di capestro e a liberarne la creatività, lo spirito di iniziativa, la voglia di riappropriarsi del loro futuro) - a questa riforma del MES il nostro obiettivo era quello di dire sì, perché il MES di cui attualmente subiamo l'impatto non ci piace. Noi vogliamo la riforma del Trattato perché vorremmo davvero, con grande intensità, che il Governo attingesse alle risorse del MES; noi li vorremmo quei 37 miliardi di euro, perché sono molto di più di ciò che del recovery fund è stato destinato alla sanità. Mentre con quello strumento potremmo disporre di 37 miliardi di euro orientati alla salute dei cittadini, dall'altra parte sappiamo bene che ce ne sono scarsamente nove di miliardi, del tutto insufficienti ad avviare il processo di riforma che auspichiamo. Per questo appoggiamo la riforma del Trattato, perché siamo favorevoli alle risorse del MES. Questo ci pone in una posizione indubbiamente diversa dai nostri alleati dell'opposizione: dai nostri alleati di Forza Italia, che sono a favore delle risorse ma contro la riforma, e dai nostri alleati della Lega, che sono contro la riforma e contro le risorse. Ma noi siamo noi; siamo una grande e antica struttura di centro, con la propria visione della società, con la propria visione economica, con la propria visione culturale ed è quella che vogliamo riaffermare oggi, con il nostro voto favorevole al MES, ma contrario alla risoluzione del Governo, che, come è stato detto dal mio collega pochi minuti fa, affoga in dieci pagine una riga e mezza in cui parla del MES: evidentemente hanno faticato molto a trovare il loro punto di convergenza. Su questa fragilità del punto di convergenza evidentemente si costruiranno ulteriori soluzioni a rischio, con cui il Governo continua a oscillare, tra Scilla e Cariddi, tra gli uni e gli altri. Noi crediamo che gli italiani meritino qualcosa di più; crediamo davvero che agli italiani debba essere dato uno strumento di garanzia chiaro, forte e potente, che non sia una dialettica meramente ideologica, ma una presa di posizione importante al servizio esclusivo della loro salute, per tutte quelle iniziative che abbiamo tante volte ricordato anche al ministro Speranza. Noi vorremmo davvero che questa fosse la volta buona, in cui gli specializzandi della facoltà di medicina, gli anziani disabili e le persone con criticità possano trovare quella famosa assistenza socio-sanitaria verso cui abbiamo bisogno di spostare l'asse: dalla struttura ospedaliera alla struttura del territorio. Noi vogliamo una ricerca molto più forte. Nella legge di bilancio c'è pochissimo per la ricerca. E la ricerca non è solo la ricerca del vaccino. Esiste anche la ricerca sui farmaci rari, la ricerca è anche orientata a promuovere nuove forme di salute e nuove risposte ai bisogni emergenti. In tutto questo, ci piacerebbe poter ribadire che il nostro no si estende anche alla cabina di regia extraparlamentare che in qualche modo offende e umilia l'intero Parlamento.
2020-12-09	FI	PichettoFratinGilberto	Noi, Paese fondatore, dobbiamo andare oltre. Il recovery fund dimostra che si può e anche il MES per la sanità dimostra che si può, perché fu in deroga al primo MES. Qualcuno dice che prevale la questione politica. Noi facciamo prevalere, in questo caso, la questione di merito su quella politica: siamo contro il suo Governo, non dobbiamo ripeterlo.
2020-12-09	FI	PichettoFratinGilberto	Si è discusso solo di MES e neanche di Trattato; si è discusso più di MES in relazione alla sanità, che è una deroga al vecchio Trattato. Noi siamo favorevoli, anzi, avremmo dovuto attivarlo sei mesi fa; il suo Governo, signor Presidente, è colpevole di non aver utilizzato l'opportunità per la nostra sanità. Forse, in questo caso, vale la giustificazione di alcuni colleghi del MoVimento 5 Stelle, che, come ho letto su alcuni media, hanno detto: «Votiamo sì al MES per non chiederlo», per mantenere ancora questo Governo che non lo chiede. Noi, invece, interveniamo nel dibattito per discutere il merito, che è il Trattato. Dopo il 2012 è stato chiaro a tutti, con la questione greca, che il modello di intervento non funzionava: anziché una cura, rischiava di essere un'iniezione letale. Nel 2017, infatti, si è iniziato un percorso di modifica, con il dibattito sul modello intergovernativo o comunitario; prevalse il primo. Nel 2019, il preaccordo non è stato soddisfacente. Il nostro presidente Silvio Berlusconi, nel dicembre 2019, denunciava il nostro dissenso e chiedeva una riforma complessiva che portasse trasparenza e democrazia nei processi decisionali. Perché critichiamo? Partiamo dalle due linee di prestito. La prima, il credito condizionato precauzionale - il cosiddetto allegato 3, signor Presidente - spetta a coloro che hanno meno del 3 per cento di deficit e che hanno meno del 60 per cento di rapporto debito-PIL. Dovremmo recuperare, colleghi, mediamente un 5 per cento ogni anno per i prossimi vent'anni: vi sembra possibile? Sono 75 miliardi di euro all'anno da recuperare o sul debito o sul prodotto interno lordo.
2020-12-09	FI	PichettoFratinGilberto	Signor Presidente, signor Presidente del Consiglio, colleghe e colleghi, il Consiglio europeo, nella sessione del 10 e 11 dicembre, tratterà tanti temi e tanti temi importanti per il futuro dell'Europa: il Meccanismo europeo di stabilità, con la modifica del Trattato, le grandi questioni di politica estera, il Covid-19, la sanità e i vaccini, il clima.
2020-12-09	FdI	RautiIsabella	Signor Presidente, intanto saluto il collega Renzi che usa le parole dell'opposizione. Ha strappato anche degli applausi da questa parte. Signor Presidente del Consiglio, ho ascoltato attentamente il suo discorso: ha evitato accuratamente di approfondire la questione centrale, il nodo di fondo, ovvero la riforma del MES. Oggi noi siamo chiamati a un atto importante e suscettibile di gravità per la Nazione. Siamo chiamati, almeno formalmente, a dare un mandato al Governo sulla modifica del fondo salva Stati: questione che era stata accantonata, dopo essere stata affrontata con le note frizioni all'interno della vostra maggioranza, e discussa anche in Parlamento, il luogo deputato per farlo e dove è stata espressa contrarietà. Uscita la questione dalla porta, è rientrata dalla finestra. In data 30 novembre, il ministro Gualtieri, nella riunione dell'Eurogruppo, in assenza di un mandato, ha dato il consenso italiano alla riforma e il MES è diventato, purtroppo, il fulcro nella gestione della crisi delle Nazioni dell'eurozona e questa è - a nostro avviso - la vergognosa ambizione della riforma. Della riforma del Meccanismo europeo se ne parla - l'abbiamo detto in molti - dal 2017, ma solo ora hic et nunc - guarda caso - diventa necessaria. Perché diventa un obbligo? E perché volete tanto una riforma che abbassa la soglia della maggioranza qualificata, che di fatto esclude - aspetto poco sottolineato - l'Italia dal diritto di veto, conservato - guarda caso - da Francia e Germania, che detengono le quote maggiori all'interno del MES? Perché volete una riforma che trasferisce il potere decisionale in materia economica all'interno dell'organismo? E, soprattutto, perché legittimate il peggiore dei ricatti? Lo hanno ammesso apertamente esponenti della maggioranza dicendo che la riforma è pessima, ma serve. Insomma, si riprende quel refrain insopportabile e malato: "ce lo chiede l'Europa". In realtà, dovreste dire: "ce lo impone l'Europa!". Questo è, infatti, un ricatto europeo sulle risorse da usare contro gli effetti della pandemia da Covid. La verità è che avete già deciso tutto non ora e non qui. Avete già deciso - come ricordava il collega Urso - che ricorrerete al MES sanitario e, infatti, nel recovery plan avete previsto per la sanità solo nove miliardi, di cui - aggiungo - 4,2 per la ricerca e 4,8 per l'assistenza territoriale e la telemedicina. Sono decisamente un po' pochini in un Paese in piena pandemia, al quale avete promesso protocolli di cure domiciliari che non si sono invece mai visti, ma ne parleremo. Votando per la riforma del MES, imboccate definitivamente la strada che vi hanno indicato la Francia e la Germania e anche questo non da ora, ma dall'inizio di questo Esecutivo: una strada e un abbraccio mortale che prevedono, appunto, la modifica del MES e - Fratelli d'Italia lo sottolinea - la ristrutturazione del debito. Come stamane ha detto Giorgia Meloni intervenendo alla Camera, l'accesso al MES sanitario, con le sue condizionalità - un aspetto che curiosamente non è stato modificato - è una delle tappe che ci porterà a un sostanziale commissariamento dell'Italia, con la ristrutturazione del debito, con i prelievi forzosi dai conti correnti, con i nostri titoli di Stato a rischio, sui quali si può innescare una spirale speculativa e, ancora, con la polverizzazione dei nostri risparmi e magari anche con la patrimoniale. In sostanza, cari colleghi, si realizza il disegno tedesco dell'alto debito pubblico italiano ripagato con i risparmi degli italiani e, di fronte a questa evidenza, voi avete il coraggio di dirci che noi usiamo uno slogan quando gridiamo che il MES non serve all'Italia, ma che sono i soldi italiani che servono a garantire le banche francesi e tedesche piene zeppe di derivati.
2020-12-09	FdI	UrsoAdolfo	I suoi alleati dicono che abbia troppi poteri e forse ambisce ad avere tutti i poteri. Ha spazzato via la stampa e il ruolo dell'informazione con la diretta Facebook, come se l'Italia fosse un grande fratello; ha svuotato il Parlamento con DPCM, decreti a raffica e fiducie poste per coartare ogni dissenso. Sta cercando ora di esautorare il Governo con la cabina di regia sulle risorse del recovery fund, il tesoro che considera il suo tesoretto. In questo appare come Gollum nella saga «Il Signore degli Anelli»: il mio tesoretto. Aveva detto che glielo aveva chiesto l'Europa. Quest'ultima lo ha clamorosamente smentito. Presidente Conte, il partito dell'uno vale uno, il suo partito, ha di fatto consegnato tutto il potere ad uno, tutto a lei e ogni qualvolta vi sia da decidere una nomina, a sua volta, lei nomina una task force di tecnici che svuotano le Istituzioni; tecnici, alla faccia dell'uno vale uno e il suo partito la applaude come se fosse il suo fondamento. Oggi solo il MoVimento 5 Stelle lo ha applaudito durante il suo intervento. Gli altri esponenti della maggioranza sono stati fermi, salvo ovviamente nell'ultimo applauso, quello che non si nega a nessuno. Si chieda perché l'abbia applaudito solo il MoVimento 5 Stelle. Presidente Conte, lei ormai non ha limite nelle sue ambizioni e quindi le cito con rispetto quello che lei pensa essere stato un suo collega, magari, minore, sicuramente, ai suoi occhi, minore. Abraham Lincoln nel 1858 affermava: «Potete ingannare tutti per qualche tempo e qualcuno per sempre, ma non potete ingannare tutti per sempre». Mi rivolgo ora al suo partito, ai senatori del MoVimento 5 Stelle citando un successore più recente di Lincoln, John Kennedy, che riportando proprio quella celebre frase di Lincoln, aggiunse, come se parlasse a quest'Assemblea, a voi del MoVimento 5 Stelle, «il massimo della stupidità si raggiunge non tanto ingannando gli altri, ma ingannando se stessi, sapendolo». Ebbene, qui si inganna e voi vi ingannate, ben sapendo di mentire a voi stessi. Il Governo ha mentito un anno fa al Parlamento, quando affermò che nulla era ancora deciso e che vi erano margini per trattare. Così non era e così non è stato, perché non vi è nulla di nuovo e significativo rispetto a quanto tutti sapevamo un anno fa. Il presidente Monti ha definito questo passaggio pedagogia didattica, compiacendosi di quella con cui lei è riuscito a imbrigliare il MoVimento 5 Stelle. Per la verità, un anno fa - era il 29 novembre 2019 - nel suo primo intervento in Commissione, allo stesso ministro Gualtieri, a cui non avevano ancora insegnato la neolingua grillina, sfuggì la verità. Infatti, mosso dall'ira nel rispondere ad alcune mie osservazioni, disse che tutto era già stato deciso (è riportato nel Resoconto stenografico) e che comunque era a beneficio del Paese. Tutto era quindi già deciso nel novembre del 2019. Era però falso che fosse a beneficio del Paese. Tanto è vero questo, che persino lei afferma e i suoi sostenitori giurano - dovremmo dire spergiurano - che mai l'Italia ne farà uso. Se è a nostro beneficio, perché mai non dovremmo utilizzarlo o escludere di farlo? Nel dicembre di un anno fa, in quest'Aula, si è registrata una pantomima legata a una proposta di risoluzione, precedente a quelle di oggi, che - udite, udite - prevedeva espressamente la logica del pacchetto tra MES, budget e unione bancaria, per assicurare l'equilibrio complessivo dei diversi elementi in ogni tappa. Questo era scritto nella proposta di risoluzione, ma tutto questo non è accaduto. Signor Presidente, il suo secondo Governo nacque su questo, su una grande menzogna, e cerca di sopravvivere oggi con un'altra grande menzogna. Purtroppo - lo dico con scoramento - questo accade con riferimento a un atto di estrema importanza per la sovranità del nostro Paese e che può portare proprio alla sua cessione. Questo fatto, signor Presidente, mina il rapporto di leale collaborazione che dovrebbe essere a fondamento del confronto tra Governo e Parlamento. Il partito di maggioranza relativa del suo Governo dice inoltre che non attiverete nemmeno la linea sanitaria. In realtà, avete già deciso di attivarla, ma non lo comunicate nemmeno oggi, anzi, lo negate. Ancora una volta, negate e celate la realtà anzitutto a voi stessi e vi ingannate. Avete già deciso di attivare il MES sanitario, come dimostrato proprio dal piano per il recovery fund : solo 9 miliardi di euro alla sanità; briciole.
2020-12-09	M5S	LicheriEttoreAntonio	La domanda, pertanto, non è quanti soldi ha avuto fino adesso la sanità, bensì se siamo riusciti a spendere bene tutti quei soldi.
2020-12-09	M5S	LicheriEttoreAntonio	Replico all'amico Matteo Renzi, a cui dico che la sanità, che egli ha citato, da questo Governo ha ricevuto 8 miliardi e altri 4 li ha avuti con la precedente legge di bilancio. Sono 12 miliardi!
2020-12-09	M5S	PellegriniMarco	Signor Presidente, gentili colleghe e gentili colleghi, rappresentanti del Governo, signor Presidente del Consiglio, innanzitutto grazie per le comunicazioni che ha reso, molto chiare, esaustive e condivisibili. Oggi è un giorno importante per il MoVimento 5 Stelle, perché segna una tappa significativa in quel percorso di cambiamento delle politiche europee che ci eravamo prefissi quando siamo entrati in Parlamento nel 2013. Volevamo superare le politiche di austerity, volevamo un'Europa solidale con i Paesi in difficoltà e non un'Europa matrigna; volevamo un'Europa non punitiva, che non imponesse sacrifici agli Stati momentaneamente in crisi e che non obbligasse a tagliare le pensioni, i salari e i servizi essenziali quali la scuola, la sanità e la sicurezza. Volevamo una più profonda integrazione bancaria, che garantisse i depositi dei risparmiatori e non li esponesse ai disastri che hanno dovuto patire i nostri connazionali coinvolti nei crack di alcune banche italiane. Ancora, volevamo l'abbandono dell'assurdo - e sottolineo assurdo - paradigma del pareggio di bilancio a tutti i costi, del Patto di stabilità, cioè di quella regola rigida e priva di logica che ingessava e ingabbiava la nostra economia, impedendo a essa di crescere e di liberare tutte le sue enormi potenzialità. Infine, non volevamo un Meccanismo europeo di stabilità, che è nato come una sorta di banca, estraneo alle istituzioni dell'Unione, il cui board attualmente è formato da soggetti che nulla hanno a che fare con l'Europa. In buona sostanza, il nostro obiettivo era cambiare tutte le decisioni che in Europa e in Italia sono state prese, approvate e ratificate dal 2010 al 2012, sotto il Governo Berlusconi IV, sostenuto dalla Lega e dal Popolo delle Libertà, cioè da Forza Italia e da Alleanza Nazionale - cosa che oggi tutto il centrodestra finge ancora una volta di dimenticare.
2020-12-14	FI	ToffaninRoberta	Signor Presidente, signori del Governo, onorevoli colleghe e colleghi, siamo alla fase finale - almeno nel nostro ramo del Parlamento - di una maratona che, in un mese e mezzo, ha visto agganciarsi ben quattro decreti-legge l'uno dopo l'altro, ma che all'orizzonte vede già profilarsi il quinquies. Questo susseguirsi di provvedimenti evidenzia purtroppo, ancora una volta, la miopia del Governo e della maggioranza, che continuano a rincorrere il virus senza un progetto complessivo di misure serie e coraggiose a sostegno della sanità, della scuola, della cultura, dello sport e dell'economia del nostro Paese. Durante l'estate, sono mancate la prevenzione e la programmazione per la ripartenza di scuole e attività a settembre; in autunno, sono mancati gli adeguati e tempestivi sostegni per le attività economiche a seguito delle nuove restrizioni. Per un'azione efficace, in realtà, bisognava intervenire prima sullo scostamento di bilancio (pari a 8 miliardi), non il 26 novembre, e con una maggiore consistenza, così come chiesto a gran voce da Forza Italia e da tutta l'opposizione, proprio per affrontare l'urgenza.
2020-12-14	M5S	GaudianoFelicia	La scelta del nome del provvedimento non è casuale, nomen omen. Il decreto ristori, infatti, si pone come obiettivo quello di rifondere le categorie più colpite dalle misure di contenimento della pandemia, per risollevare anche psicologicamente tutti quei settori che più hanno patito il peso delle norme restrittive adottate con i DPCM del 24 ottobre e del 3 novembre. Il decreto ristori ha come missione quella di potenziare la rete di protezione intorno alle categorie economiche interessate dalle chiusure e dalle restrizioni. I settori maggiormente interessati, oltre alla ristorazione e al suo indotto, sono stati quelli dello sport, della cultura e del turismo. L'Agenzia delle entrate ci ha recentemente certificato che tra decreto rilancio e pacchetto ristori sono stati finora effettuati più di 3 milioni di bonifici per contributi automatici a beneficio di 2,4 milioni di partite IVA, il tutto per un totale di oltre 9 miliardi di euro. Unici esclusi sono stati coloro i quali hanno attivato la partita IVA dopo il 25 ottobre 2020, per evitare possibili abusi. Quelli previsti dal decreto ristori sono aiuti consistenti e mirati che, oltre a contributi a fondo perduto, garantiscono, ad esempio, un credito di imposta per il 60 per cento degli affitti commerciali, cancellano la seconda rata dell'IMU, ampliano le settimane di cassa integrazione, prevedono proroghe dei versamenti degli acconti Irpef, Ires e IRAP per le partite IVA dei versamenti delle ritenute dell'IVA dei contributi previdenziali di dicembre per le imprese con ricavi fino a 50 milioni di euro che hanno subito una perdita di fatturato di almeno 33 per cento nel primo semestre del 2020 rispetto al primo semestre 2019, nonché un rinvio al 10 dicembre e al 1° marzo del termine di pagamento della rata della rottamazione- ter e del saldo e stralcio. Il decreto ristori prevede un ulteriore aiuto per le famiglie in difficoltà, ampliando il reddito di emergenza e confermando il divieto di licenziamento fino al 31 gennaio 2021. Nel complesso, sono 18 miliardi messi a disposizione, di questi 9 miliardi sono stati reperiti grazie allo scostamento di bilancio approvato anche dalle opposizioni. Questo voto relativo allo scostamento di bilancio, che ha avuto una larga condivisione, mette in evidenza quanto in questa situazione di emergenza la collaborazione delle opposizioni sia importante e auspicabile. Mi permetto pertanto di rivolgermi alle opposizione, invitandole ad evitare di tirare fuori il peggio dello scontro politico. Rifuggiamo dai messaggi propagandistici e dalla malainformazione, non perdiamo tempo in attacchi che alimentano le differenze, ma stringiamoci attorno ai bisogni della nostra Nazione. Con il rispetto reciproco degno dell'istituzione che rappresentiamo, possiamo scegliere la via maestra della collaborazione. Nella lunga storia del genere umano, affermava Darwin, hanno prevalso coloro che hanno imparato a collaborare e improvvisare con più efficacia. Ebbene, è vero che siamo stati costretti ad improvvisare perché nessuno poteva prevedere il disastro della pandemia, una crisi sanitaria senza paragoni da affrontare con una sanità impoverita da anni di tagli e carenze strutturali, con un tessuto economico che ancora scontava gli effetti della crisi degli anni trascorsi. Ciononostante il Governo si è dimostrato pronto a strutturare risposte nuove e a mettere in campo misure prima impensabili. Abbiamo abbandonato finalmente il concetto di austerity in Italia e in Europa, ma dobbiamo continuare e migliorare ancora di più il nostro intervento.
2020-12-15	FI	PichettoFratinGilberto	All'origine erano interventi sui codici Ateco, incrementativi con i vari ristori: congedi, congedi baby sitter, stop all'IMU, credito d'imposta per tre mesi d'affitto ottobre-novembre-dicembre, ma anche 300 milioni per il sistema dei trasporti e 250 milioni per le Regioni. Peraltro, stiamo parlando di decreti che hanno già avuto attuazione non solo per il fatto che, essendo decreti-legge, hanno valenza immediata, ma perché siamo a oltre 250.000 bonifici, quindi molti degli effetti di ristoro indicati in questi provvedimenti si sono già esplicati. Questo "era". Poi c'è una parte dell'"è", frutto del contributo che le Commissioni riunite hanno potuto e voluto dare, incrementando il provvedimento con una serie di interventi - molti apprezzati e votati da parte nostra - quali quello del sovraindebitamento, l'anticipazione della norma sul codice di crisi delle imprese, che richiama la legge n. 3 del 2012 sul sovraindebitamento, il problema degli affitti, l'equo compenso, la rateizzazione dell'IRAP. Ancora, norme presentate da altri Gruppi, quali quella sulle Regioni a Statuto speciale, in particolare la Sicilia, e la stabilizzazione dei precari, o ancora la norma di ristoro per le famiglie dei pescatori, purtroppo, ancora in Libia, e sottolineo purtroppo. C'è stato un rinvio e non si è discusso dell'elemento base principale rappresentato dai codici Ateco. Si è trattato di un rinvio al quinquies dovuto a motivi di copertura, ma credo anche di opportunità, perché è necessario svolgere una riflessione rispetto all'efficacia in futuro del meccanismo dei codici Ateco, per capire se sono lo strumento più idoneo o se debbano essere presi invece in considerazione altri criteri. Forza Italia e il centrodestra hanno contribuito con loro proposte particolari e con tre proposte di riforma generaliste, chiamiamole così, recanti la firma dei Capigruppo. La prima, nello specifico, che porta la firma del capogruppo della Lega Romeo, si riferisce ai costi riguardanti l'energia. Il discorso non attiene tanto all'entità delle tre proposte, ma al merito e al meccanismo, vale a dire alla necessità di intervenire anche sui prossimi ristori. Su questo rivolgiamo da parte nostra un invito al Governo, facendo riferimento a costi, ricavi e utili. Mi rendo conto che è difficile trovare un algoritmo che funzioni, però è l'unico modo, perché ci sono attività che hanno un fatturato di 200.000 euro, con una redditività del 50 per cento (quindi 100.00), altre che hanno 500.000 euro di fatturato, con una redditività del 10 per cento (50.000) e altre ancora meno. Oltre ai costi, la nostra proposta emendativa riguarda i trasporti - il nervo scoperto degli ultimi sei mesi e ce ne siamo resi conto, purtroppo, con l'apertura delle scuole - e la necessità di un intervento che coinvolga anche il sistema privato, con l'avvio di un processo di accompagnamento del cambiamento del sistema dei trasporti e di risposta sul sistema dei trasporti. Gli indicatori ci dicono infatti che sicuramente non potrà più esserci il modello statico che si era creato: pensiamo in una città come Roma cosa significava il sistema dei trasporti legato alla convegnistica, su cui ha inciso la spinta tecnologica obbligata dal lockdown, che ha portato ad una modifica automatica. Un terzo emendamento, a prima firma della senatrice Bernini, ha ad oggetto, infine, l'attenzione ad un sistema dei ristori più puntuale. Anche su questo siamo al passaggio al dopo, nel senso che è solo un avvio, ma, secondo il nostro ragionamento, i prossimi ristori non dovranno più essere una spolverata a livello nazionale, ma bisognerà procedere in modo più puntuale, con riferimenti territoriali. La realtà della Calabria non è la stessa dell'Umbria o del Piemonte, per cui dovrà essere dato uno spazio, regolato e non disordinato, a interventi puntuali da parte del sistema regionale. Si tratta quindi di un primo passo verso un'uscita mirata, regolata e, speriamo, più rapida possibile da questa situazione. In questo momento siamo però tutti al presente, anzi, siamo ancora in una prefase del presente dell'emergenza, visto che all'emergenza è legata la manovra di bilancio, di cui dibatteremo la prossima settimana e che in queste ore si discute alla Camera, che va a coprire altre esigenze di ristoro. Da quel che risulta, in questo momento si sta discutendo di lavoro autonomo, di primi passi rispetto all'industria manifatturiera per un nuovo stimolo. Arriverà poi il cosiddetto decreto ristori- quinquies, che prevede peraltro uno scostamento. Colleghi, questa gravissima situazione è anche l'occasione per intervenire sulle procedure e per regolare i troppi poteri che immobilizzano il sistema. Dobbiamo stare certamente attenti ai ladri, ma mi permetto di citare il TAR, il caso della Puglia, che, con due decisioni su due Province diverse sulla questione del lockdown, è significativo. Corte dei conti, timbri, monitoraggi, tribunali civili: ieri il collega Dal Mas ci ha ricordato che da noi i processi civili durano mediamente più del doppio della media degli altri Paesi europei. Monitoraggi, statistiche, ordinaria burocrazia, di cui noi siamo parte, da cui non possiamo tirarci fuori e a cui molte volte abbiamo contribuito. Un esempio del noi, citato ieri dalla collega Toffanin, è quello del microcredito. Nel decreto liquidità abbiamo previsto un passaggio da 25.000 a 40.000 euro del limite per il microcredito e l'abbiamo delegato a un decreto ministeriale. Ebbene, abbiamo dovuto togliere la delega al decreto ministeriale su qualcosa che era urgente in quel momento e renderlo effettivo con norma, perché il Ministero, in sei mesi, a questa urgenza non aveva risposto. Ora, però, bisogna avere il coraggio di intervenire con responsabilità. Abbiamo il dovere di mettere mano alle procedure. Visto che abbiamo anche il dovere di passare dalla bombola dell'ossigeno all'ossigeno respirato direttamente dalla nostra società a seguito della situazione che si è creata, dobbiamo affrontare immediatamente anche alcuni temi che sono emersi chiaramente. Avendo parlato di bombola di ossigeno, faccio l'esempio della sanità. Abbiamo bisogno di personale sanitario: non di amministratori o di avvocati per fare procedure, ma di personale sanitario. Servono riforme per farci diventare un Paese moderno. D'altra parte, nel diventare Paese moderno, chiaramente la mia parte politica dice che non possiamo risolvere tutte le crisi con la statalizzazione. Dobbiamo produrre margini. L'indagine di Banca d'Italia, che mette alcune città in testa alla classifica per risparmi, come Bologna, non rappresenta un elemento di positività, ma di negatività. Avere i risparmi che crescono è un dato negativo, perché significa anche che le imprese non investono; e, se non si investe, non si coglie lo snodo che ci sarà con il recovery fund e che dovrà permettere all'Italia di essere nella condizione di utilizzarlo al massimo. Vorrei ricordare che tale fondo ammonta a più del doppio del piano Marshall, che, attualizzato, ammonterebbe a circa 90 miliardi. La nostra pubblica amministrazione non è in grado di affrontarlo. Dico al Governo che, come Paese, dobbiamo indirizzarci verso l'iniziativa privata. L'ultima considerazione è semplice. L'esempio lo abbiamo in casa: è il piano nazionale industriale 4.0 e super bonus al 110 per cento. È un primo percorso. È un impegno che noi chiediamo al Governo ed è un impegno importante per far uscire il Paese da questa condizione.
2020-12-15	LN	MarinRaffaellaFiormaria	Con l'inverno e con il Covid, al Nord siamo anche finiti di nuovo sott'acqua: l'ennesima mazzata per gli imprenditori. Cito tutti coloro che non sono capaci di imparare e si sono messi a insegnare, e ogni consiglio esperito sui territori ed espresso a gran voce dai governatori è stato scartato come un vuoto a perdere. Con l'ordine del giorno che avevo proposto si chiedeva di istituire una zona logistica semplificata sulla fascia confinaria del Friuli-Venezia Giulia. Sapete, durante la chiusura dei confini con Austria e Slovenia, gli incassi in IVA e accise sono più che raddoppiati: numeri, signori, sono numeri; IVA e accise sono numeri per lo Stato, e non del solo Friuli-Venezia Giulia e del presidente Fedriga. Questa operazione avrebbe potuto rappresentare un'oggettiva opportunità per le aree portuali, benefici fiscali per le aziende locali, ma soprattutto essere uno strumento attrattivo per i nuovi investitori, anche stranieri. A questo punto, è evidente che non solo la sanità non rientra nei vostri potenziali, ma neanche i "conticini". Essere sani, signori, è una fatica fisica e mentale, ed essere sani e anche imprenditori, in questo momento, è una via crucis. Il pessimismo verso il futuro innesca fobie, panico collettivo, disubbidienza e perdita di controllo sulle masse. È per questo che la gente è scesa in piazza per protestare, da Nord a Sud; sono scesi tutti: da destra ai sindacati alla sinistra più rossa, e questo dovrebbe farvi riflettere.
2020-12-15	M5S	DellOlioGianmauro	La pandemia è entrata nel nostro quotidiano con una violenza inaudita, stravolgendo le nostre abitudini e soprattutto le nostre certezze. Il 2020 è stato un anno che ci ha fatto scoprire fragili, fisicamente e psicologicamente, rendendo necessari plurimi interventi in diversi ambiti: sanità, scuola, famiglia e organizzazione del lavoro a distanza nei settori economici e commerciali.
2020-12-16	FI	CaligiuriFulviaMichela	È quindi inevitabile pensare ad esempio ai Comuni confinanti; pensiamo ad esempio a Cosenza e Rende, da dove provengo, nonché a tutto l' hinterland che li circonda: la densità abitativa in questi luoghi non è altissima perché negli anni le famiglie si sono separate e spostate nelle zone urbane, lasciando zie e nonni nelle aree più periferiche che si sono tramutate in luoghi del cuore. Allo stesso tempo, però, è giusto pensare alla tutela della salute, al miglior metodo per prevenire i contagi. Non abbiamo i paraocchi, basta dare un rapido sguardo ai dati per comprendere che purtroppo i momenti difficili non sono terminati. Siamo uno dei Paesi che ha subito e sta subendo un attacco sanitario ed economico tra i più pesanti in Europa. Questa pandemia ci ha catapultato nell'anno più duro per numero di vittime dal 1944, quando ancora si vivevano i duri anni della Seconda guerra mondiale. Alla luce di ciò, la cautela è fondamentale; è di vitale importanza imparare dalla storia e dagli errori commessi. È però triste constatare che il Governo non abbia appreso nulla dall'ultimo tragico anno trascorso. Siamo arrivati impreparati alla seconda ondata, mentre pensavamo ai banchi a rotelle toglievamo attenzione ai veri punti deboli del nostro sistema: non abbiamo potenziato i sistemi sanitari regionali, soprattutto nelle Regioni più deboli, come in Calabria, ad esempio, il cui commissariamento della sanità è stato prolungato per altri ventiquattro mesi da un secondo scellerato decreto. Le USCA (unità speciali di continuità assistenziale) non funzionano come dovrebbero; si sarebbe potuto ridurre il ricorso alle strutture sanitarie pubbliche che, anche per i dodici anni di commissariamento, sapevamo avere un limite strutturale. È inaccettabile. Non si è lavorato per dotare le Regioni di sufficienti tamponi rapidi, così da mirare a screening veloci della popolazione e non si è pensato ancora di lavorare per individuare dei posti dove collocare i contagiati al fine di evitare la trasmissione del virus all'interno del nucleo familiare. Insomma, una vera disfatta. Era ottobre quando, annunciando le nuove misure, si dichiarava di doverlo fare per scongiurarle di nuovo durante le festività natalizie. Abbiamo pensato che fosse stata scelta la strada della prevenzione e che volessero tutelare ancora la nostra economia (solo per i ristoranti chiusi è stimata una perdita di 720 milioni di euro nei giorni di festa); invece no, siamo ancora una volta qui a brancolare nel buio, a rincorrere il virus , accumulando sempre più ritardo. Temo che arriveremo impreparati anche sulla questione del piano vaccinale. Spero che presto queste mie parole vengano smentite da fatti concreti; significherebbe che la somministrazione del vaccino sarà partita senza intoppi e soprattutto senza commettere gli errori di qualche mese fa con il vaccino antinfluenzale. Bisogna però constatare che sono diverse settimane che il commissario Arcuri, delegato dal Governo alla gestione delle più delicate questioni legate all'emergenza in corso (neanche fosse dotato di superpoteri), discute in merito alla somministrazione dei vaccini. Esprimo le mie preoccupazioni in merito alle tempistiche con cui questa situazione si risolverà, anche alla luce della riunione dell'EMA (Agenzia europea per i medicinali) anticipata a lunedì 21 dicembre. Concludo pertanto il mio intervento con due appelli, il primo dei quali al Governo, al fine di applicare parametri oggettivi, uniformi e chiari per gli spostamenti il giorno di Natale, nonché aiuti concreti, rapidi e commisurati a chi sta soffrendo anche economicamente. Il secondo appello è alle famiglie, affinché siano consapevoli del grande rischio cui si va incontro. Comportiamoci con coscienza e grande senso di responsabilità: ricongiungiamoci ai nostri cari ma adottiamo tutte le precauzioni. Solo così tuteleremo la salute dei nostri cari; solo così salveremo delle vite; solo così l'anno prossimo potremo vivere il Natale della rinascita.
2020-12-16	M5S	AirolaAlberto	Signor Presidente, condividendo le parole pronunciate in fase di discussione generale dalla senatrice Pavanelli e dalla senatrice Castellone adesso in dichiarazione di voto, devo ammettere che in quest'Aula ho sentito parlare di cose che forse è veramente meglio che decidano il Governo e il Ministero della sanità e non noi. Sento parole e riflessioni come quella secondo cui non si può fare neanche un piccolo regalo, che è questione di identità, che si chiudono i centri commerciali nei weekend (lo ha detto il senatore Romeo). Il fatto è che abbiamo a che fare con un virus, non con le feste natalizie, con famiglie, anziani, padri e madri separati che si possono incontrare e devono passare il Natale insieme perché è un momento di identità altrimenti eliminiamo gli affetti. Stiamo parlando di un virus a cui non interessa se un Comune è piccolo o grande o se è vicino.
2020-12-16	M5S	CastelloneMariaDomenica	Ribadisco che questo è il momento delle scelte coraggiose e di ritrovare quel senso di appartenenza a una comunità che solo se unita può uscire più forte di prima da questa esperienza tragica. Se saremo in grado di non cedere alla tentazione dei numeri incoraggianti, allora riusciremo a tutelare al contempo la salute, l'economia e la vita sociale, mettendo in sicurezza il nostro sistema sanitario. Non dobbiamo tornare alla normalità pre-pandemia, dove per normalità si intendeva un Paese che non destinava sufficienti risorse alla sanità e alla scuola, un Paese in grave ritardo nella digitalizzazione e nella promozione della sensibilità ambientale, ma dobbiamo costruire una nuova normalità e immaginare un nuovo modello di società che non lasci indietro nessuno e che sia capace di generare bene e non solo di consumare bene, che produca cose che abbiano un valore e non solo un prezzo, e noi, in quest'Aula, abbiamo la responsabilità di coltivare la memoria, anche quella recente di ciò che stiamo vivendo in questi mesi, non solo facendo fronte all'emergenza, ma con il compito più impegnativo di generare il futuro, non di attenderlo per essere all'altezza della storia e saper incarnare e realizzare i sogni e la visione di questo meraviglioso Paese.
2020-12-16	M5S	CastelloneMariaDomenica	Signor Presidente, colleghi, stiamo vivendo un tempo straordinario, la più grande sfida dal Dopoguerra a oggi a difesa della salute umana. In pochi mesi abbiamo stanziato l'equivalente di tre manovre finanziarie. Questo Parlamento, nonostante le difficoltà, ha continuato a lavorare a provvedimenti che tutelassero le famiglie, le imprese e i lavoratori, mettendo al primo posto la vita dei cittadini. Oggi, alla luce dei dati, possiamo dire con certezza che il percorso è ancora lungo. Di questo nemico - che adesso gestiamo molto meglio - conosciamo ancora troppo poco, ma sappiamo con certezza che dovremo conviverci a lungo, continuando a scongiurare il rischio che il nostro Servizio sanitario nazionale collassi. Un Servizio sanitario nazionale vittima di tagli scellerati, perpetrati per decenni; un Servizio sanitario nazionale che ha retto solo grazie al sacrificio, anche fisico, dei nostri operatori sanitari. Viviamo una realtà diversa a cui non eravamo pronti; la nostra vita è condizionata da scelte forzate. Siamo tutti stanchi, ci manca ciò che eravamo prima, perché per la prima volta abbiamo visto limitati i nostri bisogni e i nostri diritti essenziali, quelli degli adulti e quelli dei bambini. Vedere i nostri ragazzi isolati dai propri amici, gli anziani lontani dai familiari, i disabili senza il supporto degli operatori che li accompagnano è straziante, ma abbiamo capito che isolamento non vuol dire solitudine e che il distanziamento sociale rappresenta un gesto d'amore verso i più fragili. Siamo ormai a più di 71 milioni di casi confermati nel mondo, più di 1,5 milioni di morti, più di 65.000 morti solo in Italia, e molte delle persone decedute erano soggetti fragili, soprattutto anziani: la memoria storica di un Paese, coloro che hanno contribuito a fondare il mondo in cui viviamo. Abbiamo operato, per la prima volta nella storia, prendendo delle decisioni seguendo il metodo scientifico; eppure, oggi, in quest'Aula, discutiamo se alleggerire o meno le restrizioni previste dall'ultimo DPCM. Certo, abbiamo tutti bisogno di un po' di leggerezza; vogliamo intravedere la fine di questo incubo e vorremmo tutti poter dire ai cittadini che il peggio è passato. Purtroppo, però, i dati del monitoraggio dei contagi, diffusi dall'Istituto superiore di sanità e ripresi dal comitato tecnico-scientifico, confermano la necessità di mantenere in vigore le restrizioni attualmente in atto. Secondo gli scienziati, per la prima volta nella seconda ondata, la velocità di trasmissione dell'epidemia in Italia sta rallentando, e l'incidenza a livello nazionale sta diminuendo. Tuttavia questo dato si accompagna ad un lieve aumento delle ospedalizzazioni in area medica e in terapia intensiva e a un'incidenza ancora troppo elevata, con circa 700.000 persone attualmente positive, una mole che rende impossibile il tracciamento, anche con un numero tre volte maggiore di test, senatore Zaffini. Se è vero che comunque le misure restrittive sono riuscite ad allentare la pressione sugli ospedali e sulle terapie intensive, il dato di occupazione dei pazienti Covid nei reparti continua ad essere superiore al 40 per cento e nelle terapie intensive al 30 per cento in ben 15 Regioni. Ciò significa che siamo ancora oltre la soglia critica e non possiamo non usare cautela. Inoltre, dobbiamo considerare che i dati riportati oggi si riferiscono a due settimane fa e se in questi giorni di riaperture stanno aumentando i casi, perché sono aumentati i contatti e gli spostamenti, lo sapremo solo tra un po'. Dobbiamo anche tener presente che diversi report, tra cui quello della Fondazione Gimbe, ci mettono in guardia sull'arrivo di una tempesta perfetta, causata dall'avvento dei mesi invernali, dall'imprevedibile impatto dell'influenza stagionale, dal legittimo entusiasmo per il vaccino in arrivo, che potrebbe spingerci ad allentare le misure restrittive e portarci verso una terza ondata di contagi. In questi mesi abbiamo più che raddoppiato i posti in terapia intensiva e subintensiva, abbiamo cercato di garantire ad ogni paziente un trattamento rispettoso della dignità umana, grazie al sacrificio e alla resilienza di tutto il nostro personale sanitario
2020-12-16	M5S	PavanelliEmma	In Italia questa pandemia è stata sin da subito gestita con tempestività. Il Governo ha potenziato la sanità; abbiamo messo in campo più di 12 miliardi, invertendo totalmente la drammatica tendenza dei tagli (ben 37 miliardi negli ultimi dieci anni). Contemporaneamente abbiamo sostenuto le imprese e i lavoratori in difficoltà: con il decreto ristori, votato proprio ieri in Senato, l'ultimo di una lunga serie, abbiamo stanziato 19 miliardi.
2020-12-16	PD	MarcucciAndrea	Signor Presidente, autorevole Ministro, colleghi, il Partito Democratico ha posto con forza fin dall'emanazione dei recenti provvedimenti un tema che è emerso non per volontà di alcuno, ma perché, nel prendere decisioni importanti e in emergenza per la salute pubblica, possono accadere anche dei fatti apparentemente immaginari riguardanti i diritti delle singole persone. Quindi, abbiamo evidenziato con grande forza e determinazione il tema degli spostamenti, dei legami e degli affetti delle persone, che abbisognano in un periodo particolare come quello del Natale di una visita di un parente di primo o secondo grado. E siamo contenti che tutta la maggioranza e il Governo abbiano dato disponibilità ad affrontare tale questione nei modi che riterranno e con le indicazioni adeguate dal punto di vista tecnico-scientifico. Il punto che ci ha mosso verso la presentazione prima della nostra mozione e poi del testo comune, che siamo felici di aver individuato insieme a tutte le forze di maggioranza, ha proprio questo significato. Sono battaglie che portiamo avanti all'interno del Partito Democratico, all'interno del Parlamento e nelle istituzioni italiane da tanti anni. Non possono esistere cittadini di serie A e cittadini di serie B. Non ci sono solo gli investimenti per i beni culturali dei grandi centri come accadeva tanti anni fa - credo che i Governi di centrosinistra abbiano determinato scelte diverse - e c'è la necessità di valorizzare anche i territori che una volta si dicevano periferici e che in realtà fanno parte del grande patrimonio del nostro Paese. C'è stato bisogno - lo abbiamo fatto in parte e dobbiamo continuare a farlo - di investimenti - ad esempio - nelle scuole, nei centri rurali, montani e isolani. C'è la necessità di investire in infrastrutture. C'è la necessità - e la pandemia lo ha dimostrato - anche di riconsiderare paradigmi e decisioni prese in passato, come sulla riduzione del numero degli ospedali e dei presidi sanitari. La salute è il principio che ci sta indirizzando nelle decisioni delle ultime ore e che ci deve anche insegnare che forse in passato qualche scelta è stata sbagliata. Quindi, si parte dall'assunto che non esistono cittadini di serie A e cittadini di serie B. E la norma che prevedeva per alcune giornate particolari - e prevede ancora oggi per le prossime festività - di non potersi muovere dal Comune, seppure universale in termini generali, ipotizzava poi nell'applicazione specifica una differenziazione tra i cittadini: un cittadino di un piccolissimo Comune di cento, ma anche di mille abitanti, doveva rimanere all'interno di quel contesto territoriale, probabilmente senza servizi, e soprattutto non poteva andare a fare visita al proprio genitore, a un parente di primo grado o a una persona molto vicina, a cui legato da un affetto o da altro legame. Noi abbiamo chiesto di analizzare questa situazione, di verificarla e rimuoverla. Siamo contenti che il Governo abbia apprezzato questa istanza e ci stia lavorando, perché certamente il cittadino di quel piccolo paese di montagna o di campagna vivrebbe una situazione molto diversa da quella di un cittadino di una grande città, in termini di movimento, di servizi e di visite ad amici e familiari. Questa è una parte importante che è stata accolta all'interno della mozione, ma non è certo l'unica. Ci rendiamo conto del quadro generale e chiediamo al Governo tutti insieme che, sulla base delle evidenze scientifiche, degli indirizzi autorevoli e mi auguro anche unitari - permettetemi Ministro e Vice Ministro - del comitato tecnico-scientifico si possa operare. Qualora i dati, le indicazioni e le previsioni ci diranno che esiste il rischio concreto e gravissimo di un peggioramento della situazione, certamente siamo tra coloro i quali inviteranno il Governo a prendere i provvedimenti necessari, tenendo conto - com'è stato fatto per il decreto di inizio dicembre - che l'Italia è un Paese complesso, difficile, con territori diversi e situazioni regionali diverse. Io sono sempre sorpreso da alcuni toni delle opposizioni e del centrodestra: non sono d'accordo sulla mozione presentata; non sono d'accordo nell'identificare solo il giorno di Natale, nell'evidenziare il territorio provinciale. Io credo si debba fare tutti uno sforzo di grande responsabilità e comprensione della situazione. Noi abbiamo detto che il migliore investimento, dal punto di vista economico e di prospettiva per il nostro Paese, è tornare a una situazione di normalità da un punto di vista sanitario. Essere i primi a uscire dalla crisi darà una spinta e un boost allo sviluppo, al recupero e alla capacità di rilancio del nostro sistema Paese. La sanità, la tutela della salute, il prendersi cura di ogni singolo cittadino sono i meccanismi che ci permetteranno, anche in chiave economica, di lavorare bene e di fare ciò che dobbiamo fare. Dobbiamo, però, ammettere, con trasparenza nei confronti dei cittadini, che è centrale in questo passaggio, che la pandemia ci ha obbligato qualche volta a cambiare rotta, a modificare in parte le decisioni prese. Signor Ministro, probabilmente questa è una cosa normale, affrontando un problema di tali entità e dimensione, che non è mai avvenuto prima e che non conoscevamo. Quindi, il Governo, il Parlamento e lo Stato centrale devono necessariamente farsi carico dei danni economici che si potrebbero creare se dovessero essere modificate certe decisioni, che hanno permesso ad alcune imprese (in particolare nel settore della ristorazione, degli esercizi pubblici e degli alberghi) di prendere una certa strada, il Governo, il Parlamento e lo Stato centrale. Noi non ci possiamo permettere di perdere la colonna vertebrale del nostro Paese, che è tutta la filiera nella sua complessità del turismo, del commercio e della ristorazione. Mi auguro che tutti questi operatori potranno lavorare anche durante le feste natalizie, ma, qualora non ci fossero le condizioni, bisogna essere coscienti che dobbiamo trovare le risorse economiche e finanziarie, con il decreto ristori cinque, per adottare i provvedimenti necessari e per ripristinare condizioni economiche sostenibili per chi vorrebbe fare libera impresa, ma oggi, vista la situazione sanitaria, non può. Signor Ministro, concludo dicendo che il Partito Democratico ha fatto presente delle istanze al Parlamento e al Governo e apprezza la disponibilità dell'Esecutivo ad ascoltarle e ad intervenire, se riterrà, in maniera normativa o interpretativa sulla questione dei piccoli Comuni e degli spostamenti tra persone care, affinché possano incontrarsi anche nei giorni particolari che abbiamo davanti a noi. Chiediamo che si tenga conto del quadro generale, insieme al CTS, il Comitato tecnico scientifico, per assumere, eventualmente, ulteriori provvedimenti. Chiediamo che questi provvedimenti abbiano anche una logica legata al territorio, alla differente gravità della situazione e ai differenti numeri su tutto il territorio nazionale. Chiediamo anche un impegno preciso sui ristori, qualora qualche attività economica fosse ulteriormente penalizzata da decisioni che andremo ad assumere. La salute dei nostri concittadini, la salvaguardia della sanità pubblica e, in prospettiva, il rilancio economico e la salvezza del nostro Paese: queste sono le linee guida del Partito Democratico ed è per questo che votiamo favorevolmente a questa mozione.
2020-12-17	LN	BossiSimone	Poi, sarà colpa dei Presidenti delle Regioni, sarà colpa della sanità regionale, dei sindaci, ma mai del Governo: l'Esecutivo in tutto ciò non avrà mai una colpa perché la responsabilità è sempre un peso grosso da portarsi dietro.
2020-12-18	PD	MirabelliFranco	D'altra parte è molto complicato governare l'immigrazione e dovrebbe saperlo il centrodestra, perché chi oggi denuncia una situazione difficile è anche l'autore di tutte le norme che intervengono in materia di sanità e di immigrazione, dai decreti Salvini alla Bossi-Fini. Siete voi gli autori delle leggi in vigore. Non basta agitare i problemi; serve lavorare con l'Europa. Le dichiarazioni del presidente von der Leyen sul fatto che l'immigrazione è un problema europeo e non dei singoli Paesi di confine, insieme all'impegno di rivedere il Trattato di Dublino, sono risultati ottenuti dall'Italia. È necessario fare accordi con i Paesi di provenienza, come ha fatto il ministro Lamorgese con la Tunisia. Ricordo che da quel giorno sono stati fatti 1.664 rimpatri. Vanno eseguiti i rimpatri, come ha fatto il ministro Lamorgese. Nei primi otto mesi del 2019 (credo ci fosse un altro Ministro) sono stati fatti 541 rimpatri al mese; negli altri quattro mesi, con questo Governo, sono stati fatti 651 rimpatri al mese, a testimonianza del fatto che non è sulla legalità la differenza tra noi, ma sull'umanità.
2020-12-28	FI	MangialavoriGiuseppeTommasoVincenzo	Eppure, quanto è avvenuto negli ultimi mesi in Calabria ha dimostrato che il disastro della sanità e la responsabilità dello sfacelo della sanità non è dei calabresi, né della classe politica calabrese, ma dei commissari nominati da dieci anni a questa parte dal Governo nazionale
2020-12-28	FI	MangialavoriGiuseppeTommasoVincenzo	Finalmente il Governo, litigioso anche quando c'è da parlare della salute pubblica, ha trovato un compromesso sul nome dell'attuale commissario Longo. Dico subito che ho avuto il piacere di conoscerlo, perché è stato prefetto nella mia città. È un servitore dello Stato, un uomo integerrimo e una figura di assoluto spessore; è un ex superpoliziotto e un ex prefetto che ha dato lustro alle nostre istituzioni. Si prosegue però, purtroppo, sulla strada erroneamente intrapresa anni e anni fa: Longo non ha le competenze necessarie per amministrare un settore delicato come quello della sanità.
2020-12-28	FI	MangialavoriGiuseppeTommasoVincenzo	La sanità è troppo complicata per essere affidata a gente che di sanità non conosce nulla.
2020-12-28	FI	MangialavoriGiuseppeTommasoVincenzo	Nei giorni che hanno preceduto questo dibattito si è sentito di tutto e il contrario di tutto. Non vi è dubbio che la sanità in Calabria abbia avuto una vicenda travagliata, perché le contraddizioni, le difficoltà economiche, il tessuto sociale disgregato, la fragilità della produzione, anche i condizionamenti della criminalità organizzata e i lacci e lacciuoli del passato hanno un peso specifico assolutamente negativo sul presente.
2020-12-28	FI	MangialavoriGiuseppeTommasoVincenzo	Purtroppo la nomina di Longo è frutto dell'ormai storico pregiudizio nei confronti della Calabria, quello stesso pregiudizio per il quale la Calabria non è una questione sociale, politica ed economica, ma resta soltanto una questione criminale e le questioni criminali devono essere risolte obbligatoriamente con l'ausilio delle forze dell'ordine. In effetti, ormai, negli ultimi anni in Calabria non si contano più le nomine di ex generali dei Carabinieri o della Guardia di finanza ai vertici delle istituzioni regionali. Ora abbiamo un ex poliziotto alla sanità, come se non fosse bastato l'ex generale Cotticelli.
2020-12-28	FI	MangialavoriGiuseppeTommasoVincenzo	Siamo di fronte a un clamoroso paradosso: è come se si decidesse di curare una persona che ha ingerito del veleno con altro veleno. È questo che sta succedendo adesso in Calabria e adesso la responsabilità è tutta vostra. Non vi è bastato lo squallido teatrino dei tanti commissari da voi nominati, che hanno rappresentato la sanità in Calabria; al Governo non è bastata la manifesta inconsistenza e/o incapacità del generale Cotticelli, da voi nominato, che non sapeva di dover presentare il piano Covid; non gli è bastato il negazionista Zuccatelli, anche lui da voi nominato, che minimizzava circa l'uso della mascherina.
2020-12-28	FI	MangialavoriGiuseppeTommasoVincenzo	Tutto ciò, com'è stato ricordato, ha portato a dieci anni di commissariamento, con risultati tutt'altro che edificanti. L'approccio dei commissari - mandati dal Governo e non dalla gente calabrese - è stato, nella migliore delle ipotesi, ragionieristico e ciò senza considerare che la salute, com'è noto, è un diritto non solo costituzionale, ma che rientra fra quelli naturali di ogni essere umano. Questi tagli si sono tradotti in un vero e proprio vulnus, di cui è responsabile la politica, e in un depauperamento dell'offerta sanitaria, che merita la più ampia e profonda censura. È anche vero che il debito della sanità, prima del commissariamento, aveva raggiunto livelli di guardia non più sostenibili, ma l'intervento dello Stato, quello che ancora oggi auspicate, non ha fatto che aggravare la situazione in Calabria, perché nella logica del commissariamento c'è qualcosa che non quadra ed è proprio l'approccio. Da un lato, si operano tagli su tagli, che condannano i pazienti calabresi a una sempre crescente migrazione sanitaria, e dall'altro, in caso di necessità, il sistema sanitario calabrese ha dimostrato debolezze che non gli consentono di affrontare le difficoltà di tutti i malati calabresi. Il giudizio sul commissariamento non può che essere negativo. I commissariamenti, specialmente in un settore delicato come quello sanitario, hanno un senso solo se sono provvisori e preordinati a processi di riforma e sviluppo e invece, nel corso degli anni, non si è assistito a niente di tutto ciò. I vari commissari sono stati espressione di lottizzazioni partitiche, orientate non dal manuale Cencelli, che pure aveva una logica, ma da logiche di potere per il potere, alimentate da partitini e partitoni che fanno dell'incoerenza la loro cifra naturale.
2020-12-28	FI	RizzottiMaria	Il provvedimento al nostro esame ha la finalità di assicurare il rispetto dei LEA e il rispetto di obiettivi economico-finanziari, ma è necessaria una governance con competenze manageriali specifiche per la materia sanitaria, con una visione che non si acquisisce soltanto con una poltrona occupata, ma con una formazione specialistica. A questo punto, non resta che rimarcare tre priorità che dovranno essere perseguite: la prima, coinvolgere tutti i livelli istituzionali (Stato, Regioni e aziende) e superare le conflittualità; la seconda, a fronte dell'assunzione straordinaria di personale, costruire una forte motivazione e un'identità aziendale, orientata agli obiettivi che devono essere comunicati e verificati periodicamente (naturalmente, tutti gli emendamenti a questo proposito che abbiamo presentato in Commissione sanità, anche oggi, sono stati respinti); la terza, verificare i fabbisogni, a cui si deve affiancare un sistema di misurazione della performance, con pochi indicatori attendibili e coerenti. Vorrei sottolineare che la Calabria è soltanto la punta di un iceberg nel panorama sanitario del nostro Paese e, alla luce dell'esperienza vissuta e che viviamo della pandemia, sappiamo che la tutela della salute è legata anche alla tutela dell'economia e del benessere di un Paese: altro che redditi di cittadinanza ai mafiosi! E mi permetto di ribadire che i 9 miliardi destinati dal recovery fund alla sanità sono una cosa ridicola, a meno che il Governo non abbia già deciso - bene! - di prendere i 37 miliardi del MES. Per concludere, vorrei evidenziare due aspetti inaccettabili che sono stati volutamente fatti passare inosservati: il primo riguarda il potere che il commissario Arcuri ancora una volta avrà nel gestire fondi pubblici senza essere controllato e senza poter essere accusato di alcunché grazie allo scudo legale che l'emergenza sanitaria gli ha concesso. Ebbene, trovo scandaloso che il Governo continui ad affidare al commissario Arcuri deleghe in bianco praticamente su tutto lo scibile umano
2020-12-28	FI	RizzottiMaria	La gestione commissariale della sanità calabrese va avanti da dieci anni, durante i quali è peggiorata la qualità dei servizi erogati, sono aumentati i viaggi della speranza dei calabresi (ossia la mobilità passiva) e si sono progressivamente visti uno svuotamento e un abbandono degli ospedali e la mancanza di figure importanti come medici e infermieri a causa del blocco del turn over. Dopo dieci anni la strada da seguire doveva essere un'altra. Pochi giorni fa la Corte dei conti, nella sua relazione, ha rilevato che c'è una voragine che si alimenta di anno in anno da oltre dieci anni e che viene colmata con il versamento delle aliquote dai cittadini calabresi che, a fronte dei tanti sacrifici finanziari, non godono di servizi adeguati. Nella relazione la magistratura contabile ricorda di avere da anni rimarcato le patologie della sanità calabrese, che, come dicevamo, non ha approvato i bilanci. Gli ultimi atti ufficiali del bilancio risalgono al 2014. Dieci anni dopo l'adozione del Piano di rientro - cioè a fine 2019 - il disavanzo sanitario è passato a circa 225 milioni di euro. La magistratura contabile ricorda che il punteggio dei LEA tradisce ancora numerose anomalie ed evidenzia che il disavanzo sanitario, a differenza di quello accumulato da un Comune, non mette in pericolo i livelli dei servizi pubblici di un territorio, ma pregiudica la realizzazione dei livelli essenziali di assistenza per tutti gli abitanti di una Regione, mettendo in pericolo la tutela del diritto alla salute dei calabresi. Alla luce di questa relazione impietosa, mi chiedo quale sia stata la ratio che ha portato non solo a rinnovare il commissariamento, ma addirittura ad aumentarne i termini a ventiquattro mesi. Bisognava avere fiducia e scommettere sul Governo regionale e sui cittadini, ma, forse, essendo un Governo di centrodestra - che vincerà nuovamente le prossime elezioni - il Governo nazionale vuole accentrare tutto il potere e le poltrone disponibili. E pensare che il 13 settembre il presidente Jole Santelli aveva inviato una lettera accorata al Governo nella quale chiedeva proprio di potersi occupare lei dell'emergenza. Evidentemente, però, il Governo, come al solito, ha fatto orecchie da mercante.
2020-12-28	FI	RizzottiMaria	Signor Presidente, il cosiddetto decreto Calabria- bis rappresenta la palese sconfitta delle politiche commissariali attuate negli ultimi anni e la decisione del Governo di adottare l'ennesimo decreto-legge si pone, a mio avviso, in palese contrasto con i principi costituzionali più volte ribaditi dalla Consulta. Quest'ultima, nel pronunciarsi, con la sentenza n. 233 del 2019, sulla costituzionalità relativa al primo decreto Calabria, ha affermato che il provvedimento normativo d'urgenza costituiva un intervento normativo non ordinario, ma appunto straordinario, che si proponeva di affrontare con determinazione e rapidità il tentativo di traghettare la sanità calabrese verso la normalità, dotando il commissario ad acta di poteri per l'attuazione degli obiettivi del Piano di rientro e soprattutto per rimuovere la sistematica violazione degli obblighi derivanti dai principi della funzione pubblica, la gestione del personale fuori controllo e le diverse divergenze tra vertici politici regionali e struttura commissariale, con il risultato di una griglia dei LEA peggiore di ogni altra Regione. Tali presupposti non sarebbero serviti a nominare un nuovo commissario, atteso che la Regione Calabria, a seguito delle elezioni del 2020, ha intrapreso un percorso virtuoso, volto a ricondurre la gestione del servizio sanitario regionale a canoni di efficienza ed efficacia. Per questo motivo, l'emanazione di un nuovo decreto-legge ha leso gravemente le competenze regionali in termini di salute, le quali vengono violate non solo temporaneamente ed eccezionalmente contratte in ragione della pregressa inerzia regionale o comunque del non adeguato esercizio di competenze, come affermato dalla sentenza della Corte costituzionale. Nelle ultime settimane abbiamo assistito a un teatrino inverosimile connesso alle nomine di un commissario. In Calabria c'era già un professionista, voluto dalla presidente Jole Santelli, alla quale rivolgo un pensiero commosso, perché oggi compirebbe cinquantadue anni.
2020-12-28	LN	CantuMariaCristina	L'emendamento 6.0.1, da noi promosso, avrebbe dato l'avvio a questo processo riformatore che avrebbe previsto l'utilizzo degli ospedali di alta specialità, di ricerca a missione traslazionale nell'ambito della biomedicina, andando a concretizzare quel concetto di sussidiarietà solidale in sanità indispensabile all'ammodernamento dell'intero nostro sistema
2020-12-28	LN	CantuMariaCristina	Signor Presidente, ci sembrava che fosse un'opportunità da cogliere in nome di quella sempre tanto invocata - e nella sostanza sempre rifiutata - collaborazione istituzionale tra maggioranza e opposizione per il superamento delle carenze più rilevanti di un provvedimento che, non avendo nulla di ideologico, poteva essere occasione ideale per accogliere il nostro contributo di portata strategica e programmatica per la costruzione della strada maestra idonea a traghettare la sanità della Calabria dall'arretratezza - causata da oltre dieci anni di commissariamenti - al futuro, cambio di paradigma irrealizzabile, se non si investe in formazione specialistica multidisciplinare in grado di frenare la mobilità sanitaria dei cittadini calabresi anche per semplici interventi ordinari verso Regioni di confine e non solo nell'area oncologica e dell'elevata complessità. Perché se si finalizzano le risorse solo all'assunzione di personale, senza dotarsi dei necessari supporti tecnologici e formativi - da qui l'esigenza del second opinion supporting specialistico e della telemedicina - e senza superare l'imbuto formativo con i nuovi modelli contrattuali di formazione e di praticantato specialistico, non si otterranno mai i risultati che nelle intenzioni vengono dichiarati.
2020-12-28	M5S	AuddinoGiuseppe	Per questo motivo è necessario che il commissario, come il decreto-legge Calabria- bis prevede, sia messo in condizione di circondarsi di un gruppo di collaboratori e di creare un proprio staff. Questo prevede il decreto-legge che ci apprestiamo a votare, perché permette al commissario di avvalersi del supporto di Agenas (fino a 25 collaboratori), così come della possibilità di servirsi della collaborazione della Guardia di finanza, nonché dell'Agenzia delle entrate. Tutti elementi positivi, per cui mi chiedo come mai qualcuno decida di non votarlo. Sarà un percorso lungo, difficile, forse anche pericoloso per gli interessi che andrà per forza di cose a toccare. Ma è un percorso necessario, cari colleghi, e obbligato, per restituire alla mia terra dignità e diritto costituzionale alla cura. Al contempo, si dovranno punire i responsabili dello sfascio. Sarà anche un percorso necessario per restituire dignità a quei medici, a quei bravi medici, a quegli infermieri e a quei paramedici che in questi anni difficili (Covid compreso) hanno continuato a lavorare in Calabria e vi sono rimasti, spesso nonostante tutto e nonostante la politica. Si tratta di lavoratori che, anche fuori da ogni gratificazione amministrativa o di carriera, hanno mantenuto e mantengono tuttora in piedi quello che ancora di buono offre il servizio sanitario regionale calabrese. Uomini e donne di buona volontà, che fanno il proprio dovere semplicemente perché è giusto farlo. Prima di ogni ulteriore considerazione, cari colleghi, tutti noi però dovremmo innanzitutto ricordarci di quelli che hanno tenuto in piedi, come meglio potevano, questo Sistema sanitario regionale. Sì, perché la politica in passato è stata assente nella garanzia dell'assistenza, ma è stata presente dove non doveva: nell'assegnazione delle nomine. Per questo ogni intervento della politica, quella a cui mi piace appartenere, deve iniziare innanzitutto con una richiesta di scuse: scuse per non esserci stata; scuse per aver permesso che tutto ciò accadesse; scuse per non essere stata efficace. Adesso bisogna invertire la rotta. La nomina del commissario Guido Longo non è certamente la conclusione bensì l'inizio di un percorso nuovo, che dovrà portare alla restaurazione di fatto di un sistema sanitario regionale degno di questo nome. Sarà un percorso lungo, come ho detto, e probabilmente non mancherà chi cercherà di sabotarlo, per mantenere il vantaggio del proprio status quo, ma questo percorso deve iniziare ora, subito e, cari colleghi, dovrà proseguire come obiettivo di medio termine, al di là dell'orientamento politico di chi governa o di chi governerà la Regione, come ho già detto nel mio precedente intervento in quest'Aula, con un supporto costante del Governo, che vada anche oltre la vita di questa legislatura, se necessario. Il Governo non si è tirato indietro, demandando ad un commissario la soluzione, unica e straordinaria, di un'emergenza tanto grave. Infatti, all'articolo 7 è previsto che il commissario invii ogni sei mesi una relazione sullo stato di attuazione delle proprie misure al Ministero della salute, al Ministero dell'economia e delle finanze e al Presidente della Regione. Questa sinergia dovrà insegnarci molto e dovrà essere una condizione condivisa da tutti, dai politici di oggi e di domani, perché i cittadini da curare non sono dell'uno o dell'altro schieramento, ma bisognosi di cure e basta. In quanto tali, la politica che li rappresenta deve garantire loro una giusta possibilità di curarsi all'interno della propria Regione. C'è di più, cari colleghi: all'articolo 6 vi è anche il contributo di solidarietà per il Servizio sanitario regionale, per il triennio 2021-2023, condizionato però alla presentazione e all'approvazione del programma operativo di prosecuzione del piano di rientro. Questa è un'altra ottima notizia, ma non è solo una questione di fondi, colleghi, perché bisognerà spendere bene. Non si tratta solamente di destinare maggiore denaro a uno specifico sistema sanitario regionale, ma di ricostruire un intero corpo amministrativo, un sistema che permetta innanzitutto una rendicontazione efficace e veritiera dei fondi spesi e dei rimborsi ai servizi. Il tempo della contabilità orale è finito: lo dico in quest'Aula, affinché tutti ascoltino bene, anche dalle mie parti. Onorevoli colleghi, nel pieno della pandemia non è poi ammissibile né accettabile che ci siano interi presidi ospedalieri incompleti o vuoti, perché mai collaudati, mentre c'è chi pensa di costruirne altri. Costruire soltanto per costruire - e non per curare - non è accettabile. Quante volte il nostro Paese è stato colpito da questo malcostume (se non proprio reato)? Eppure, i cittadini calabresi non possono più aspettare: hanno già aspettato tanto, troppo, e chi non ha potuto farlo è andato via. Per questo motivo, interveniamo da subito, con il decreto-legge in esame, con le assunzioni in deroga del personale medico, sanitario e socio-sanitario. L'emergenza amministrativa non può e non deve far passare in secondo piano quella sanitaria. Così, mentre da un lato si mette mano alla gestione finanziaria, dall'altro non aspettiamo oltre e da subito mettiamo in campo forze ed energie nuove, che possano sostenere la popolazione in questo momento difficile e che dovranno essere il personale sul quale ricostruire la nuova assistenza sanitaria regionale. Separiamo il disavanzo dalla gestione della sanità e curiamo i nostri padri, i nostri nonni e i nostri figli in Calabria, garantendo i livelli essenziali di assistenza (LEA). Chiedo al signor Presidente se posso avere ancora trenta secondi di tempo, per concludere il mio intervento. La gente comune in corsia non incontrerà il commissario regionale, ma dovrà trovare un infermiere nuovo, dovrà vedere un cardiologo in più o un consultorio che aggiunge un giorno di ricevimento, perché è stato aggiunto un nuovo assistente sanitario. Questo dovrà vedere la gente e questo è il nuovo che dovranno riscontrare i cittadini rispetto alle gestioni passate. Questo, solo questo, darà alle persone la percezione di una vera inversione di rotta: non i nostri slogan, non le nostre promesse, non le nostre dichiarazioni, ma i fatti. Per questi fatti saremo giudicati e non per quello che avremo detto. Poco fa alcuni colleghi, mi pare del Gruppo Forza Italia, se la prendevano con i commissari e con questo Governo, ma il problema non sono i commissari o questo Governo. Dobbiamo invece capire i motivi per i quali sono stati decisi i commissariamenti, il primo dei quali più di dieci anni fa. Dico forse che bisogna fare una rivoluzione? Forse a qualcuno è sembrato che parlassi di questo, ma non è così. Nessuna rivoluzione, ma c'è bisogno di pura e semplice normalità: quella che chiedono i cittadini calabresi e quella che invoco in quest'Aula, come rappresentante dei cittadini di questa terra, è una semplice e rivoluzionaria normalità; la Calabria ha bisogno di quotidiana normalità. Mi avvio a concludere e ringrazio il signor Presidente per avermi concesso un minuto di tempo in più. Per raggiungere questo obiettivo, non potranno esserci mezze misure o compromessi, non più: per questo, con l'articolo 4 abbiamo anche concesso il potere di scioglimento dei singoli enti, in caso di manifesta incapacità gestionale, ma continuando a erogare servizi sanitari, per garantire i LEA. La Calabria ha sofferto troppo. Adesso dev'essere la politica a rimediare a questi errori; dev'essere la politica, quella alta, a dimostrare che nelle terre segnate dalla criminalità lo Stato c'è. Questo Governo c'è: non abbandona la Calabria e non l'ha abbandonata neanche prima. Per questo motivo, onorevoli colleghi, è importante votare convintamente, perché la posta in gioco è importantissima, in quanto costituita non solamente dal ripristino di un disastrato sistema sanitario, ma anche dal senso stesso della presenza dello Stato. Sono in gioco, nella mia terra e non solo, giustizia ed equità, perché nel disordine e nel disservizio la malavita e il malaffare prosperano, barattando il diritto con il favore, l'amicizia con il sostegno e la fedeltà con l'ingiustizia. Dunque, insieme alla democrazia è necessario creare una solida struttura sociale, egualitaria e sicura. Come dico sempre, bisogna certamente osservare la legalità, ma - prima - il senso del dovere morale e della giustizia deve aver formato le nostre coscienze.
2020-12-28	M5S	AuddinoGiuseppe	È evidente a tutti quanto tortuoso sia stato il percorso che ha portato alla nomina del nuovo commissario alla sanità regionale. Non possiamo nasconderlo, onorevoli colleghi: il rinnovo della gestione commissariale è stata una scelta sofferta e difficile, ma ancora necessaria per affrontare una situazione realmente extra-ordinaria, nel senso pieno del termine. Non si tratta di ordinaria amministrazione; non si tratta di rivedere in qualche modo i registri della contabilità (che peraltro, nella ASP cui appartengo, è stata orale per molti anni); non si tratta di riordinare qualche ufficio; si tratta di affrontare lo scandalo degli ospedali iniziati e mai conclusi, di forniture pagate due o più volte (come svelato da inchieste recenti, giornalistiche e giudiziarie), di reparti chiusi a causa di tagli finanziari che riguardano altri Governi, non certo il nostro, ma di chi ha parlato poco fa ed è oggi fra i banchi dell'opposizione.
2020-12-28	M5S	GranatoBiancaLaura	(ore 18,07) ( Segue GRANATO). Tutto ciò indica quanto sia necessaria la vigilanza dello Stato sui sistemi sanitari regionali e quanto è indispensabile che le dirigenze sanitarie vengano assunte non dalla politica, ma in base a concorso pubblico e a criteri meritocratici e non di affiliazione politica. È anche fondamentale rivedere i parametri di assegnazione dei fondi per il finanziamento dei servizi sanitari regionali sulla base non della popolazione pesata, ma anche in funzione delle comorbilità, che sicuramente comportano costi di gestione più elevati. È fondamentale che il Sistema sanitario nazionale possa essere sostenuto attraverso l'impiego di strutture pubbliche a copertura di tutto il fabbisogno. Le strutture private che hanno gestito male le risorse e che rischiano la chiusura perché hanno operato gonfiando le spese a carico del servizio sanitario regionale, se attualmente indispensabili a garantire la continuità del servizio dell'assistenza per alcune prestazioni sanitarie, devono essere pubblicizzate. Questa è la ricetta per uscire dalla drammatica situazione in cui oggi si trova non solo la sanità calabrese, ma la sanità di tante altre Regioni italiane.
2020-12-28	M5S	GranatoBiancaLaura	Signor Presidente, oggi ci accingiamo ad approvare il secondo decreto-legge avente per oggetto la sanità calabrese. La mia terra è sottoposta, purtroppo da oltre dieci anni, al piano di rientro sanitario. Tanti cittadini non riescono ad usufruire del diritto costituzionale alla cura e sono costretti alla migrazione sanitaria, che comporta pure un incremento di spesa e quindi un rischio di sforamento di budget. Purtroppo, ben 300 milioni all'anno del budget sanitario calabrese vanno a finire in altre Regioni per sopperire alle carenze nella garanzia di un sistema sanitario efficiente della Regione Calabria; sistema sanitario che purtroppo è estremamente carente. Si sono avvicendati diversi commissari governativi per gestire la situazione, gravemente compromessa da troppi anni di malagestione. Non a caso ci ritroviamo ben due ASP commissariate per infiltrazioni mafiose, quella di Reggio Calabria e quella di Catanzaro. Non tutti sapranno o ricorderanno che i bilanci di quattro anni dell'ASP di Reggio Calabria sono spariti e sono stati sostituiti da bilanci orali. Non tutti forse sapranno che il commissariamento governativo ha riguardato solo l'aspetto economico-finanziario, ma quello gestionale è sempre rimasto nelle mani della Regione Calabria, ed i Governatori che si sono susseguiti hanno sempre confermato le stesse persone alla guida delle ASP, così come hanno sempre confermato premialità per tutti i dirigenti che, dopo numerosi anni di questa gestione, hanno portato l'indice dei LEA a 136, ovvero ben 24 punti al di sotto delle soglie di accettabilità. Quali sono le principali cause del dissesto? Bisogna risalire alle cause, e non giudicare gli effetti ed attribuire la responsabilità a chi oggi sta cercando di porre rimedio. Il rapporto malato pubblico-privato, per il quale si faceva ricorso a continui sforamenti del budget destinato a strutture private convenzionate con la compiacenza dei dirigenti sanitari e con conseguente contenzioso e nuovi oneri per il bilancio delle ASP; le forniture spesso inutili ed obsolete, pagate fuori da listini di mercato e liquidate anche più volte; assunzioni clientelari da parte dei politici di turno: tutto ciò ha subito una inevitabile battuta d'arresto con il commissariamento governativo, ma ha anche comportato delle restrizioni non indifferenti sul diritto alla cura dei calabresi, che si sono visti improvvisamente aumentare il costo delle prestazioni della diagnostica ed imporre limitazioni nelle prescrizioni (questo è stato un effetto, purtroppo). Oggi per la seconda volta votiamo un decreto per la sanità calabrese. Abbiamo reso la struttura commissariale più incisiva anche nel merito della gestione del servizio sanitario grazie a un suo potenziamento sotto il profilo amministrativo e sanitario. Le precedenti strutture commissariali hanno sempre operato in una sorta di deserto istituzionale e in contrasto con il Governatore di turno, private di qualsiasi supporto da parte del dipartimento della salute della Regione Calabria. Pertanto, un solo commissario, anche quando supportato tecnicamente da un subcommissario con il precedente decreto Calabria, non è mai stato sufficiente a prestare soccorso al disastrato sistema sanitario calabrese perché ci sono dei vincoli costituzionali entro i quali chiaramente ci dobbiamo muovere grazie alla riforma del Titolo V del 2001. Adesso il commissario sarà supportato da una struttura fino a tre commissari, altri subcommissari, da un contingente minimo messo a disposizione dalla Regione Calabria di altri 25 elementi, più il supporto del personale dell'Agenas. È stata data disponibilità a effettuare un piano assunzionale sanitario e socio-sanitario straordinario per cui è stato stanziato un budget di 12 milioni di euro all'anno a partire dal 2021 da destinarsi alla nostra Regione. Inoltre, per il piano di rientro sono stati stanziati altri 180 milioni per i debiti certificati, ma non so quanti sono quelli non certificati a causa dei bilanci mancanti e speriamo che il commissario adesso venga a capo di questo groviglio inestricabile.
2020-12-28	M5S	MarinelloGaspareAntonio	Signor Presidente, Governo, cari colleghi e colleghe, questo provvedimento è il passo seguente al primo decreto Calabria del nostro ministro della salute Grillo per rilanciare il servizio sanitario della Regione. È inutile nasconderlo: i cittadini della Calabria da troppi anni stanno subendo un'offerta dei servizi socio-sanitari di livello non accettabile. Quindi mettere il focus su questa situazione non è soltanto necessario, ma assolutamente doveroso per Governo e Parlamento. È un momento delicatissimo per il Paese: l'emergenza Covid ha messo a nudo con violenza tutte le fragilità del nostro Sistema sanitario nazionale. Quindi non possiamo più perdere tempo; bisogna intervenire con misure straordinarie, concrete e risolutive. Il decreto-legge oggi in discussione al Senato va in questa direzione; sia le ragioni che gli obiettivi sono assolutamente condivisibili. Ritengo pertanto che questo decreto-legge vada oltre la Calabria e rappresenti anche un gesto di grande attenzione per tutto il Sud Italia. Io vengo dalla Sicilia, precisamente da Sciacca, dove ho esercitato la professione medica per trentatré anni, precisamente nel pronto soccorso dell'ospedale della mia città. Conosco quindi molto bene tutte le disfunzioni e le criticità, perché le ho vissute sul campo e le ho condivise ogni giorno e ogni minuto con i pazienti, che troppo spesso, nonostante i nostri grandi sforzi come personale medico, si sono trovati di fronte a situazioni inaccettabili, causate da evidenti falle del nostro sistema sanitario. Noi tutti siamo impegnati per dare una migliore sanità al nostro Paese e ai cittadini italiani. In questi mesi infatti abbiamo approvato un notevole numero di decreti di importanza straordinaria per il settore sanitario, con due obiettivi di fondo: ridare centralità al Servizio sanitario pubblico con una serie di ingenti investimenti e caratterizzare l'assistenza socio-sanitaria con un principio di fondo, ovvero la territorialità. Questo considerevole impegno istituzionale è iniziato ben prima dell'arrivo dell'emergenza Covid, segno evidente di quanto la sanità italiana avesse bisogno di una profonda riforma, all'insegna dell'innovazione e del maggiore ascolto dei principali bisogni del cittadino. Da troppe parti, infatti, si levava forte la necessità di radicali trasformazioni, a partire dai nostri ospedali pubblici, ormai non più sufficienti ad assecondare tutti i bisogni sanitari, passando per il personale medico e infermieristico, in cronica carenza di risorse umane, per finire con gli inadeguati supporti tecnologici, fermi da decenni. Il nostro Servizio sanitario nazionale, enorme e storica ricchezza del nostro Paese, ha subito così un certo rallentamento negli ultimi anni. Era quindi assolutamente necessario ed indispensabile - e lo è ancora - uno scatto in avanti, a cominciare proprio da qui, dal cuore delle istituzioni, ovvero da quel luogo dove devono essere concepite ed approvate le riforme legislative, che possano consentire ai servizi territoriali di uniformarsi verso livelli più adeguati ai reali bisogni sanitari della cittadinanza. È quello che da tempo stiamo facendo, anche con il decreto-legge oggi al nostro esame, a cui vai il nostro pieno e convinto appoggio. Certamente questo vento di riforme in campo sanitario dovrà continuare, se possibile, con ancora più forte condivisione. Tra le misure da evidenziare c'è la previsione che il Ministero della salute possa autorizzare il commissario ad acta ad adottare un piano di assunzioni straordinario di personale medico, sanitario e socio-sanitario, anche per il settore dell'emergenza e urgenza, facendo ricorso innanzitutto agli idonei delle graduatorie in vigore, con una spesa di 12 milioni di euro annui, a decorrere dal 2021. Sappiamo che negli ultimi dieci anni sono stati fatti tagli alla sanità per 37 miliardi di euro. Sappiamo che il MoVimento 5 Stelle, da quando è arrivato al Governo, ha invertito questa rotta, sappiamo che nell'ultimo anno abbiamo stanziato quasi 12 miliardi di euro, ma sappiamo anche che la sanità, con la riforma del Titolo V della Costituzione, è in mano alle Regioni. Si tratta di un modello che ha mostrato tutti i suoi limiti e che andrà ripensato già in questi prossimi mesi, con una profonda riflessione, che dovrà comunque coinvolgere tutte le parti, ovvero il Governo, il Parlamento, le stesse Regioni, gli enti territoriali e locali e le parti sociali. Sarà quindi necessaria una concertazione vasta e diffusa, affinché si arrivi a un modello di Servizio sanitario veramente a misura di cittadino e delle sue fragilità. Questo sarà il vero salto di qualità da compere, evitando la frammentazione dei servizi e il disorientamento dei pazienti, puntando invece ad una ottimizzazione delle risorse economiche. Per fare questo, in primis, si dovrà ridurre l'ospedalizzazione, laddove non necessaria, puntando altresì ad una ricerca scientifica, che possa usufruire di finanziamenti più importanti e ad una prevenzione sanitaria che possa svilupparsi attraverso strumenti sempre più avanzati e moderni. E ancora, si dovrà puntare ad un'assistenza al paziente, che inizi dalla sua abitazione, ovvero dal luogo più caro e confortevole, in un percorso completo, che possa svilupparsi partendo dal medico di base, evitando così inutili trasferimenti in ospedale, che sottopongono il paziente e i familiari ad uno stress, che sicuramente comporta negative ripercussioni a livello psicofisico. Questa fondamentale esigenza è stata pienamente raccolta in questa legislatura, con importanti misure nel segno della concretezza e dell'ascolto dei bisogni della collettività. Ad esempio, nel decreto-legge rilancio, il Governo ha previsto l'assunzione di 9.600 infermieri, istituendo la figura dell'infermiere di famiglia, ma non tutte le Regioni hanno provveduto a queste assunzioni. Non parlo degli infermieri di famiglia a caso, perché proprio per istituire questa figura ho ritenuto quanto mai utile e opportuno presentare uno specifico disegno di legge. Adesso che il Governo è intervenuto, è necessario però che questi infermieri entrino davvero a far parte dei Servizi sanitari territoriali, su cui noi del MoVimento 5 Stelle insistiamo da anni. La sanità del futuro si dovrà basare sulla medicina territoriale, per alleggerire gli ospedali e fare in modo che ci si rivolga ai nosocomi solo per le emergenze e le malattie, che davvero necessitano di un ricovero. Questa è la grande sfida che ci aspetta e che siamo pronti a raccogliere.
2020-12-28	PD	BiniCaterina	Ad oggi non è così: ce lo dobbiamo dire. Lo vediamo tutti, e non solo in Calabria, dove però vi è una situazione particolare, relativa non solo a un elemento di conti della sanità che non funzionano e a una questione di scarse risorse, umane e non (ma, appunto, con riferimento a tutto l'efficientamento di cui ci sarebbe bisogno); ma c'è anche un elemento, che non si può sottacere in quest'Aula, che vede una connessione non positiva tra il mondo politico, quello della sanità calabrese e infiltrazioni malavitose. Lo abbiamo visto più volte, in questi anni, ricorrere anche nelle cronache nazionali. È un elemento che, secondo me, deve spingere e portare al commissariamento esterno. Più ci sono elementi di natura, di concomitanza e di relazioni strane nel territorio, più è importante che venga qualcuno che ha una terzietà per poter gestire i conti e le situazioni.
2020-12-28	PD	BiniCaterina	C'è bisogno di restituire dignità ai cittadini calabresi che non hanno un colore politico. Non bisogna farne una questione politica, ma bisognerebbe provare tutti - con la dovuta collaborazione istituzionale, in cui il Governo deve fare la propria parte in relazione con gli altri enti e le altre istituzioni - a restituire alla Calabria la sanità che merita. Questo è l'elemento fondamentale per cui ci sentiamo di sostenere questo decreto-legge.
2020-12-29	FI	CaligiuriFulviaMichela	Ancora, questo è stato fatto senza tenere in conto il deficit sanitario, creando inoltre, a causa del blocco del turnover, una carenza strutturale di personale sanitario. La Calabria, ad oggi, è una regione fanalino di coda in tutta Europa, in cui i livelli essenziali di assistenza non possono essere garantiti, come detto da tutti noi. La conseguenza di questa situazione è una mobilità passiva di 320 milioni di euro all'anno, trend purtroppo sempre in crescita. Coloro i quali non sono nelle condizioni economiche di potersi permettere trasferte (e ce ne sono veramente tanti), continuano invece a subire lunghe liste d'attesa per le visite specialistiche, nonché le precarie situazioni degli ospedali, talvolta non a norma e non in grado di accogliere tutti. Piuttosto che ritrovarsi a esaminare un ulteriore decreto-legge, ci si sarebbe aspettati di avviare insieme un percorso condiviso, volto a limitare, o del tutto eliminare, lo strumento del commissariamento, che al contrario è stato nel tempo irrigidito e ampliato, attraverso l'istituzione di un supercommissario, che, seppur con un curriculum di tutto rispetto (mi riferisco al prefetto Longo), non potrà garantire il cambiamento richiesto dai miei concittadini: il diritto alle cure nel proprio territorio. Colleghi, non dobbiamo dimenticare che, senza salute, tutto è niente. La situazione che stiamo attraversando ha contribuito a confermarlo e ci ha aperto gli occhi, facendoci comprendere che non importa chi siamo e cosa abbiamo fatto nella vita: di fronte ai problemi che riguardano la salute, siamo tutti uguali, condividiamo le stesse ansie e preoccupazioni, siamo tutti impotenti e dobbiamo totalmente affidarci nelle mani di altre persone e fidarci di un sistema, quello sanitario, che determinerà le nostre sorti. Prevedere per altri due anni il commissariamento in Calabria con la sola logica di rientro del debito, peraltro anch'esso fallito, continua a essere uno smacco, anche nei confronti del personale medico e infermieristico, che continuerà a lavorare privo dei macchinari, dei medicinali e del personale di cui si ha necessità. Il precedente decreto è stato tanto voluto dai colleghi del Gruppo MoVimento 5 Stelle per salvare la gestione sanitaria calabrese. In realtà, ci ha condannati ad altri mesi (prima diciotto, ora ventiquattro) di gestione manageriale, orientata verso la semplice e cinica volontà di rientrare nel debito, senza tra l'altro raggiungere l'obiettivo. Se in altre Regioni, in molto meno tempo, si è riusciti, tramite il sistema dei commissari, a recuperare il debito e ristrutturare la sanità, è evidente che in Calabria tale sistema non funziona. Alla luce di questi presupposti, nonché dell'evidente situazione attuale, che mostra una Regione indebitata, priva delle strutture necessarie per garantire i livelli essenziali di assistenza, amministrata da undici anni dai commissari imposti dai vari Governi senza alcun minimo coinvolgimento della Regione, violando con estrema noncuranza la Carta costituzionale, chiediamo di non passare all'esame degli articoli. Il commissariamento ha fallito la sua missione, condannando la mia terra a non avere un'offerta sanitaria degna di un Paese occidentale. È il momento che il Governo se ne assuma la responsabilità, che rimetta nelle mani delle istituzioni calabresi la gestione della salute dei suoi cittadini. Oltre a stimare il debito della nostra sanità, stimeremo anche il vostro nei confronti dei calabresi, che sarà irreparabile.
2020-12-29	FI	CaligiuriFulviaMichela	Per questo motivo, la proposta di non passare all'esame degli articoli NP1 che abbiamo presentato pone all'attenzione dell'Assemblea un tema davvero serio, riguardante il rispetto di alcuni tra i più importanti principi dettati dalla nostra Costituzione. In effetti, signor Presidente, siamo ancora alla ricerca dei presupposti legislativi e costituzionali su cui il decreto-legge in esame si basa, visto che sostanzialmente non fa altro che imporre il proseguimento senza soluzione di continuità, per ulteriori due anni, degli effetti del commissariamento ad acta della sanità calabrese. Come già detto dai miei colleghi, di fatto sono ben undici anni che lo Stato in Calabria esercita l'intera competenza in materia di tutela della salute, quasi a renderla esclusiva, espropriando completamente la Regione di ogni funzione e potere, finanche normativo, in violazione dell'autonomia legislativa regionale. Il decreto-legge in esame prevede l'attuazione di misure speciali così pervasive per l'ordinamento di un ente regionale, quale appunto il commissariamento, che impongono necessariamente una durata delimitata nel tempo, proprio in virtù della sospensione di alcuni tra i più importanti princìpi costituzionali. Tale consapevolezza era evidente anche nella relazione illustrativa che accompagnava il primo decreto Calabria, il n. 35 del 2019, nella quale si giustificava proprio la disapplicazione dei dettami costituzionali con il limite temporale allora fissato a diciotto mesi. Nell'attuale decreto vengono descritte le disposizioni urgenti volte a portare avanti gli obiettivi previsti nei programmi di prosecuzione del piano di rientro. Tali interventi si configurano come provvedimenti straordinari, con i quali si intenderebbe accompagnare, come diceva anche il vice ministro Sileri, la sanità calabrese verso situazioni amministrative normali. Ora, pensare di proporre tramite un ulteriore decreto-legge il prolungamento dell'originario termine di diciotto mesi di ulteriori ventiquattro è una palese violazione del principio di leale collaborazione di cui all'articolo 120 della nostra Costituzione, in base al quale i diversi livelli di Governo devono cooperare fra loro. È vero, il dettato costituzionale, in alcuni specifici casi di inadempimento, prevede che il Governo possa sostituirsi ad organi della Regione e dei Comuni, attribuendo però a una legge ordinaria la definizione delle procedure, proprio in virtù del pieno rispetto del principio di sussidiarietà. Bisogna invece constatare come nel decreto-legge in esame non vi sia alcuna traccia, né tantomeno riferimento specifico, ai criteri di cautela fissati in materia di autonomia delle Regioni. Al contrario constatiamo ancora una volta che, tramite i provvedimenti straordinari, il Governo ha deciso di delegare un commissario ad acta e i subcommissari a gestire di fatto tutta la sanità calabrese, dagli ospedali al personale, dall'assistenza farmaceutica alla prevenzione, e ovviamente alla nomina dei manager sanitari, che dovranno dare attuazione alle direttive governative. Questo senza tenere minimamente in conto l'evidente fallimento dello strumento commissariale, il quale in undici anni ha contribuito a peggiorare l'assistenza sanitaria in Calabria, senza ridurre il debito, che - ricordiamolo - nel 2010 è stato stimato intorno ai 150 milioni, mentre oggi non siamo ancora in grado di stimarlo.
2020-12-29	FI	CaligiuriFulviaMichela	Tornando al tema oggetto della seduta, il destino vuole che proprio in questi giorni si parli di Calabria e che se ne debba parlare per uno degli aspetti che più ferisce il cuore di ogni cittadino calabrese, ovvero la sanità, che versa in condizioni disperate, nonostante lo Stato ne eserciti il controllo da oltre dieci anni.
2020-12-29	FI	PerosinoMarco	Il parere dell'Ufficio parlamentare di bilancio dice che l'aumento del PIL, che voi ipotizzate nel 6 per cento, in realtà sarà almeno di un punto inferiore, e io aggiungo che probabilmente, invece, la diminuzione di quest'anno non sarà 9, come previsto, ma, purtroppo, qualcosa in più. Sempre il parere dice che è parzialmente indefinita la struttura del bilancio: non c'è un equilibrio tra le voci e c'è incertezza. Inoltre, gli 88,5 miliardi del recovery fund di cui parlate perché siano utilizzati per il meccanismo della sostituzione hanno limiti temporali, quindi l'Ufficio parlamentare di bilancio vi invita a stare attenti sul come e quando potrete usarli. Ancora, la retroazione fiscale come fonte di copertura 2022-2023 è incerta e scorretta (andrebbe a finanziare la riforma fiscale); eventualmente gli utili derivanti da manovre fiscali da investimenti vanno nel bilancio a rendere quella omogeneità e quella maggior definizione di cui si è rimproverati. Sono 40 miliardi di deficit, ma sono 73,6 di fabbisogno; gli scostamenti sono a parte. Gli scostamenti sono già 108 e abbiamo altri 20 miliardi in vista. Avete fatto, tutti voi al Governo in questi anni - e noi opposizioni siamo stati costretti a dire no, salvo che sugli scostamenti per collaborazione e concretezza - un eccesso di normazione. Nei decreti-legge che si sono succeduti ci sono volumi di disposizioni anche in contraddizione e di difficile attuazione. Sul 110 per cento ho sentito prima da un collega che proporrete una proroga ulteriore perché giugno 2022 non basta; bisogna andare almeno a fine 2023, altrimenti non parte - ve lo dico come constatazione, riporto le idee degli operatori del settore - ed inoltre, va semplificato. Avete fatto tanti rinvii, però le cartelle fiscali prima o dopo arriveranno e, a mio avviso, l'Agenzia delle entrate scalpita - e anche troppo - nelle dichiarazioni. Andrebbe in qualche modo tacitata con un provvedimento. Il blocco degli sfratti al 30 giugno, già citato dal collega Caliendo, mi fa pensare che ce l'abbiate comunque con i proprietari di casa, che hanno investito e non hanno rubato gli alloggi o gli investimenti immobiliari. Il divieto di licenziamento lo pagheremo caro, purtroppo, dopo il 31 marzo. La lotteria degli scontrini e il cashback - l'ho detto altre volte, ma magari sono una vox clamantis in deserto - sono diseducativi e profondamente sbagliati. Anche l'Europa lo ha detto sul cashback, ma l'Europa la ascoltate quando volete, e quando non vi interessa, non la sentite. Perché ci deve essere un costo di miliardi a carico dello Stato per fare cashback quando uno può pagare come gli pare? Se poi vuol pagare con la carta di credito fa benissimo. Non ho mai capito l'abrogazione della tassa sui money transfer; proprio non sono riuscito a capirne l'essenza. Qualcuno ha detto che favorisce qualche tipo di mafia che trasporta i soldi all'estero. Si parlava di mafia nigeriana, ma, magari, sono illazioni di certi giornali. I 1.000 euro per i sistemi di filtraggio dei rubinetti vanno nelle agevolazioni per le ristrutturazioni; sull'acqua ci sarebbe molto da dire, ma forse conta un'opera educativa. Nel 2021 avremo minori entrate; non lo so, ma spero che abbiate tenuto conto delle calo delle accise su benzina, gasolio e prodotti petroliferi, perché nel 2020 ci sono stati meno consumi. Ricordatevi inoltre che le addizionali regionali e comunali sull'Irpef, assieme ad altre entrate comunali, come gli oneri di urbanizzazione, avranno una riduzione fortissima e lo Stato dovrà ristorare gli enti locali per sostenerli. Nella politica industriale predomina il concetto di nazionalizzazione, come ha detto prima un collega; mi astengo dal commentare le questioni del Monte dei Paschi o della Whirlpool, che però chiude (le avete dedicato mesi, dicendo che avreste risolto il problema). I ristori hanno importi troppo bassi, che non risolvono nessun problema; dovevate chiedere istruzioni alla Merkel, quella che vuole comandarci: ha indennizzato tutti di tutto il fatturato che hanno perso, però poi comanda in Europa e comanda anche su di noi, ma i vaccini li acquista in proprio. Leggo di 800 milioni al Parlamento per esigenze indifferibili decisi dalla Camera: c'è l'assalto alla diligenza. Un collega parlava dei problemi dell'alluvione; ebbene, credo che nella scrittura del decreto-legge che varerete per correggere quel problema contabile di cui si è parlato prima potreste anche decidere che quegli 800 milioni, invece di essere destinati all'assalto della diligenza con il bonus occhiali, smartphone, cargo bike, coltelli per i cuochi, possano andare per l'alluvione (il mio è un suggerimento). Infine, come avevo già detto un'altra volta con umiltà, quando il presidente Mattarella, in occasione del discorso del 31 dicembre, ma anche il presidente Conte parlano agli italiani, lo facciano chiaramente: siamo in difficoltà, abbiamo problemi serissimi, forse abbiamo anche sbagliato, lo si può riconoscere, però vi chiediamo un sacrificio per efficientare al meglio la sanità, per portare a termine la vaccinazione e per gestire qualsiasi nuova ondata della pandemia - ma ci auguriamo non ve ne siano - perché vogliamo ripartire. Per ripartire però bisogna far partire i lavori pubblici, se vi mettete d'accordo tra di voi, visto che tutte le volte che c'è da votare qualcosa sul treno ad alta velocità (TAV) succedono pasticci. Inoltre, visto che il recovery fund a me sta a cuore, suggerisco al Vice Ministro e al Sottosegretario un articolo del quotidiano «Italia Oggi» del 15 dicembre, in cui si dice che per l'esperto di fondi europei Del Monaco (prodiano) il saldo per l'Italia sarà negativo, quindi le liti nel Governo sono sul nulla. È stato pubblicato su «Huffington post» e «Italia Oggi» lo riporta dicendo che con il sistema del recovery fund ci perderemo e questa è una mia convinzione. In conclusione, bisogna produrre in Italia: il manufatturiero, che era ed è forte, non va ammazzato; l'agricoltura deve difendere i nostri interessi, i nostri prezzi e non perequare ad Est; la Gran Bretagna lo farà del 2021. Sono necessarie poche norme, semplici e chiare: anno bianco fiscale, come dice Forza Italia, allora avremo più entrate e più occupazione
2020-12-29	FI	SiclariMarco	Questo decreto non funzionava, non funziona e non funzionerà. Il Governo vuole convincere i calabresi che si sta andando nella direzione giusta, ma i calabresi hanno compreso, oramai, che si trova sullo stesso tapis roulant di undici anni fa: dice di andare avanti, ma rimane sempre fermo. Non ha mai tracciato la rotta da seguire veramente per raggiungere il traguardo tanto atteso dalla Calabria. Questo decreto rappresenta non una cura per la sanità calabrese, ma un palliativo per distrarre i cittadini dal loro dolore, provocato dall'assenza dello Stato. In ultimo, per quanto riguarda il decreto Calabria, saluto con stima il dottore Longo, servitore dello Stato che - permettetemi di dirlo - meriterebbe una medaglia solo per avere accettato l'incarico. Essendo un uomo dello Stato, con grande senso di responsabilità e rispetto delle istituzioni ha detto sì a Conte, sicuramente con la volontà di fare del bene alla Calabria. Come sapete, ho sostenuto che il commissario deve essere un esperto in management e programmazione sanitaria, per riorganizzare il settore ospedaliero, la medicina generale del territorio, l'assistenza domiciliare integrata, la telemedicina. La nostra difesa del diritto alla salute non inizia oggi, ma è iniziata già nel 2018. Il 5 giugno di quell'anno, in quest'Aula, in occasione della presentazione del Governo, abbiamo chiesto la fine del commissariamento. Lo abbiamo chiesto il 14 maggio del 2019, nel corso di una conferenza stampa con Anna Maria Bernini, presentando emendamenti al primo decreto Calabria. Lo abbiamo chiesto anche il 18 giugno di quell'anno, con la prima manifestazione organizzata a piazza Montecitorio a Roma, alla quale hanno partecipato cittadini calabresi, medici e operatori sanitari. Adesso siamo delusi anche noi parlamentari calabresi per l'ennesima occasione persa da questo Governo. Da ultimo, il vostro piano vaccinale non funziona e non funzionerà, perché, se si vuole vaccinare - come da voi annunciato - l'80 per cento della popolazione italiana entro l'inizio del nuovo anno scolastico, cioè entro settembre, significa che occorrono 110 milioni di vaccini per 50 milioni di cittadini italiani. In nove mesi, da oggi a settembre, occorre inoculare vaccini a 400.000 persone al giorno per duecentosettanta giorni. In sostanza, servono 400.000 vaccini al giorno e non 400.000 vaccini a settimana. A proposito di decreto Calabria e del piano vaccinale, considerando che i 21 parametri che misurano l'efficienza della qualità dell'assistenza sanitaria hanno dato esito completamente negativo, significa che nel piano vaccinale deve essere data priorità alla Calabria, perché i cittadini non hanno le strutture dove curarsi e non possono subire l'ennesima umiliazione decretando la zona rossa. Signor Presidente, la prima cosa che faremo, quando saremo al Governo noi del centrodestra, sarà di mettere finalmente la parola fine a questa umiliazione verso i calabresi, verso la Calabria e verso il loro diritto alla salute!
2020-12-29	FdI	RautiIsabella	Vogliamo dire che arriverà a luglio e non a gennaio? Possiamo dire che non sappiamo di quant'è? Al massimo, 250 euro. Vogliamo dire che la quantificazione sarà stabilita al termine dell' iter del disegno di legge delega e dei conseguenti decreti attuativi? Lo vogliamo dire che prima ci deve essere la riforma fiscale? Non vi vendete quello che ancora non avete dato alle famiglie. Insomma, speriamo bene. Intanto, di certo c'è che avete stanziato solo quattro miliardi per la sanità, che continuate a buttare milioni per l'Expo di Dubai, che tanto piace a Di Maio, e che avete rifinanziato il fallimentare reddito di cittadinanza. Vi vantate, poi, della lotteria degli scontrini, quel gioco di Stato che dovrebbe combattere l'evasione fiscale e, intanto, dichiara guerra al contante e traccia le nostre spese. Ancora, avete lanciato il cashback come fosse un regalo di Stato, quando sono soldi nostri. D'altronde, voi siete quelli che, con il decreto Natale, avete deciso che Gesù doveva anticipare di due ore la sua nascita e avete sostituito l'evento Natale con la spettacolarizzazione dell'avvento del vaccino e del V - day.
2020-12-29	FdI	ZaffiniFrancesco	Il 10 dicembre avete approvato un nuovo decreto. Non si capisce bene quale sia il criterio visto che un mese prima potevate, in sede di conversione, modificare quello precedente e almeno non avreste fatto la brutta figura di farlo decadere. Ma ormai vi siete abituati alle brutte figure perché alla fine si fa l'abitudine a tutto evidentemente, anche al vino che sa di aceto a forza di berlo sempre. Così fate voi: avete fatto decadere il primo decreto e ne avete presentato uno nuovo che contiene l'ennesimo esproprio di diritti costituzionalmente garantiti ad una Regione italiana: mi riferisco all'autonomia rispetto alla gestione della sanità. Colleghi, voi sapete che la gestione della sanità per una Regione è ampiamente la prima voce di spesa. Normalmente si aggira tra il 70 e l'80 per cento del bilancio regionale. A che cosa serve una gestione regionale senza la sanità da undici anni? Con quale criterio richiamiamo alle urne gli elettori (quando finalmente deciderete di farlo) quando lo Stato espropria, con un banale decreto, o meglio con il susseguirsi di banali decreti convertiti, letteralmente il 70-80 per cento del bilancio di una Regione? A che serve quell'amministrazione regionale? La storia di questi commissariamenti, peraltro, è assolutamente paradossale. C'è una transumanza sanitaria - perché di questo bisogna parlare, non di mobilità, perché voi trattate i calabresi come pecore - di un calabrese su sei. Un calabrese su sei va a curarsi fuori dalla Regione. Sapete a quanto ammonta la mobilità passiva della Regione Calabria? A trecento milioni di euro ogni anno. È un autentico bancomat per le Regioni del Nord perché i calabresi vanno, ovviamente, nelle Regioni che possono garantire migliori prestazioni sanitarie.
2020-12-29	M5S	CastelloneMariaDomenica	CASTELLONE, relatrice. Oggi parliamo quindi di una sanità che è stata demolita, depauperata, vittima dello smantellamento delle strutture pubbliche e delle piante organiche; una sanità in cui sono stati tagliati i posti letto ospedalieri e non sono state previste strutture di cure primarie e cure intermedie; una sanità in cui le assunzioni clientelari erano la regola; una sanità vittima di un alterato rapporto pubblico-privato a discapito dei cittadini calabresi, che hanno dovuto far fronte ai costi aumentati per tutte le prestazioni sanitarie; una sanità in cui per accedere a prestazioni di qualità i cittadini erano costretti a emigrare in altre Regioni, incidendo in maniera ancora più importante sul bilancio e sui conti regionali, conti in rosso per assenza di bilanci - voglio ricordare come l'Azienda sanitaria provinciale (ASP) di Reggio Calabria dal 2013 al 2017 abbia presentato bilanci orali, che non si capisce bene cosa siano - e per forniture pagate a costi altissimi con le stesse fatture liquidate più volte; una sanità vittima di gestioni manageriali poco oculate, per non dire incompetenti. Certamente, senatore Mangialavori, non è colpa dei cittadini calabresi, che sono vittime di questo sistema. Nel 2019, però, per la prima volta lo Stato è intervenuto a tutela dei cittadini calabresi, per i quali fino ad allora non era stato garantito un diritto fondamentale come quello sancito dall'articolo 32 della Costituzione, il diritto alla salute. Il primo decreto a favore della Regione Calabria è scaduto però il 3 novembre scorso, eppure tutte le criticità perdurano. Per questo c'è la necessità di un nuovo intervento normativo a favore della Calabria, un nuovo decreto-legge con durata biennale (o ridotta rispetto ai due anni, qualora vengano raggiunti in anticipo tutti gli obiettivi previsti). Questo nuovo decreto attribuisce al commissario ad acta individuato nel prefetto Guido Longo - cui tutti facciamo gli auguri di buon lavoro - poteri e mezzi straordinari e mette in campo risorse importanti per raggiungere finalmente la soglia di sufficienza nei livelli essenziali di assistenza. I punti focali di questa norma sono diversi e ne riprendo solo alcuni. Innanzitutto, il rafforzamento della struttura commissariale con subcommissari fino a un numero di tre, con risorse e mezzi straordinari, con il supporto delle agenzie del Ministero della salute, in particolare dell'Agenzia nazionale per i servizi sanitari regionali (Agenas), dell'Agenzia delle entrate e della prefettura. Prevede l'assunzione straordinaria di personale sanitario in deroga ai limiti di spesa, fino a 12 milioni di euro per ciascun anno, attingendo innanzitutto alle graduatorie di idonei e stabilizzando i precari. La norma prevede per la prima volta la verifica degli esiti, dei risultati raggiunti e degli obiettivi, che verranno valutati ogni sei mesi con una relazione sullo stato di attuazione delle modifiche e delle attività dei commissari straordinari di tutti gli enti del servizio sanitario regionale. La norma prevede altresì finalmente i poteri sostitutivi dello Stato in caso di inadempienza della Regione o della sua mancata collaborazione con il commissario ad acta. Infine vorrei riprendere in questa replica alcuni degli spunti che sono stati offerti dagli interventi dei miei colleghi in discussione generale. Il senatore Marinello parlava della necessità di rafforzare l'emergenza-urgenza, sia territoriale sia ospedaliera, di potenziare la medicina territoriale anche con l'istituzione dell'infermiere di famiglia; tutte misure che sono state previste anche in questi mesi per far fronte all'emergenza Covid-19. Condivido con la senatrice Granato la necessità di rivedere i criteri di nomina dei dirigenti degli enti del servizio sanitario regionale, perché abbiamo bisogno che a capo degli enti di tale servizio ci siano persone illuminate, competenti e non debitrici ai politici che le hanno nominate. Condivido con la senatrice Granato anche la necessità di rivedere il rapporto tra Stato e Regioni in ambito di sanità, rafforzando il potere di indirizzo dello Stato centrale, per garantire lo stesso diritto alle cure a tutti i cittadini su tutto il territorio nazionale. Infine, riprendendo alcuni interventi dei colleghi di opposizione, in particolare dei senatori Mangialavori e Magorno, con riferimento alle necessità di prevedere un termine ridotto del commissariamento, vorrei sottolineare che è già previsto nella norma che la durata possa essere inferiore ai due anni nel caso in cui vengano raggiunti tutti gli obiettivi previsti. Riguardo a quanto affermato dalla senatrice Cantù, condivido l'urgenza di intervenire in maniera decisa su una riforma della formazione medica specialistica e, aggiungo, anche dei medici di medicina generale. Ricordo che il Governo ha colmato finalmente l'imbuto formativo che si era creato negli anni in cui non veniva programmata la necessità di specialisti in base al fabbisogno di salute della popolazione. Oggi invece questo avviene, anche grazie alla tecnostruttura che nella scorsa legge di bilancio abbiamo creato tra Agenas e Osservatorio delle scuole di specializzazione. Voglio però sottolineare che quanto detto dalla senatrice Cantù, e cioè che bisogna investire sul reclutamento delle giovani leve, riferendosi ai medici in formazione, non deve significare rendere costoro manovalanza a basso costo, per evitare di assumere personale nelle strutture pubbliche o private, perché per noi la qualità della formazione è al primo posto. Vorrei sollecitare l'opposizione e anche la stessa senatrice Cantù a lavorare insieme al disegno di legge n. 1519, che ormai è incardinato in Commissione sanità da più di un anno, che prevede proprio la riforma della formazione medica post laurea. Infine, riferendomi a quanto detto dalla senatrice Rizzotti, vorrei rilevare che anche io condivido l'esigenza di rafforzare la prevenzione, perché è l'arma più potente che abbiamo per passare dalla medicina di attesa a quella di iniziativa. È l'arma più potente che abbiamo, ad esempio, in ambito oncologico: se infatti i tumori vengono diagnosticati in tempo e trattati in maniera precoce, l'esito è certamente migliore. Vorrei concludere il mio intervento ricordando a mia volta, come hanno fatto alcuni colleghi, la governatrice Santelli, per sottolineare che anche in sua memoria dobbiamo impegnarci tutti, affinché sia garantito ai cittadini calabresi il diritto alle cure.
2020-12-29	M5S	DellOlioGianmauro	Ma torniamo alla manovra. Possiamo dire che per quest'anno è la quarta legge di bilancio, almeno per quanto riguarda lo sforzo di miliardi di euro messi nel piatto: cura Italia, rilancio, rilancio- bis, per 100 miliardi totali, e ora questa legge di bilancio con 40 miliardi circa. Parti delle opposizioni non parlano dei grandi numeri approvati con il disegno di legge di bilancio in esame e preferiscono concentrarsi sulle misure che definiscono mancette, sostenendo che tutta la manovra sia una mancetta. Possiamo veramente definire mancette alcune misure? Magari sì, magari qualcuno dei parlamentari ha presentato e si è visto approvare emendamenti del genere da uno, cinque o dieci milioni di euro. Se lo ha fatto per ingraziarsi i cittadini del proprio collegio elettorale ha fatto una cosa deprecabile a mio avviso, che si tratti di opposizione o anche di maggioranza. Ma, se con quelle cifre si pone rimedio a una situazione che riguarda un ristretto ambito economico che afferisce a una parte della popolazione italiana, io allora non ululerei alla luna, ma guarderei tutto sistema nel complesso. Solo considerando i macrotemi ci rendiamo conto di come questa sia tutt'altro che una manovra di mance e mancette. Essa stanzia infatti 8 miliardi per finanziare la riforma fiscale del 2022, 5 miliardi per la proroga della cassa integrazione, 3 miliardi per l'assegno unico da metà 2021, che a regime diventeranno 5,5 miliardi; ed ancora 3,3 miliardi per la stabilizzazione del taglio del cuneo fiscale; 24 miliardi nel triennio per il Piano nazionale transizione 4.0; un miliardo per l'anno bianco contributivo di autonomi e partite IVA; un miliardo aggiuntivo per il Fondo sanitario nazionale, un miliardo per far fronte la campagna vaccinale con l'assunzione di 3.000 medici e di 12.000 infermieri; 3,7 miliardi nel triennio per la scuola; 1,1 miliardi per il credito d'imposta per il Mezzogiorno, oltre a 6 miliardi nel 2022 per il superbonus e mi fermo alle cifre che superano il miliardo di euro. Altro che mance o mancette! Onestà intellettuale dovrebbe portare ad ammettere che si tratta di interventi corposi e organici che toccano tutte le fasce della popolazione. Con l'assegno unico universale aiutiamo le coppie ad avere figli, cercando di invertire il calo della natalità di cui soffre l'Italia, mentre con l'esonero parziale dei contributi si supportano i piccoli imprenditori autonomi e i liberi professionisti, specie quelli giovani, che sentono in maniera particolare il peso di questa contribuzione. Con i fondi sulla sanità supportiamo ancora di più il sistema della salute in questo Paese. Vorrei ricordare che, a fronte di tagli lacrime e sangue operati nel precedente decennio per circa 37 miliardi, da quando il MoVimento 5 Stelle è al Governo sul settore della sanità sono stati messi 13 miliardi in più
2020-12-29	M5S	PellegriniMarco	Il disegno di legge di bilancio che oggi ci occupa prevede interventi per circa 40 miliardi che, come detto, si aggiungono ai 100 approvati negli scorsi mesi. La nostra azione si è indirizzata sostanzialmente lungo quattro direttrici che riteniamo fondamentali, cioè interventi immediati per affrontare l'emergenza, misure e investimenti mirati per costruire l'Italia del futuro, all'avanguardia nei settori strategici dell'ambiente, della sanità, della scuola e dei servizi pubblici, e poi un pacchetto fiscale che si rivolge ai lavoratori e alle famiglie italiane e norme che garantiscono la protezione sociale delle fasce più deboli della popolazione.
2020-12-29	M5S	PellegriniMarco	Queste direttrici si sono tramutate in alcune misure che passo ad elencare velocemente: la proroga al 31 marzo 2021 del blocco dei licenziamenti e ulteriori dodici settimane di cassa integrazione Covid; conferma fino a giugno 2021 della moratoria sui mutui, prestiti, leasing e della liquidità garantita dal fondo centrale per le piccole e medie imprese e da SACE: 4 miliardi aggiuntivi per la sanità; 24 miliardi in poco più di due anni per rilanciare gli investimenti delle imprese private, con particolare riguardo per i macchinari, i beni immateriali e per la formazione innovativa dei lavoratori. Inoltre vi è lo sgravio al 100 per cento per chi assume donne disoccupate e per chi assume under 35, la conferma di un lungo periodo dello sgravio del 30 per cento dei contributi previdenziali per le imprese del Sud che assumono, e ancora, conferma e stabilizzazione della diminuzione delle tasse fino a 100 euro per i lavoratori dipendenti che hanno redditi annui compresi tra 8.000 e 40.000 euro. Questa è una misura che interessa 16 milioni di italiani. Ricordo ancora l'assegno unico, da luglio del 2021, e questa è una misura davvero importantissima, che sarà erogato per ogni figlio dalla nascita fino al compimento dei ventuno anni di età. Inoltre, cassa integrazione per gli autonomi, i professionisti e le partite IVA, per il periodo che va dal 2021 al 2023; l'assegno erogato ammonterà a una cifra tra i 250 e gli 800 euro al mese per sei mesi e sarà erogato direttamente dall'INPS. Un miliardo per dare il via al cosiddetto anno bianco sui contributi previdenziali di autonomi e professionisti. Queste due ultime misure, che ho appena elencato, sono importantissime perché abbiamo introdotto un nuovo ammortizzatore sociale, riconoscendo agli autonomi diritti e tutele che fino ad oggi avevano solo i lavoratori dipendenti. Mai prima d'ora in Italia a quattro milioni di partite IVA era stato garantito un aiuto concreto in caso di calo del reddito e mai lo voglio sottolineare mai - e sottolineo mai - si era intervenuti per sostenerle garantendo l'esonero dal pagamento dei contributi previdenziali. Continuando nell'elenco, l'assunzione di 3.000 medici e 12.000 infermieri e assistenti sanitari in vista del grande piano vaccinale anti-Covid; 4 miliardi di euro dal 2021 al 2029 per il fondo per il reddito di cittadinanza, che in questi mesi drammatici ha evitato il collasso sociale per 3,5 milioni di cittadini italiani, tra cui 700.000 minori, e che, come noto, è una misura di giustizia e di inclusione sociale - checché ne dicano i detrattori - che il MoVimento 5 Stelle ha fortemente voluto e che i fatti, non le chiacchiere, hanno dimostrato essere stata decisiva per superare questa crisi economica per oltre 3,5 milioni di nostri connazionali.
2020-12-29	M5S	PirroElisa	Signor Presidente, onorevoli colleghi, il commissariamento della sanità calabrese ha radici lontane: si protrae - come è già stato detto - da undici anni. Nonostante gli sforzi fatti fino ad oggi, i risultati ottenuti sono piuttosto scadenti, e i cittadini calabresi stanno pagando da anni gli errori di chi li ha amministrati. Senza andare lontano, vi leggo alcuni stralci della relazione redatta dal magistrato Stefania Anna Dorigo, in occasione della teleconferenza della Corte dei conti sul giudizio di parificazione del rendiconto generale della Regione Calabria. Per l'esercizio finanziario 2019, il deficit sanitario cui dare copertura si è ridotto, in valore assoluto, di soli 6,291 milioni di euro, passando da oltre 104 milioni, al 31 dicembre 2009, a 98 milioni al 31 dicembre 2019. Gli abitanti della Calabria stanno da dieci anni colmando una voragine finanziaria che cresce e si alimenta di anno in anno. A fronte di sacrifici finanziari, però, i medesimi cittadini non godono però di servizi sanitari adeguati. Rammento - ha ricordato Dorigo - che i livelli essenziali assistenziali sono giudicati adeguati quando raggiungono un punteggio di 160 o un livello compreso fra 140 e 170 in assenza di criticità. Ebbene, dopo molti anni, solo nel 2018 la Regione Calabria parrebbe aver raggiunto un punteggio complessivo adeguato di 162, che comunque tradisce ancora numerose anomalie, come screening oncologici inadeguati e scarsità di posti letto. La sanità in Calabria continua a essere una vera e propria voragine e i commissari che si sono succeduti, i quali - è bene ricordarlo - erano stati chiamati quale compito originario a risanare proprio gli aspetti finanziari del settore, malgrado diciotto ospedali chiusi, blocco del turnover e tagli indiscriminati, non hanno raggiunto alcun obiettivo significativo, consegnando all'emergenza pandemica del coronavirus una sanità che era già in terapia intensiva. Ecco perché la Calabria è finita in zona rossa. La gestione anomala della sanità calabrese per la Corte dei conti risiede nella gestione dei contenziosi. Le Aziende sanitarie della Regione hanno pagato per interessi e spese legali - scrive il presidente della sezione Calabria della Corte dei conti Vincenzo Lo Presti - oltre 23 milioni di euro nell'esercizio 2018 e oltre 32 milioni di euro nell'esercizio 2019. Appare evidente che, se i pagamenti fossero stati tempestivi, tali somme (complessivamente oltre 55 milioni di euro) avrebbero potuto essere destinate a incrementare prestazioni sanitarie piuttosto che - come purtroppo è avvenuto - a compensare i creditori per il ritardo nel pagamento dei loro crediti. E questo solo per quanto attiene alla mala gestione. Ma c'è molto altro: due ASP commissariate per infiltrazioni mafiose, quella di Catanzaro e quella di Reggio Calabria, e un'inchiesta che ha portato ad arresti nei vertici dell'azienda ospedaliera di Cosenza, con accuse di falsità materiale commessa da pubblico ufficiale e abuso d'ufficio. Il decreto di scioglimento dell'ASP reggina parla di presenza di parenti di personaggi di spicco della malavita organizzata, pregiudicati con incarichi nella stessa azienda; mancanza di procedimenti regolari nell'affidamento di appalti e lavori; mancata vigilanza sul patrimonio immobiliare: un elenco lungo e dettagliato di ipotesi di reato, che rivela una situazione molto compromessa, che ha portato al commissariamento dell'ente. Nelle intercettazioni in merito all'azienda ospedaliera di Cosenza si parla invece di una tangente da centinaia di migliaia di euro della Coopservice. Dalle indagini emergono oltre 177.000 ore di lavoro retribuite e mai effettuate, a fronte di ore reali effettuate inferiori anche alle 132.000 minime annue previste dal capitolato di appalto. Poi abbiamo il presidente del Consiglio regionale della Calabria Tallini, coinvolto nell'inchiesta sul business dei farmaci della cosca Grande Aracri di Cutro. Tallini è stato posto agli arresti domiciliari, accusato dei reati di concorso esterno in associazione mafiosa e scambio elettorale politico-mafioso. Secondo l'accusa, i rapporti di Tallini con la cosca Grande Aracri avrebbero riguardato la costituzione di una società con base a Catanzaro finalizzata alla distribuzione all'ingrosso di prodotti medicinali mediante una rete di punti vendita costituiti da farmacie e parafarmacie. Tallini avrebbe fornito supporto alla cosca, specie nelle varie fasi di avvio del progetto, e il suo intervento sarebbe stato ricambiato anche con il sostegno della cosca alle elezioni regionali del 2014. Il contributo del politico sarebbe stato decisivo per favorire e accelerare l' iter burocratico iniziale per ottenere le necessarie autorizzazioni per la costituzione della società per la distribuzione di medicinali. E mi sono limitata solo alla cronaca degli ultimi mesi. Quanto ci vorrà per rimediare a tutto questo sfacelo? Non poco. Non sono bastati gli ultimi diciotto mesi di commissariamento precedente e i poteri dati. Quindi, c'è bisogno di altro tempo e di ulteriori strumenti, che mettiamo a disposizione in questo decreto-legge. Il neocommissario Longo avrà molto da fare ed è partito con il piede giusto; ha già messo in luce annosi problemi e disordine contabile, economico e finanziario. Mancano i documenti relativi all'adozione dei bilanci: quello del 2018 per l'ASP di Cosenza e addirittura dal 2013 al 2017 per quella di Reggio Calabria. Vorrei ricordare al senatore Siclari che tale mancanza attiene ai direttori generali di quella ASP e non al commissario nominato dal Governo. È la stessa ASP di Reggio Calabria il vero buco nero della sanità calabrese e il neocommissario ha chiesto dettagliate relazioni su queste carenze, da produrre in tempi brevissimi, con documenti scritti e non con relazioni orali. I cittadini calabresi meritano di più: meritano ospedali funzionanti e puliti, forniti di tutto il necessario e di personale in numero adeguato. Il personale sanitario merita di lavorare nelle giuste condizioni, per poter svolgere attività così importanti e delicate. I malati meritano di trovare risposte e cure vicino casa, senza bisogno di dover migrare lontano. Con il decreto-legge in esame facciamo un passo in avanti e forniamo strumenti affinché tutto quello che a un abitante di Bologna sembra normale da domani sia normale anche per un cittadino di Crotone. La cattiva gestione - per non dire altro - è però così diffusa e radicata che un uomo solo, un Longo, potrebbe non bastare. C'è bisogno che i calabresi onesti, che sono una maggioranza silenziosa, facciano squadra insieme a lui e si ribellino finalmente a quello che sembra un destino ineluttabile. Noi, da parte nostra, facciamo tutto il possibile, anche votando a favore del provvedimento in esame. Voi ricordate chi ha ridotto in questo stato la vostra sanità! Il MoVimento 5 Stelle, da quando è al Governo, ha invertito la rotta dei tagli che si sono susseguiti negli anni, e non solo, perché il decreto-legge in esame è la prosecuzione di quanto è stato già iniziato con il ministro Grillo. Nel decreto-legge si parla infatti di risorse, perché il Ministero della salute potrà autorizzare il commissario ad acta ad adottare un piano di assunzioni straordinario di personale medico, sanitario e socio-sanitario, anche per il settore dell'emergenza e urgenza, facendo ricorso innanzitutto agli idonei delle graduatorie in vigore, con una spesa di 12 milioni di euro, a decorrere dal 2021. Oggi tutti si riempiono la bocca parlando di risorse da dare alla sanità, ma abbiamo visto che negli ultimi dieci anni i Governi che si sono succeduti hanno tagliato circa 37 miliardi di euro. Alla sanità serve non propaganda, ma politiche di investimento, programmazione e garanzia dei servizi che arriveranno ai cittadini, attraverso il potenziamento della medicina territoriale, attraverso il potenziamento del pubblico e una gestione che certamente non può essere a velocità diverse, come abbiamo visto anche in questi mesi; motivo per cui il prossimo passo sarà ripensare il Titolo V della Costituzione, per poter dare finalmente a ogni cittadino italiano le stesse possibilità di cura.
2020-12-29	PD	BoldriniPaola	Signor Presidente, colleghi senatori, rappresentanti del Governo, il tema centrale del provvedimento è, senza dubbio, la gestione commissariale della sanità calabrese e l'esame del disegno di legge di conversione del decreto-legge, di cui oggi ci occupiamo, reca misure di natura eccezionale ovviamente e, dunque, con vigenza limitata nel tempo per la gestione commissariale del sistema sanitario della Regione Calabria. Il periodo di applicabilità del decreto-legge deve intendersi fino al raggiungimento degli obiettivi e, comunque, per un periodo non superiore a ventiquattro mesi, viste le critiche che sono state rivolte per l'ulteriore decreto e con cui si chiedeva cosa ce ne saremmo fatti. C'è un limite di tempo dalla data di entrata in vigore, ovvero dal presente esame. Quindi, abbiamo due anni di tempo per controllare ciò che succede. Ricordo il precedente decreto, perché ne avevamo fatto un altro, effettivamente, e le forti limitazioni in esso contenute rispetto alla possibilità assunzionale, che, invece, in questo è concessa all'interno di alcuni limiti per il raggiungimento dei livelli essenziali di assistenza, che purtroppo in questa Regione sono sempre stati molto disattesi. Nel tempo - ricordo, come hanno detto anche i colleghi, che questa Regione è in fase di commissariamento dal 2009 per il sistema sanitario regionale - si sono riscontrate inadempienze sconcertanti, come l'assenza di bilanci certificati e l'esistenza di modelli organizzativi più mirati a dismettere che a riorganizzare, rendendo ovviamente impossibile vedere riconosciuti i diritti garantiti dall'articolo 32 della nostra Costituzione. Il contesto generale della Regione Calabria mette in luce un sistema sanitario che, anche se sottoposto - come dicevo - da tanti anni a piani di rientro, presenta ancora una grave situazione e, addirittura, un peggioramento di alcuni indicatori, una mancanza di assistenza territoriale, con conseguente aumento di tassi di ospedalizzazione, del numero delle indisponibilità di posti letto, degli ospedali che ancora non sono stati terminati e che sono inefficienti. Tante risorse non si sono mai spese. In questi anni si sono accumulati ritardi e con questo decreto si vogliono creare le condizioni per poter spendere tali risorse nel modo più veloce ed efficace possibile. Per questo le disposizioni degli articoli dall'1 al 7 del decreto sono preordinate a raggiungere queste finalità. È necessario rimettere ordine a questo disordine amministrativo e gestionale, che ha messo in evidenza casi di sovrapposizione di interesse della criminalità che giustificano un intervento straordinario e rendono necessario un intervento verso una discontinuità immediata affinché vengano garantiti quei famosi livelli essenziali di assistenza anche per i cittadini calabri. Oggi, quindi, in assenza di altri strumenti giuridici - ricordo che l'altro decreto ha terminato la sua efficacia perché durava diciotto mesi - siamo di fronte a uno stato di necessità, che è considerato dagli indirizzi del decreto con un rafforzamento delle funzioni del commissario ad acta e degli altri commissari straordinari nel ruolo di Invitalia oltre che dell'Agenzia nazionale per i servizi sanitari regionali (Agenas). Il nuovo commissario ad acta nominato dal Governo sarà, infatti, chiamato ad attuare gli obiettivi previsti dai programmi operativi di prosecuzione del piano di rientro dei disavanzi del servizio sanitario della Calabria, ad assicurare l'adempimento dei livelli essenziali, il rafforzamento strutturale della rete ospedaliera, delle emergenze-urgenze e anche delle infrastrutture di posti di terapia intensiva e subintensiva. Alla guida del commissariamento - devo dire con non poche difficoltà, come abbiamo visto anche in fase di individuazione - c'è oggi un uomo delle istituzioni, l'ex prefetto Guido Longo, che conosce bene il territorio, un uomo che ha fatto della lotta alla criminalità organizzata la sua missione e nel quale riponiamo non solo la massima fiducia, ma anche la gratitudine per non essersi sottratto ad un impegno così gravoso. Speriamo possa avvalersi di collaboratori capaci e di subcommissari competenti, che sappiano cosa significa parlare di management sanitario, di regole della pubblica amministrazione e anche di indirizzi del Ministero. L'obiettivo che sottende al provvedimento in esame è quello di rafforzare un percorso finalizzato a una prima rimozione dei principali fattori di criticità, dotando il commissario ad acta di poteri straordinari che consentano tempi certi e definiti e il ripristino di quella normalità amministrativa e gestionale di cui ha parlato anche prima il vice ministro Sileri, garantendo la trasparenza nel settore sanitario e superando quindi gli ostacoli burocratici e ambientali. Il commissario ad acta nell'esercizio delle sue funzioni può avvalersi del corpo della Guardia di finanza, anche per contrastare le violazioni o il pregiudizio degli interessi economici e finanziari. La centralità sta comunque in capo al Ministero della salute e sono molti i vincoli che doverosamente sono stati introdotti, affinché non ci sia mai un vuoto di responsabilità. In questo caso è stata una scelta dello Stato, che stanzia anche risorse proprie (60 milioni per tre anni) insieme alle altre Regioni, una collaborazione importante per risanare un debito che un giorno sapremo a quanto ammonta veramente. Abbiamo bisogno di una stagione di bilanci certificati e di persone competenti che supportino le attività e, soprattutto, di responsabilità definite e remunerate per ciò che si saprà realizzare. La sanità calabrese deve intraprendere una sfida difficilissima, resa ancor più complicata, ma non impossibile, da questo periodo di pandemia, nel quale tutte le strutture sono già messe a dura prova. La sfida è che dalle gestioni opache e dalla collusione del passato finalmente con questo decreto si possa incanalare la sanità calabrese in una condizione di normalità, quella normalità che vuol dire riconoscimento di un'azione di investimenti nel campo della salute attraverso risorse umane, strutture e sistemi tecnologici, che non significa investire solo nel campo della sanità, ma della salute. La normalità sarebbe infatti avere una buona salute perché si è investito in prevenzione, facendosi carico delle non autosufficienze, delle cronicità, delle vaccinazioni e di tutto quanto è ben definito nei capitoli dei livelli di assistenza sanitaria. L'auspicio è di iniziare bene, facendo in modo che tutti si sentano coinvolti in una collegialità e in una missione che non può fallire, perché questa non è una sfida solo calabrese, ma di tutta l'Italia. Dobbiamo recuperare la fiducia nelle istituzioni, che per molti calabresi ormai è persa da anni. Credo che questa sia per noi e per l'Italia una sfida importante, anche di fronte a quello che sta emergendo in questo momento con l'emergenza pandemica. Per questo preannuncio il voto favorevole del Partito Democratico sul provvedimento in esame e sulla questione di fiducia.
2020-12-29	PD	IoriVanna	L'Italia ha destinato quest'anno alla sanità risorse economiche pari al 6,5 per cento, se si considera la spesa finanziata solo con fondi pubblici e, quindi, in linea con la media OCSE del 6,6 per cento, anche se emergono ancora segnali di difficoltà.
2020-12-29	PD	IoriVanna	La tutela della salute è un diritto costituzionalmente garantito, il più importante, e il nuovo coronavirus ha riportato al centro del dibattito politico la qualità del sistema sanitario del nostro Paese e i princìpi fondamentali di universalità, uguaglianza ed equità. Si tratta, dunque, non di affrontare solo la crisi in corso, ma anche di avviare un percorso che ci consenta di irrobustire e consolidare la sanità del futuro, che di fatto rappresenta un settore della vita pubblica che sarà sempre più decisivo. Certo, avremmo potuto - come abbiamo tante volte detto - fare di più e dovremo farlo, ma credo che la manovra contenga passi importanti per andare verso quell'impegno che tutti ci siamo assunti di utilizzare molte delle risorse che arriveranno dall'Unione europea per rafforzare la sanità pubblica.
2020-12-29	PD	IoriVanna	Presidente, la legge di bilancio rappresenta un segnale positivo che va nella direzione auspicata di destinare, come priorità assoluta, maggiori risorse alla sanità per avviare, grazie ai fondi dell'Unione europea, il più grande piano di investimento di cui il nostro Paese ha tanto bisogno.
2020-12-29	PD	IoriVanna	Signor Presidente, onorevoli colleghi, concentrerò il mio intervento sulle misure legate alla sanità che in questa manovra di bilancio 2021 hanno rafforzato le risposte alla drammatica emergenza che stiamo affrontando, ma al tempo stesso ci hanno portato a ripensare l'intero sistema, per investire maggiori risorse agendo su aspetti di grande fragilità.
2020-12-30	FdI	deBertoldiAndrea	Cari colleghi, se però la fiducia tanto vi aggrada, sarebbe forse opportuno che andaste a chiedere davvero la fiducia davanti al popolo italiano, a quei milioni di cittadini italiani che stanno soffrendo per l'incapacità della vostra azione di governo. Invece no: chissà perché chiedete la fiducia solo qui, nelle Aule parlamentari. Lo fate pur in presenza di una maggioranza che palesemente non esiste più, perché credo che le parole del vostro partner, Matteo Renzi, risuonino nei vostri cervelli in modo molto forte. La fiducia non esiste realmente neanche tra di voi, ma, contando sul potere delle poltrone, venite a chiederla giornalmente, in Aula. Su cosa chiedete, dunque, la fiducia? Su una manovra che, nel giorno della vigilia di Natale, uno dei principali giornali economici nazionali, «Italia Oggi», ha definito «manovra mille e una mancia». È su questa legge di bilancio che voi volete la fiducia? Probabilmente la raccoglierete, colleghi, tra poco più di un paio d'ore. La raccoglierete per quelle ragioni che gli italiani hanno ben note, ma quando sarà il momento sapranno certamente farvi scontare questa vocazione alla poltrona e al potere a dispetto della volontà nazionale. È una manovra - ve lo dimostrerò - fatta di mance e mancette; una manovra da 40 miliardi che si aggiungono agli oltre 100 miliardi dei decreti Covid che hanno indebitato questo Paese, hanno indebitato noi, i nostri figli e i nostri nipoti. Ma non lo avete fatto, come avrebbe richiesto l'emergenza, per riforme strutturali e per una manovra davvero straordinaria, come straordinaria doveva essere in un momento così delicato per il nostro Paese. Lo avete fatto per elargizioni, mance e per altri motivi che adesso andremo ad elencare. Serviva invece una manovra rivoluzionaria e straordinaria, come straordinari sono i tempi che stiamo vivendo; una manovra che desse finalmente al nostro Paese quelle riforme nel campo fiscale, della giustizia e della sanità che tutti invocano da anni, da ogni parte politica ed economica. Se non si fanno queste riforme, se non si cerca almeno di impostare queste riforme, quando si spendono 140-150 miliardi in pochi mesi, quando pensate che questo Paese possa davvero avviare il ciclo delle riforme necessarie al nostro futuro? Probabilmente a voi, cari colleghi del Partito Democratico, interessava di più, in questo momento, mettere a posto Monte dei Paschi di Siena e UniCredit, come molto correttamente vi ha spiegato il collega Urso ieri. Era più importante sistemare Padoan, sistemare gli interessi privati di una banca, o meglio di due banche, che ora finiscono nell'alveo del vostro potere, non riconosciuto dal Paese ma riconosciuto dalla vostra burocrazia, dai vostri interessi e dai vostri interlocutori di Bruxelles. Quindi, gli amici del MoVimento 5 Stelle (mai lo avrei pensato), pur non condividendo da sempre gran parte delle loro posizioni, si sono resi "strumenti" (voglio usare un termine gentile) perché questo potesse accadere; strumenti per essere da una parte proni agli interessi economici e finanziari dell'alta finanza e, dall'altra, strumenti per essere nuovamente proni ad un'Europa che ci sta irridendo. È la vostra Europa, che non è la nostra, che sta permettendo alla Germania, che ne è il traino, di acquistare milioni di dosi di vaccino a discapito degli altri Paesi europei. Questa è la vostra Europa, questo è il vostro falso europeismo, che è comodo soprattutto a portarsi a casa le banche, ma non a fare gli interessi degli italiani. Diamo allora anche un'occhiata a qualche numero. È una manovra che balla. Non mi era rituale, ma ormai lo sto facendo spesso, citare giornali che da sempre vi sono affini. Avete letto «la Repubblica» di oggi che titola: «Svolta o perdiamo i fondi Ue»? Cosa vuol dire, tradotto nella lettura della legge di bilancio? Vuol dire che la vostra legge di bilancio, oltre ad essere politicamente inconsistente, non sta in piedi, perché le vostre coperture (oltre al debito che - come dicevo prima - graverà sui nostri figli) si basano sulle sovvenzioni europee e sulle retroazioni fiscali delle sovvenzioni europee e dei fondi UE. Voi basate una manovra di 40 miliardi sulla retroazione fiscale e sugli effetti dei fondi europei, che peraltro sono assolutamente aleatori. Non lo dice Fratelli d'Italia, lo dice oggi «la Repubblica» in prima pagina e lo ha detto lo stesso quotidiano lunedì scorso nell'inserto economico. Quindi, la vostra manovra di bilancio non sta in piedi nei contenuti politici e non sta in piedi nelle coperture finanziarie. Signor Presidente, mi permetta di ricordare in conclusione che avreste potuto anche fare qualcosa, almeno nella legge di bilancio, per gli invisibili e per i professionisti. Anche ieri Marina Calderone, presidente del Comitato unitario Professioni, vi ha accusato di non riconoscere il ruolo dei professionisti. Non avete fatto nulla, non avete risposto ad alcun grido e ad alcuna richiesta politica ed economica di questo Paese. Avete però risposto ai vostri interessi personali e privati, agli interessi di Monte dei Paschi, di Padoan, dell'UniCredit. Gli italiani se lo ricorderanno; prima o poi andremo a votare e verrà riconosciuto chi ha la fiducia in questo Paese, non chi la prende solamente in quest'Aula per mantenere salde le proprie poltrone.
2020-12-30	M5S	AccotoRossella	Abbiamo inoltre valorizzato lo straordinario lavoro dei nostri medici ed infermieri, con ulteriori risorse destinate a retribuire le dovute indennità e, al contempo, a potenziare l'assistenza territoriale. Un altro tassello fondamentale in tale direzione è dato dall'adeguamento tecnologico e digitale delle strutture e dei presidi territoriali della Sanità militare che, con dedizione ed impegno, ha dato un grande contributo nell'affrontare l'emergenza sanitaria, al fine di evitare il sovraccarico dei nostri ospedali.
2020-12-30	M5S	AccotoRossella	Per questo, la narrazione del presente disegno di legge di bilancio non può essere decontestualizzata dal lavoro di un intero anno e ancor di più dai provvedimenti di questi ultimi mesi. Credo che questa manovra non sia stata valorizzata abbastanza per quanto di buono vi è contenuto - desidero proprio sottolinearlo - forse per le tempistiche che ha avuto il suo iter parlamentare; incastrata com'era tra provvedimenti emergenziali, non le si è riconosciuta l'innovatività che invece ha in molti dei suoi interventi. Ha un impianto chiaro, strutturato attorno a quattro grandi pilastri, per dare una spinta decisiva alla ripresa: parlo di sanità, scuola e digitalizzazione, imprese e lavoro, famiglia e politiche sociali. Si tratta di 40 miliardi di euro che si aggiungono agli oltre 100 già stanziati nel corso dell'anno per far fronte allo sforzo economico senza precedenti sostenuto a partire da marzo. La manovra agisce, da un lato, sul fronte emergenziale con provvedimenti come la proroga del blocco dei licenziamenti e della cassa integrazione; misure che - lo ricordiamo - ci hanno consentito di scongiurare circa 600.000 licenziamenti.
2020-12-30	PD	MancaDaniele	Però ora siamo in una condizione emergenziale e dobbiamo tra di noi riconoscerlo. Ho ascoltato il rumore e il frastuono delle opposizioni, che, quando non hanno proposte, ritornano nella retorica della frammentazione, dell'acquisizione di banche, del conflitto con l'immigrazione. Siamo in un'altra stagione, è un'altra fase, c'è un volto nuovo dell'Europa. L'Europa ci mette in sicurezza, altro che acquisizione di banche. Senza le politiche monetarie della Banca centrale europea non avremmo avuto nessuna condizione per riportare lo spread a 111, da 270 di marzo, e per gestire un debito ampio come quello consolidato in questo esercizio: 160 miliardi di indebitamento aggiuntivo. Il rapporto debito-PIL è passato dal 134 al 160 per cento. Senza la sospensione del Patto di stabilità e senza iniziative europee tutto questo non sarebbe stato possibile. Oggi abbiamo questa nuova responsabilità di fronte a noi. Riconosciamo i limiti, ma dobbiamo anche avere un'ambizione grande. Avremo di fronte a noi la più grande opportunità per progettare il nostro futuro; la sfida nuova di questa maggioranza, oggi, è riconoscere queste priorità. Mi voglio soffermare su tre elementi fondamentali, che in parte sono abbozzati anche nella legge di bilancio. Abbiamo introdotto l'assegno universale sui figli: è la prima misura utile per rilanciare la famiglia e per togliere discriminazioni tra lavoro dipendente e lavoro autonomo. Soprattutto, è la prima iniziativa utile per correggere un insostenibile tasso di natalità, che ci spinge lontano dalle aree più virtuose del mondo. Rendere trasversali le politiche di genere significa correggere limiti strutturali, perché il tasso di occupazione femminile in questo Paese non può rimanere a questi livelli, se vogliamo costruire un futuro economico all'Italia. Questo lo dobbiamo rivendicare. Di fronte a noi ci sono sfide nuove; c'è bisogno di una visione. Non abbiamo bisogno di centinaia di progetti. Voglio partire da uno di essi, che secondo me è ancora trascurato e che invece va valorizzato: parlo della sanità. Se stiamo affermando che la prima misura economica consiste nel garantire il diritto alla salute ai nostri cittadini e dunque deve consistere nell'assicurare a loro e alle generazioni che verranno una protezione di fronte a nuove pandemie, noi dobbiamo avere un'accelerazione. Non mi interessa discutere per il momento della quantità di risorse; vorrei discutere di come ricostruiamo il volto della medicina territoriale, di come mettiamo in sicurezza i territori, di come siamo in grado di garantire i servizi ai cittadini.
