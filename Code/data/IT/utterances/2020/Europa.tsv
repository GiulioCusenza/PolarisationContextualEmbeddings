2020-01-08	M5S	AirolaAlberto	Signor Presidente, colleghi, quella che stiamo esaminando è una ratifica non comune, molto importante: la ritengo in verità fondamentale, anche se è un piccolo passo. Oggi colmiamo una grave lacuna riguardante il diritto internazionale e la pace nel mondo, un mondo che - come vediamo - oggi è sull'orlo del baratro. La ratifica che andiamo ad approvare è volta a rendere più efficace il ruolo della Corte penale internazionale dell'Aja, nata proprio qui a Roma ventidue anni fa, come avete sentito, introducendo quattro emendamenti allo Statuto della Corte che sono stati approvati a Kampala, in Uganda, nel 2010. Viene finalmente definito e così di fatto introdotto un quarto e nuovo fondamentale crimine posto sotto la giurisdizione della Corte penale internazionale, oltre ai crimini di guerra, ai crimini contro l'umanità e genocidio: è il crimine di aggressione. Si stabilisce che la Corte possa agire nei confronti di leader politici e militari responsabili dei fatti, anche se appartenenti a Paesi che non hanno ratificato gli emendamenti di Kampala, a condizione di un deferimento da parte del Consiglio di sicurezza dell'ONU. Tra l'altro, le modalità nelle quali si sostanzia l'aggressione vengono definite proprio dal Consiglio di sicurezza dell'ONU, per cui non ci sono lacune normative. Negli ultimi venti anni la Corte si è occupata degli orribili crimini perpetrati in Uganda, nella Repubblica Democratica del Congo, in Darfur, nella Repubblica Centrafricana, in Kenya, in Libia, in Mali, in Costa d'Avorio, in Georgia e in Burundi. Sono crimini che vanno ben al di là delle giurisprudenze nazionali e che riguardano tutta la comunità mondiale per la loro efferatezza. Un efficace strumento internazionale di giustizia rappresenta un importante deterrente che consente di risparmiare migliaia di vite umane, tutelare la pace e la stabilità globale e garantire un maggiore rispetto dei diritti umani. Finora 39 Paesi hanno ratificato gli emendamenti di Kampala allo Statuto di Roma, ma non l'Italia. Finalmente è giunto il momento che il nostro Paese, con questa ratifica, torni a essere in prima linea nel mondo e in Europa per la tutela della pace internazionale e del rispetto dei diritti fondamentali dell'uomo. Noi del MoVimento 5 Stelle ci siamo impegnati, già dalla scorsa legislatura, affinché l'Italia completasse questo percorso invitando tutti gli Stati membri a fare altrettanto. Molti, in Italia e all'estero, sono ancora contrari a un organismo sovranazionale, autonomo dall'ONU e, quindi, dallo strapotere dei membri del Consiglio di sicurezza, che abbia il potere di destituire Capi di Stato e intervenire in crisi internazionali. Tale contrarietà non ha però ragion d'essere, soprattutto tenendo conto dei tanti paletti (a nostro avviso anche troppi) che regolano l'attività della Corte penale internazionale. La Corte, infatti, ha giurisdizione solo sugli Stati firmatari dello Statuto di Roma del 1998 e qualsiasi Stato membro - come avete già sentito - può uscirne in qualsiasi momento. Per quanto riguarda la giurisdizione relativa al nuovo crimine di aggressione, essa può essere esercitata solo quando c'è un deferimento da parte del Consiglio di sicurezza dell'ONU, altrimenti possono essere portati davanti alla Corte solo leader politico-militari di Stati che hanno ratificato gli emendamenti di Kampala. Siamo, quindi, di fronte a un passo avanti molto limitato per la tutela del diritto internazionale, ma comunque si tratta di un passo molto significativo in termini di presa di coscienza internazionale per la difesa dei più deboli e dei perseguitati. L'Italia con questa ratifica dà un segno forte e inequivocabile in questa direzione e per la tutela della pace internazionale, oggi come non mai in pericolo. Lo fa pragmaticamente in quest'Aula, affinché tutte le belle parole scritte nei trattati - a cominciare dalla Carta dei diritti dell'uomo per arrivare allo Statuto istitutivo della stessa Corte penale internazionale - non restino inchiostro sulla carta, ma diventino finalmente parole guida per un mondo migliore. Per questo con orgoglio annuncio il voto favorevole del Gruppo MoVimento 5 Stelle.
2020-01-15	FI	MalanLucio	In questa situazione - che purtroppo non si sarebbe dovuta determinare - è necessaria un'azione comune dell'Europa; è estremamente importante per l'Italia. L'Italia, come dicevo, avrebbe dovuto premere per ottenere l'attenzione dell'Europa. I rapporti con l'Unione europea hanno però, per un verso, registrato momenti di scontro inutile - poi si sono visti anche i risultati a livello degli obblighi di bilancio - e, per un altro, assunto la forma di un atteggiamento estremamente accondiscendente perché l'unica cosa che si cercava era una certa manica larga sui nostri deficit di bilancio, in cambio dei quali si lasciava il campo libero su ogni altro settore; tutte queste situazioni evidentemente poi si pagano. Un Paese così vicino, con tanti interessi e tanti elementi di influenza sulla nostra Nazione, non può essere semplicemente lasciato lì dicendo che, siccome qualunque iniziativa può essere pericolosa, non facciamo nulla. È ancora più pericoloso: l'inazione nel medio termine rischia di essere veramente e direttamente pericolosa, per tutte le questioni di cui abbiamo parlato come gli investimenti, l'instabilità, la migrazione senza freni e il terrorismo. Ecco perché sarebbe necessario e opportuno avere la disponibilità per una missione anche militare. È chiaro che la soluzione non può essere esclusivamente militare, questo l'ha detto anche lei, signor Ministro degli affari esteri. Vorrei completare il ragionamento con quanto detto dal presidente del Comitato militare dell'Unione europea, che è un italiano, il generale Claudio Graziano, che è stato anche Capo di stato maggiore della difesa: la soluzione non può essere militare, ma non può essere priva della componente militare perché, quando ci sono delle forze armate che si scontrano sostenute anche da Paesi esteri, è chiaro che se non c'è disponibilità a essere sul territorio, naturalmente come forza di pace (cosa per la quale l'Unione europea avrebbe la sua credibilità), c'è il rischio che con un attivismo, per quanto intenso, non si ottenga alcun risultato. In secondo luogo, in particolare quando c'è una missione militare e quando abbiamo dei soldati - peraltro già ne abbiamo in Libia - in teatri che comunque presentano delle problematicità (altrimenti non ci manderemmo dei soldati), è molto importante dare l'idea fondata di un Paese unito. Forza Italia ha sempre cercato un'azione il più possibile unitaria all'estero, come forza sia di Governo che di opposizione. Diventa difficile farlo, però, quando all'interno delle stesse forze di Governo non c'è unità. Basta vedere quanto successo non più lontano di questa mattina; il ministro della difesa Guerini ha manifestato disponibilità a missioni - in particolare ha parlato dell'Iraq, ma è chiaro che lo stesso discorso si può fare per la Libia - e una possibile missione NATO, visto che siamo tra i Paesi membri più importanti, vorrebbe dire avere anche soldati italiani, e poi, subito dopo, il sottosegretario di Stato per gli affari esteri e la cooperazione internazionale Di Stefano non soltanto si è detto contrario, ma ha anche definito quanto espresso dallo stesso Ministro un avventurismo. Tutto ciò indebolisce la posizione, sia a livello diplomatico, sia per un'eventuale presenza di italiani, che in alcuni casi non è eventuale, ma è corrente e attuale, in particolare in Iraq e Libia, di cui ci occupiamo oggi. Questo è un vero problema che rende più difficile anche quella doverosa disponibilità - altrimenti sarebbe doverosa - a essere presenti anche con un'azione militare, perché la componente militare non si può trascurare in una situazione di tal genere, che è degenerata per le ragioni che ho sinteticamente espresso. Signor Ministro, per quanto riguarda la questione dell'Iran e dell'Iraq - è diventato quest'ultimo una sorta di dépendance dell'Iran - ho ascoltato con attenzione le sue parole, per molti versi anche condivisibili, volte a cercare soluzioni non traumatiche e così via. Mi permetta però di evidenziare che ho trovato eccessiva la sua attenzione nel non pronunciare mai una parola diversa per i due principali protagonisti di quanto è accaduto in questi giorni, e cioè gli Stati Uniti e l'Iran. Dico ciò con tutto il rispetto in primo luogo per il popolo iraniano, che vede tanti dei suoi giovani manifestare coraggiosamente contro il regime - anche questo è stato omesso da quasi tutti - e non si tratta di casi isolati, anche perché 5.000 o 10.000 giovani a Teheran magari pesano molto di più di 600.000 che manifestano altrove. Anziché ricevere un incoraggiamento, quei 5.000 giovani - se sono 5.000, ma spesso sono molti di più - sono persone che rischiano la vita.
2020-01-15	FI	MalanLucio	È stato detto più volte, e lo voglio ribadire: Forza Italia crede fortemente che una soluzione in Libia debba essere sostenuta e abbia il suo peso se è quanto più inclusiva possibile. In particolare, essendo membri dell'Unione europea, sarebbe opportuna - sarebbe interesse di tutta l'Europa, non sono dell'Italia - un'iniziativa europea. Ma un'iniziativa europea non c'è stata, signor Ministro: ha detto lei stesso che l'Europa ha lasciato uno spazio libero in cui sono arrivati altri attori internazionali. È vero, però, che chi più di tutti avrebbe dovuto sollecitare in modo pressante e continuo l'Unione europea a interessarsi della Libia avrebbe dovuto essere il Governo italiano (ovviamente non parlo soltanto di quello attuale, che c'è comunque già da quattro mesi e mezzo, ma anche quelli precedenti). Chi, se non noi, doveva premere in sede europea per ottenere un'azione comune. Non è detto che si debba concordare ogni singola posizione. Sappiamo che riguardo alla Libia, per esempio, la Francia ha una sua posizione, ciò però non impedisce di proporre un'azione di mediazione, di pace e di pacificazione, che è certamente interesse non soltanto dell'Italia ma di tutta l'Europa. Purtroppo, le ultime azioni positive strategiche di lungo termine dell'Italia che hanno avuto efficacia sono state quelle di Silvio Berlusconi con gli accordi fatti con Gheddafi e la Libia, che hanno fatto superare all'Italia e agli italiani una fama non certo buona perché, al di là dell'immagine degli italiani "con il cuore in mano", il nostro passato coloniale in Libia ha visto delle pagine nere.
2020-01-15	FI	RomaniPaolo	L'Accordo di Istanbul, prima, e quello di Mosca, dopo, fra Putin ed Erdogan - sottolineo: con la totale assenza dei Paesi occidentali - ha reso Mosca ed Ankara i nuovi protagonisti della politica nel Mediterraneo centrale, che è lo snodo strategico dei rapporti fra Africa ed Europa. Tutto questo accade a poche centinaia di chilometri dai nostri confini marittimi.
2020-01-15	FdI	RautiIsabella	(ore 12,57) ( Segue RAUTI). Sarebbe stata utile un'audizione con il Ministro degli affari esteri presso le Commissioni esteri di Camera e Senato in seduta congiunta. Ieri sera abbiamo anche partecipato al tavolo di Palazzo Chigi con il presidente del Consiglio Conte e abbiamo adesso ascoltato lei in Aula, mentre non avremo il question time con il Presidente previsto per giovedì. Tutto il quadro, quindi, potrebbe e dovrebbe - sia pure nella sua complessità inevitabile - apparire chiaro e invece chiarezza non c'è e non c'è su questioni nevralgiche. L'Italia si è mossa - verrebbe da dire, piuttosto, che si è agitata - interloquendo, è vero, con le diplomazie internazionali, secondo una linea che il Presidente ieri sera ha definito di coerenza, ma quello che non appare è la consistenza di questa linea, la concretezza, quella che gli antichi definivano l' ubi consistam. In particolare, voglio riferirmi alla crisi dello scenario libico, dove una protratta assenza europea ed italiana che naturalmente - lo ammettiamo - vi precede, unita ad un ripiegamento americano, ha consentito che nuovi attori divenissero protagonisti nell'area e se una volta c'era il ruolo fondamentale riconosciuto alle tribù ora abbiamo anche - permettetemi l'espressione - uno zar e un sultano, che nella tutela dei loro rispettivi e molto diversi interessi geopolitici ed economici, sono diventati player fondamentali e praticamente esclusivi. Questo è il punto. Nel frattempo, le interlocuzioni italiane con al-Sarraj e con Haftar si sono svolte - come è a tutti noto - in una cornice pasticciata e con qualche inciampo - diciamo così - di cerimoniale e di diplomazia. Anche se non ci sfugge e non sfugge a nessuno l'importanza della nostra partecipazione alla Conferenza di Berlino, che ci auguriamo vada meglio di quella di Palermo, prevista per domenica alle ore 14, cui parteciperà (lo sappiamo adesso) anche il segretario di stato americano Pompeo, quello che ci continua a sfuggire, però, è che cosa noi andremo a dire a Berlino. Qual è la posizione italiana rispetto ad alcune questioni centrali? Siccome è indubbio che l'obiettivo comune sia quello di arrivare alla Conferenza con una tregua siglata anche da Haftar, che invece ha chiesto tempo per sottoscriverla, oggi il cessate il fuoco è fragile e non ci appare niente affatto sostanziale, come lo ha definito il Presidente del Consiglio ieri sera e come ha detto anche lei in Assemblea; né siamo sinceramente convinti che potrebbe reggere, se non venisse sottoscritto anche dall'uomo forte della Cirenaica. Infatti, dietro al-Sarraj c'è la Turchia di Erdogan, che Haftar non vuole al tavolo; voglio anche richiamare l'attenzione sul fatto che Erdogan è l'imperialista (ricordiamo anche l'atteggiamento avuto con la Siria) che si pone come riferimento degli integralisti sunniti. Allora, se dietro al-Sarraj c'è la Turchia di Erdogan, dietro Haftar ci sono la Russia, ma anche l'Arabia Saudita, gli Emirati Arabi, l'Egitto. Insomma, una complessità estrema, che nelle relazioni non emerge nella sua interezza. In questo scenario fluido, la questione centrale che si impone è l'ipotesi di cui si sente parlare con insistenza dell'invio di una forza armata sopranazionale: una missione di interposizione, che possa monitorare e garantire il rispetto del cessate il fuoco. Non si sa se tale missione si verificherebbe con i caschi blu - quindi sotto l'egida delle Nazioni Unite - o in una forma diversa, come abbiamo letto e ascoltato praticamente ovunque; il che significa, con l'invio di un contingente europeo. In questo caso, la domanda sottesa (un'altra domanda) è quale Paese europeo ne dovrebbe avere la guida e il comando. La Francia, che in Libia ha sempre giocato la sua partita esclusiva ed egoista, senza entrare nel merito del conflitto del 2011 contro Gheddafi, e che oggi incalza per un contingente europeo? Oppure la guida potrebbe essere dell'Italia, per la sua storia e la sua vocazione, nonché per la posizione geopolitica che riveste nello scenario internazionale? Inoltre, non c'è chiarezza sulle nostre missioni militari presenti nell'area mediorientale e in Libia, a Misurata, in un momento in cui gli scenari sono radicalmente modificati. Ci è stato spiegato (ma è ovvio) che le misure di sicurezza sono state innalzate e sono state sospese le attività addestrative che i nostri contingenti portano avanti, ottimamente, da tempo, ma non conosciamo la postura operativa dei nostri contingenti, esposti a un rischio potenziale e ad effetti collaterali e quali siano le effettive condizioni di sicurezza in cui i nostri militari si trovano ad agire. Infatti, se gli scenari cambiano - e sono drammaticamente cambiati - anche le missioni devono cambiare, devono essere adeguatamente finanziate, in misura eccezionale e straordinaria; devono essere definite nuove e chiare regole di ingaggio. Tutto questo non emerge. Altro chiaroscuro, Ministro, riguarda le affermazioni che ho sentito sulla Libia unita, libera e sovrana e sull'importante integrità territoriale della Libia: sicuramente un bel concetto. Quindi la vostra posizione non è quella che prevede una soluzione anche a prezzo della spartizione e della divisione della Libia tra la Cirenaica e la Tripolitania (rammento che esiste anche il Fezzan, con la sua autonomia e anarchia), come hanno detto ieri il presidente Conte e il sottosegretario per la difesa Tofalo nei giorni scorsi, in un'ampia e articolata intervista? Non capisco le tre posizioni come possano essere ridotte ad unità e quale sia quella italiana. E allora l'altro aspetto: un ulteriore elemento importante, ma confuso, è la questione del blocco navale, proposta rimbalzata sulla stampa, alla quale mancano elementi di definizione e che non conosciamo, e lo andremo a dire a Berlino. Premesso che storicamente Fratelli d'Italia ha sempre invocato - e continua a farlo - la creazione di un blocco navale al largo delle coste libiche per fronteggiare le ondate migratorie clandestine, impedendo ai barconi della morte di partire; premesso che non ci avete mai ascoltato e avete sostenuto che era un'ipotesi irrealizzabile e un atto di guerra; oggi ci date ragione, ma non spiegate come intendereste realizzare tale blocco - o interdizione marittima, come l'avete anche chiamata in un'altra occasione - e come esso dovrebbe interessare soltanto il traffico delle armi che arrivano anche via terra e aerea; nonché come eventualmente l'operazione Sophia EUNAVFOR Med, senza una reale forza navale, potrebbe svolgere tale compito; e ancora, quali sono le nostre posizioni sulla no-fly zone e sulla messa in sicurezza degli impianti ENI di cui non si parla abbastanza. Volendo essere chiari, saltando alcuni passaggi e andando a concludere, con una posizione responsabile e non polemica, perché mettiamo sempre al primo posto l'Italia e l'unità nazionale, la politica estera, in un momento in cui pare che l'Europa abbia perso la sfida diplomatica, la politica estera del Governo ci appare inconsistente, basata su slogan e propaganda, su una sostanziale marginalità politica del nostro Paese, nell'ambito di un'assenza di strategia dell'Unione europea, incapace di parlare con una voce sola e chiara. Non appariamo centrali, come soggetto pacificatore, al di là del vostro storytelling; sembriamo accodati alla spartizione della Libia in atto fra Russia e Turchia e, soprattutto, non esercitiamo un ruolo centrale e fondamentale. Non siamo influenti, siamo inconsistenti e non basta dire che aspettiamo la Conferenza di Berlino con trionfalismo: in Libia non c'è soltanto un patrimonio energetico, ma attraverso di essa passa un vasto disegno politico e geopolitico in grado di condizionare il resto del mondo, la sicurezza nazionale, la lotta globale al terrorismo jihadista, l'Islam politico integralista e minaccioso e l'integralismo sunnita. Di fronte a tutta questa sfida scegliere di non scegliere è comunque una grave responsabilità, la peggiore.
2020-01-15	FdI	UrsoAdolfo	Signor Presidente, a noi di Fratelli d'Italia, che siamo una forza patriottica, non sono sfuggiti, né possono sfuggire quanto lei ha affermato in questa sede, cioè la necessità di trovare una posizione univoca, coesa e condivisa in politica estera della nostra Nazione, tantomeno ciò che ha fatto ieri sera il Presidente del Consiglio convocando un tavolo con le forze di opposizione per affrontare insieme la questione. Tuttavia, aggiungiamo con altrettanta franchezza che una posizione così significativa quale quella di cercare una convergenza nazionale in un momento di straordinaria importanza in cui sono messi a rischio i nostri principali interessi nazionali non può ridursi a una photo opportunity, come purtroppo sembra emergere anche dall'incontro di ieri così come da tante altre cose fatte in politica estera - e non solo - dai due Governi guidati dal presidente Conte. Non si può ridurre la politica estera a una girandola di incontri né a una girandola di photo opportunity, tantomeno si può subordinarla alle dichiarazioni di Casalino, che ha fretta di far apparire qualcosa che poi non accade: mi riferisco ad esempio all'incontro sfumato a Roma, in cui il presidente al-Sarraj preferì non partecipare dopo che era stata annunciata la sua presenza. In questo campo e soprattutto in questo momento, l'Italia è il Paese europeo ed occidentale che rischia di più in Libia, nel Mediterraneo orientale e nel Golfo persico. Rischia di più perché sono minacciate le rotte energetiche del nostro Paese: noi importiamo energia dalla Libia (il 12 per cento del petrolio, il 30 per cento del gas) e lungo il Golfo persico; potremmo importare energia dal Mediterraneo orientale e anche lungo le rotte dell'East-Med e della TAP, che passano da lì. Noi siamo un Paese importatore di energia, a differenza degli Stati Uniti - che oramai esportano energia - o della Russia o di altri Paesi europei: per noi è vitale mantenere quelle rotte di approvvigionamento energetico. Siamo il Paese che rischia di più perché siamo la frontiera meridionale dell'Europa anche per quanto riguarda i potenziali flussi di migrazione e, dietro di essi, i potenziali flussi terroristici. Ciò è tanto vero che - proprio per smentire quel no ad ogni opzione militare - i nostri militari sono impegnati su mandato del Governo e del Parlamento in tutti questi teatri strategici: sono impegnati ancora in Kosovo e nei Balcani - e non cito a caso i Balcani - dopo una guerra che abbiamo combattuto con altri per pacificare quest'area; sono impegnati a Misurata nell'ospedale e a Tripoli a difesa della nostra ambasciata; sono impegnati come forza di interposizione lungo la fascia verde sciita (non a caso sciita) dal Libano, lungo l'Iraq e il Kuwait fino all'Afghanistan, ad Herat, anch'essa regione dominata fortunatamente dagli sciiti che proteggono i nostri militari. Noi siamo impegnati, e quindi siamo interessati più di altri, a stabilizzare queste aree, tanto è vero che vi abbiamo mandato i nostri militari con le missioni finanziate e indirizzate dal Parlamento. C'è da chiedersi chi minaccia i nostri interessi; se non ce lo chiediamo, non possiamo poi avere una postura condivisa in Parlamento e nel Paese per tutelare i nostri interessi. In questo momento, signor Ministro, a me pare che la principale minaccia venga dalla Turchia, e questo non è ancora chiaro. Tanto è vero questo che la Turchia si sta impadronendo sia delle nostre rotte energetiche sia delle fonti da cui provengono o potrebbero provenire le migrazioni. La Turchia ha già nelle mani la fonte dell'emigrazione nei Balcani, ricatta l'Europa e l'Italia, e vorrebbe avere nelle mani anche l'altra frontiera dell'emigrazione, ossia la Libia e l'Africa. La Turchia è un Paese che ha bisogno di energia come noi, a differenza della Russia (che non ha questi obiettivi); la Turchia che ha bisogno della nostra energia, è entrata in Siria e da lì punta all'Iraq e ai pozzi petroliferi. La Turchia vuole giungere in Libia, a Tripoli, e quindi prendere anche i nostri pozzi petroliferi. La Turchia ha fatto un accordo talmente evidente con la Libia, per governare l'intero Mediterraneo orientale, tagliarci le rotte della TAP e, eventualmente, anche quelle del gasdotto che dovrebbe arrivare da Israele, attraverso Gaza e Cipro, fino all'Italia e all'Europa. E noi non abbiamo reagito con la sufficiente forza e chiarezza sin dall'inizio, quando ci fu un accordo tra un Governo di Tripoli, da noi sostenuto, e il Governo di Erdogan. Se noi non abbiamo chiare queste cose, non possiamo muoverci con sufficiente condivisione e con strategia condivisa. Certamente non possiamo se non abbiamo chiaro che la Francia, anche recentemente, ha sabotato prima la missione europea a Tripoli, che doveva indirizzarsi in subordine a Tunisi (sappiamo tutti chi l'ha sabotata), poi l'eventuale vertice europeo e poi anche il passaggio a Roma di al-Sarraj; se non abbiamo chiaro che - ancorché indebolita da alcuni errori commessi nel campo, che tutti noi conosciamo - la Francia è ancora in campo e contendente e se non abbiamo chiaro come interesse che in Libia, senza gli Stati Uniti, non andiamo da nessuna parte. Il Governo Conte aveva chiaro questo all'inizio, perché io ricordo la photo opportunity di inizio legislatura tra Conte e Trump, dove Conte, soddisfatto, diceva che l'America era con noi in Libia e potevamo stare tranquilli Stiamo tranquilli. Io ricordo quelle dichiarazioni, come ricordo il vertice di Palermo e la photo opportunity, che tanto Casalino voleva fare, con Haftar e al-Sarraj, pensando che una photo opportunity fosse sufficiente, e come ricordo le dichiarazioni quei giorni. In politica estera non sono sufficienti le foto, né le dichiarazioni, né il balletto o il valzer degli incontri: occorre avere chiari amici, nemici e gli interessi nazionali. In tutti i punti che lei ci ha enucleato, non c'è un primo punto, che noi potremmo anche condividere in buona parte, sia per l'Iran sia per la Libia. Non c'è, al primo punto, l'interesse nazionale, quello che io le ho enucleato in qualche minuto e che potrebbe benissimo ampliarsi con altre questioni: quali sono i nostri principali mercati? Noi eravamo il primo partner in Libano e in Siria, il secondo partner in Iran e il primo partner commerciale in Libia Questo vorrà dire qualcosa e si potrebbe aggiungere a tutto il resto. Il primo punto è allora capire quale sia l'interesse nazionale. Il secondo è quali sono i Paesi che hanno interessi confliggenti con noi: individuare, cioè, amici e avversari. Il terzo è muoversi secondo una strategia condivisa, non escludendo l'opzione militare condivisa con i nostri principali partner, tanto più con quelli europei. Per quanto riguarda la Libia, credo che alla fine sia qui il punto. Senza un'opzione militare condivisa, non si può pretendere di disinnescare il teatro libico, quando dietro vi sono attori internazionali e regionali di quella portata che, peraltro, tra loro hanno conflitti e interessi divergenti, al punto tale che se la Russia vuole fermare Haftar, l'Egitto non vuole assolutamente. Quando vi è questo contesto, solo un'azione militare condivisa in sede europea e, se possibile, internazionale, magari come estensione della missione Sophia (ma dovrebbe essere una missione navale, aerea e terrestre, possibilmente a guida italiana), può stabilizzare la situazione in Libia, cosa di cui noi abbiamo bisogno più di chiunque altro. Lì è in gioco, infatti, con l'interesse nazionale, anche il ruolo del nostro Paese nel mondo. Aver pregiudicato per ambiguità il sostegno americano: di questo è responsabile il primo e anche il secondo Governo Conte. Quando si è fatto l'accordo con la Cina si sapeva che avremmo perso il sostegno americano in Libia. Non è che viene dal caso tutto ciò. L'ambiguità e le contraddizioni di una politica estera ci hanno portato all'isolamento e quindi a questo stato di cose, che si può invertire solo se c'è davvero la consapevolezza di quale sia l'interesse nazionale, la posta in palio, di quali sono gli amici e gli avversari. Qui, sì, potete avere il nostro sostegno, perché è necessaria l'unità nazionale per recuperare il terreno perduto essendo in gioco il destino dell'Italia.
2020-01-15	LN	IwobiTonyChike	C'è chi chiede il rinnovo del Memorandum, chi la revisione e chi ancora la cancellazione. Signor Ministro, mi chiedo dunque quale sia l'intenzione del Governo sul Memorandum e sul rapporto con la Francia, centrale per la Libia. C'è chi ha sempre vissuto a braccetto con il Governo Macron e chi incontrava i gilet gialli. Noi chiediamo soprattutto chiarezza: qual è la linea politica estera nazionale? Esiste un'unità di indirizzo politico della maggioranza sulla politica estera? Da anni noi della Lega chiediamo il ripristino dell'immagine e dell'autorevolezza dell'Italia all'estero; ma questo può avvenire soltanto con un Governo che rispetti il Paese, e cioè che sappia tutelare i suoi confini ed esprimere una linea autorevole e coerente nei rapporti con gli altri Paesi. La cooperazione con la Libia e con il Governo di al-Sarraj è quindi necessaria per la risoluzione progressiva del conflitto libico e per contrastare il traffico di esseri umani, garantendo la sicurezza dei confini per il bene del popolo italiano, europeo e non solo, oltre che per tutelare la nostra importanza a livello economico al di là del Mediterraneo. Concludo, signor Ministro, affermando che il nostro Paese deve ritornare a far sentire in Europa il suo peso di primo interlocutore con la Libia, e farsi promotore davanti alla comunità internazionale del ritorno della pace in Libia per garantire la sicurezza nazionale. Questo Governo, signor Ministro - lo sappiamo - non ha un indirizzo politico reale e credibile. Per il bene e l'amore dell'Italia e del popolo italiano, signor Ministro, vi consiglio seriamente di lasciare le poltrone.
2020-01-15	LN	IwobiTonyChike	La linea di una politica estera si manifesta con la diplomazia, caro Ministro, con i fatti e con gli accordi, e non con delle parole sulle quali troppe volte il nostro Paese ha fatto affidamento senza poi assumere una posizione centrale in Europa, da primo interlocutore con la Libia.
2020-01-15	LN	IwobiTonyChike	Senza entrare nel merito degli altri scenari di geopolitica mondiale attualmente in corso, da una parte del Mediterraneo abbiamo il caos in Libia, e dall'altra parte un'Europa frammentata da interessi statali e non accomunata dalla reale volontà politica di utilizzare la diplomazia per riappacificare la Libia: sentiamo spesso parlare della necessità di edificare e plasmare una coscienza europea, ma poi i fatti smentiscono le intenzioni degli Stati membri. Dietro il velo di dichiarazioni di prassi si nascondono forti interessi economici nazionali che vengono perseguiti con egoismo e senza alcuna preoccupazione per le conseguenze che il nostro Paese subisce da tempo. È su questo punto che mi vorrei soffermare, perché dopo un anno in cui il controllo severo dei nostri confini ha portato ad una drastica riduzione degli sbarchi e dei morti in mare, grazie alla politica della Lega, con Matteo Salvini Ministro dell'interno, oggi il ritorno di una politica di apertura di porti potrebbe incentivare gli arrivi di migranti illegali e di potenziali terroristi, attraverso canali illegali e pericolosi, che io definisco i tunnel della morte.
2020-01-15	LN	IwobiTonyChike	Vorrei ricordare le dichiarazioni dell'Alto rappresentante per gli affari esteri e la politica di sicurezza dell'Unione europea, che ha affermato che è stata rilevata la presenza di fighter provenienti da Siria e Sudan. Ci sono 700.000 persone che provengono dall'Africa sub-sahariana e possono essere indotte a emigrare. Emigrare dove, cari colleghi? Italia, Europa, ma Italia, in primis. Ed è chiaro e risaputo, cari colleghi, che le conseguenze dell'instabilità della Libia ricadono sull'Italia, lasciata sola ancora una volta, come dimostra il fallimento dell'Accordo di Malta; ennesimo esempio di solidarietà a parole da parte dell'Europa. Su questo mi aspetto che l'alto rappresentante Borrell possa agire in modo concreto sulla politica estera comunitaria e invertire la rotta dopo anni di incapacità di sviluppare una politica estera comunitaria credibile ed efficace (per non parlare della politica estera nazionale). Sono d'accordo con lei, cara collega Pinotti, sul fatto che la politica estera è fondamentale, è uno dei pilastri di una Nazione: è indispensabile tutelarla; è indispensabile agire di conseguenza per portare avanti una politica estera concreta e credibile per una Nazione come l'Italia. Proseguo nel dire che se l'Europa, caro Ministro, non è unita, nemmeno questa maggioranza parlamentare e l'attuale Governo sembrano essere in grado di esprimere una posizione univoca sul rapporto con la Libia e sul Memorandum firmato nel 2017. È evidente che su moltissimi temi manca quell'unità di indirizzo politico dell'articolo 95 della Costituzione che il Presidente del Consiglio non è in grado di mantenere.
2020-01-15	LN	PellegriniEmanuele	Cosa posso dire, signor Ministro? Possiamo solo sperare in un suo ravvedimento operoso, che si concretizzi in una presa piena di coscienza circa la necessità di ripartire da zero, con la consapevolezza, però, che l'irrilevanza internazionale che il presidente Conte aveva inizialmente scongiurato, vista la sua vicinanza con tutti i grandi d'Europa, oggi pare non contare più. Peraltro, le ricordo che la Conferenza svoltasi a Palermo è stata presenziata proprio dal presidente Conte, però non vedo grandi risultati. Eppure il Governo - è vero - è cambiato, ma il Presidente è lo stesso.
2020-01-15	LN	PellegriniEmanuele	Signor Ministro, vorrei partire da una premessa e dai punti su cui penso che il nostro Gruppo e tutto il Parlamento siano d'accordo con quanto ha riferito. In primo luogo, c'è la lotta al terrorismo, su cui penso non si possa assolutamente dire nulla. La lotta all'ISIS o a Daesh, che dir si voglia, dovrebbe essere un fondamento della nostra battaglia e credo che su questo dobbiamo essere d'accordo con lei, signor Ministro. C'è poi il sostegno alle nostre Forze armate all'estero, impegnate nelle missioni di peacekeeping. Anche su questo punto, come hanno già fatto altri colleghi, per conto di tutto il Gruppo credo di poter portare il nostro sostegno alle Forze armate, che portano avanti i nostri valori di civiltà e la nostra volontà di dare una mano alle popolazioni che sono più in difficoltà. Entrando nello specifico del suo discorso, signor Ministro, da un lato c'è la questione iraniana, in cui l'azione del presidente Trump, definita da troppi come avventata, sta portando alla luce aspetti interni al regime iraniano, che da troppi, spesso, sono stati dimenticati, oppure accantonati. È infatti indubbio che, nel rispetto delle decisioni interne di uno Stato sovrano, gli scontri che si stanno verificando in questi giorni nelle piazze, contenuti dalle Forze dell'ordine iraniane anche con la forza, sono i sintomi di un malessere sociale, che la maggior parte delle potenze internazionali, eccezion fatta per gli Stati Uniti e Israele, ha troppo spesso omesso di vedere e sottolineare. Sull'altro dei fronti che ci hanno portato al dibattito odierno, ovvero quello libico, assistiamo ad un balletto - ce ne rendiamo conto vedendo le note stampa e le varie notizie che arrivano - in cui però a condurre il passo sono Russia e Turchia. A corollario di questa danza, suonata a forza di battaglie militari e con il sangue dei civili sul territorio, ci sono poi i commensali, che sono invitati per non fare dispetto e che però sono del tutto silenti e di natura meramente decorativa. Sia sul fronte mediorientale che in quello libico abbiamo assistito, come Italia e come Europa, da meri spettatori, ma questo lei, signor Ministro, e tutto il Governo lo sapete bene ed è proprio per questo che ci viene oggi a raccontare che l'Italia ha avuto un ruolo di primo piano. Signor Ministro, lei ha riferito che l'Italia è stata parte fondamentale di tutta l'azione politica e diplomatica che ha portato al raggiungimento e alla confezione della Conferenza di Berlino, che tutti noi ci auguriamo vada a buon fine. Però questo ruolo di primo piano io non lo vedo e, purtroppo, non sono il solo. Abbiamo assistito a molteplici comunicati stampa e interviste volanti, in cui lei e il presidente Conte, in una versione forse ingombrante per lei, auspicate un ruolo più importante di quello che avete. Le vorrei richiamare alcune dichiarazioni apparse recentemente sul tema dello scacchiere internazionale e, in particolare, sul ruolo che ormai da decenni si richiede - o meglio, si auspica - per l'Europa. Sono troppe e non le posso citare tutte. Il problema è che il risultato di tutta questa azione (al di là delle parole e delle relazioni che, come ha detto anche il senatore Casini, sono belle, di ruolo e opportune) non è pervenuto: di "ciccia" - mi si consenta l'espressione - non c'è nulla. La battaglia energetica e di potere in atto oggi tra le maggiori potenze, prima di essere combattuta deve essere capita e compresa, ma per fare ciò, come immagino avrà avuto modo di intuire, a volte bisogna fare silenzio e approfondire il modo di agire senza dimenarsi. Il dimenarsi in politica estera troppo spesso provoca danni maggiori del silenzio stesso. Mi permetto di darle un suggerimento da mero rappresentante del popolo: i comunicati stampa e le dichiarazioni che rilasciava quando occupava la posizione di Ministro al Ministero dello sviluppo economico in politica estera non servono. Anzi, troppo spesso sono deleteri e non solo per lei, signor Ministro, ma anche per il nostro Paese e per tutto quello che riguarda il nostro aspetto. D'altro canto, ormai, la marginalità del nostro Paese nel panorama internazionale è evidente a tutti. Badi bene, a dirlo non siamo noi, ma la maggioranza degli osservatori esteri. Il tentativo di organizzare un tavolo, fuori tempo e senza le condizioni necessarie, da parte del presidente Conte ne è un segno evidente e ogni ulteriore dichiarazione fatta nel tentativo di minimizzare l'accaduto non fa altro che peggiorare la realtà. Insomma, la toppa è peggio del buco. Le suggerisco una cosa. Tra i vari temi che si discuteranno nella Conferenza di Berlino ve ne è uno che è stato già trattato al tavolo tra Russia e Turchia. Uno dei punti salienti dell'accordo dovrà essere quello di permettere il passaggio sicuro dei servizi di assistenza umanitaria. Ecco, per esempio: non ho sentito da parte sua alcun tipo di parola in merito all'assistenza umanitaria alle popolazioni in difficoltà. Credo che l'Italia, se non riesce a giocare un altro ruolo, almeno su questo dovrebbe impegnarsi.
2020-01-15	LN	VescoviManuel	In Europa - ce ne rendiamo conto tutti - l'interesse della Francia è diverso da quello dell'Italia, per cui lo dovrebbe dire eventualmente a Macron che non esiste il sovranismo nazionale.
2020-01-15	PD	AlfieriAlessandro	Abbiamo un capitale da poter fare e penso che anche agli attori libici vada spiegato che il rischio di affidarsi solo ai loro protettori che alimentano la guerra per procura può portare alla spartizione della Libia e a definire, di fatto, dei protettorati dove coloro che oggi hanno una loro autonomia rischiano di perderla. L'Europa e anche altri alleati possono garantire, da questo punto di vista, il fatto che la Libia non venga spartita e possa avere un futuro. Certo, è difficile e complicato.
2020-01-15	PD	AlfieriAlessandro	Penso che anche sul versante del nucleare, pur non essendo noi parte del gruppo E3, come ha ricordato, Ministro, serva comunque una nostra presenza e il fatto che Borrell, l'alto rappresentante, sia presente alle riunioni del gruppo E3 è una garanzia per l'Europa. Penso che l'Italia debba investire ancora dentro quella prospettiva. Tuttavia, è decisamente più complicato per noi muoverci in un teatro dove abbiamo sempre avuto un capitale politico da spendere e laddove il nostro alleato più forte, cioè gli Stati Uniti, ha deciso di arretrare e fare alcune scelte anche di riconfigurazione dei suoi assetti. Quei vuoti lasciati liberi dagli Stati Uniti sono stati inevitabilmente occupati dalla Russia soprattutto, ma anche dalla Turchia. Ciò interroga la diplomazia italiana, ma anche le scelte di questo Governo.
2020-01-15	PD	PinottiRoberta	Ho considerato un errore, durante il cosiddetto Governo gialloverde, avere incentrato l'attenzione sulla Libia quasi esclusivamente in relazione alla questione migratoria. Certo, esiste anche questa preoccupazione (la Libia è proprio di fronte alle nostre coste), ma non va dimenticato - lei non lo ha fatto nel suo speech, Ministro - il rischio terrorismo. Dopo la nascita del califfato si sono propagate in Libia, in particolare a Sirte e a Derna, importanti focolai del Daesh. I libici hanno combattuto duramente e valorosamente contro questi focolai, ci sono stati moltissimi morti e feriti e proprio a seguito di questo è nata la missione italiana volta a impiantare un ospedale militare a Misurata, perché le condizioni di sicurezza portavano a ritenere che dovessero essere appunto i militari a gestire questa esigenza, che però era l'esigenza di curare dei feriti che avevano combattuto contro il terrorismo. Come poi ognuno di noi sa, poi, la Libia è importante per l'Italia anche per questioni energetiche. Dibattendo sulla situazione della Libia - lo abbiamo sentito anche oggi nel dibattito parlamentare - abbiamo ascoltato vibranti critiche sull'intervento militare del 2011, che si concluse con l'eliminazione di Gheddafi, spesso dimenticandoci però, nella rievocazione, che comunque in quel momento Gheddafi stava agendo in modo molto crudele nei confronti della propria popolazione. Anche io, tuttavia, ho indubbiamente da porre critiche a quell'intervento, in particolare sull'accelerazione impressa dalla Francia di Sarkozy, cui poi ha fatto seguito la missione internazionale. Infatti, anche in Libia, come successe in Iraq con la guerra voluta dal presidente Bush, in cui poi è stato eliminato Saddam Hussein, vi fu un elemento particolarmente devastante, e che accomuna questi due interventi, cioè un uso della forza, dell'intervento militare, portato avanti senza una strategia per il dopo; basta parlare con i nostri militari per sapere che invece è fondamentale, soprattutto quando si decide l'uso della forza, sapere qual è l'obiettivo e come gestire il dopo. Da quella data la Libia ha vissuto una condizione di instabilità e di mancanza di prospettive e certo questo è un problema per l'Italia. La politica estera è un patrimonio di un Paese, l'ho sentito anche nelle parole di alcuni colleghi dell'opposizione, e quindi oggi rischia di risultare davvero risibile fare il gioco del con chi l'Italia conta di più o con chi conta meno. La politica estera necessita di affidabilità, di coerenza, di continuità. Noi italiani siamo stati i primi a riaprire l'ambasciata a Tripoli dopo il momento più cruento della situazione libica, siamo stati gli unici, con un accordo, ad avere una missione militare (l'ospedale che citavo prima). Abbiamo poi sottoscritto con il presidente riconosciuto al-Sarraj un accordo che poi è diventata la base per un intervento europeo (ma contemporaneamente avevamo aperto un'interlocuzione con Haftar, ma anche con gli esponenti del Fezzan e con i sindaci delle municipalità). C'era stata un'azione, quindi, e devo dire che questa azione la vedo ritornare nell'attuale Governo. Mi pare invece che nel Governo precedente su tutti i principali dossier ci fosse stato un rallentamento. Quindi, quando sento parte dell'opposizione - in particolare quella che prima era maggioranza - lamentare che oggi non contiamo nulla, mi pare riduttivo e francamente anche ridicolo. Riappropriamoci di un caposaldo positivo della storia parlamentare italiana: la continuità in politica estera, per interesse del Paese. E allora che fare oggi? Concordo con le linee guida che ha presentato qui il Ministro. Certo, lavoriamo tutti per il cessate il fuoco e ci auguriamo che riesca. Hanno assunto maggiore protagonismo Russia e Turchia? Non c'è dubbio. Questo è un bene? Dal nostro punto di vista, non credo. Ascrivere però all'Italia - o solo ad essa - questa situazione è miope: c'è stato un disimpegno degli Stati Uniti nell'area, in particolare durante l'amministrazione Trump, e questa lacuna avrebbe dovuto essere colmata da un maggior protagonismo dell'Europa. Mi è piaciuta l'espressione di sovranismo europeo che ha citato oggi il collega Casini, ma diciamoci la verità: non aver fatto da tempo scelte che rendano forte la politica estera di difesa europea fa sì che debbano essere gli Stati a far parlare l'Europa, perché senza le loro decisioni essa non può agire, e non c'è dubbio che sulla Libia gli Stati europei non abbiano remato tutti nella stessa direzione. Senza un'intesa reale tra Italia e Francia, la voce europea sulla Libia è cacofonica. La Conferenza di Berlino può essere un'occasione importantissima per rimediare anche ad errori del passato.
2020-01-28	FdI	BalboniAlberto	Fratelli d'Italia ritiene assolutamente urgente riconoscere ai giudici onorari la dignità che meritano. I tempi per arrivare all'approvazione di un disegno di legge sono troppo dilatati; occorre, signor Ministro, cari colleghi, un decreto‑legge, che abroghi la riforma Orlando per attribuire ai giudici onorari il giusto trattamento retributivo, previdenziale e assistenziale che meritano, commisurato alla funzione giurisdizionale che svolgono, prima che l'Europa condanni l'Italia per il vergognoso trattamento che stiamo riservando a questo pilastro della giustizia italiana.
2020-01-28	PD	MirabelliFranco	Signor Presidente, signor Ministro, dico subito che il nostro Gruppo voterà la risoluzione che approva la sua relazione e lo faremo perché credo vada riconosciuto lo sforzo fatto e l'impegno e alcuni risultati, che sono stati ottenuti e che lei giustamente ha valorizzato. Penso innanzitutto alla giusta declinazione dei diversi investimenti fatti nei diversi settori per mettere la macchina della giustizia nelle condizioni di funzionare: penso al personale, agli agenti di custodia e ad altre scelte che sono state citate nella sua relazione. Penso che tali scelte siano giuste e condividiamo le priorità, che lei, signor Ministro, ha indicato nella relazione. Voglio ancora sottolineare, perché secondo me non è stata valorizzata nel dibattito, l'importanza per il Paese, per le sue aziende e per la sua capacità di competere, di prevedere come una priorità la riforma del processo civile. È importante da questo punto di vista che il Governo abbia già proposto e preparato una legge delega, che andremo a discutere nelle prossime settimane e nei prossimi mesi, proprio per accelerare i tempi della giustizia civile. Signor Presidente, mi faccia anche sottolineare il fatto che nella relazione è citata una cosa importante, ovvero l'attenzione e la volontà di considerare prioritario, nel ventesimo anno dall'adozione della Convenzione di Palermo, il tema della lotta alle mafie, che ormai hanno definito un assetto internazionale. Su tale lotta, che si è globalizzata, il nostro Paese ha uno straordinario know-how, che ci viene riconosciuto da tutti, insieme ad una grande capacità di indagine, di prevenzione e di contrasto. Se però oggi non c'è un impegno reale affinché tutti i Paesi d'Europa e del mondo si occupino di combattere le mafie e di intervenire per impedire il riciclaggio del denaro - perché questo si può fare solo a livello internazionale - credo che ciò non basti ed è bene che il Ministro abbia riconosciuto questa necessità. Signor Presidente, signor Ministro, voglio però dire con grande chiarezza che non mi pare che questa relazione abbia nascosto i limiti e i problemi: nonostante il lavoro e gli investimenti fatti, ci troviamo ancora in un quadro che resta problematico e voglio citare tre questioni, tutte presenti nella sua relazione, sulle quali penso che insieme bisogni lavorare e di più. Prima di tutto, credo che dobbiamo riflettere meglio e di più sulla questione carceraria in questo Paese, perché è vero che abbiamo valorizzato lo sforzo per assumere agenti e dirigenti - che credo le vada riconosciuto - perché oggi c'è il drammatico problema di garantire a ogni carcere un direttore. Benissimo anche i 280 milioni di euro che già dal 2018 i Governi precedenti avevano stanziato da qui al 2033 per l'edilizia carceraria. C'è un punto, però: in questo Paese, in quest'ultimo anno, siamo tornati a una situazione di sovrappopolazione delle carceri. Abbiamo il 20 per cento in più di affollamento delle carceri: siamo passati da 50.692 carcerati, che sono quelli che il sistema carcerario italiano può sopportare, agli attuali 60.885; c'è il 20 per cento di carcerati in più rispetto a quelli previsti (tra questi, 2.400 in più si trovano in Lombardia e 1.300 in più in Campania e in Lazio). Credo che su questo dobbiamo riflettere e la risposta non può essere solo l'edilizia carceraria, e lei non ha dato solo questa risposta. Credo che dobbiamo ragionare sul fatto che oggi in carcere ci sono 1.500 persone che sono state condannate a pene inferiori all'anno. Mi domando se qui non ci siano uno spazio d'intervento e una riflessione da fare e se non ci sia da investire anche sulle misure alternative. È giusto che vi siano più agenti, così come lo è però che ci siano più operatori che gestiscano le misure alternative - e in finanziaria si è operato in questo senso - necessarie per dare una risposta di civiltà a questa realtà. La seconda questione che desidero trattare molto velocemente è la seguente: lei, signor Ministro, ha richiamato la lotta alla corruzione come una priorità, cosa che condividiamo, perché indebolisce lo Stato, come si dice nella relazione, ed è giusto. È giusto che ci siano strumenti per colpire e trovare i corrotti, però attenzione: non basta - e forse non è giusta - la scelta di ridurre tutto alle pene esemplari che rischiano anche di limitare i diritti. Non credo che sia la strada giusta: serve prevenire i reati, la strada non può essere soltanto quella di prevedere più pene e più severe. Serve prevenire i reati e non possiamo dire - come ci è stato detto durante una certa fase - che siccome abbiamo lo spazzacorrotti pensiamo a pene molto alte (lo ribadisco, togliendo anche alcuni diritti garantiti a tutti gli altri imputati). Se pensiamo che sia sufficiente questo, sbagliamo. Non possiamo pensare che sia sufficiente questo e che possiamo abbassare le difese e ridurre i controlli - penso per esempio agli appalti - perché tanto c'è un deterrente, ossia che le pene solo alte. Non è questo: abbiamo certamente bisogno di colpire chi delinque ma anche di alzare le difese. Signor Presidente, concludo dicendo che la terza questione - com'è scritto nella relazione e siamo impegnati insieme su questo fronte - è la seguente: processi più rapidi per dare più fiducia ai cittadini nella giustizia. Oggi c'è una divaricazione tra i cittadini e la giustizia. C'è poca fiducia: la giustizia ha poca credibilità, anche perché i processi durano tanto. Si fanno investimenti sul personale (benissimo) e serve una riforma dei processi (quella cui stiamo lavorando). Io penso che dobbiamo mettere al centro questo bisogno dei cittadini. Dentro questo ragionamento ci sta un ragionamento sulla prescrizione che non è in contraddizione. Credo che non basti ridurre i tempi dei processi. Penso che ridurre i tempi dei processi non elimini il problema di garantire che comunque i processi...
2020-01-29	FdI	RuspandiniMassimo	Signor Presidente, Fratelli d'Italia annuncia il suo voto di astensione. Noi ci asterremo, perché non saremo certo noi a impedire una soluzione, a negare la possibilità di un salvataggio, la possibilità di trovare un acquirente. Non lo faremo mai. Non saremo noi a negare il lavoro alle tante famiglie dell'indotto di Alitalia, a tutti coloro che rischiano di subire gli errori della politica e dei manager, quelli sì, lautamente pagati. Cerchiamo subito di sfatare uno dei grandi miti che gira intorno ad Alitalia. Non è vero che il costo del lavoro e il costo dei dipendenti di Alitalia sia più alto rispetto ad altre compagnie di bandiera. Addirittura, incide di meno rispetto a Lufthansa: il 19,2 per cento in Italia rispetto al fatturato. Ci asterremo per queste ragioni. Avremmo voluto sicuramente votare no, gridare il nostro no rispetto ad una approssimazione che definiamo spaventosa, e non tanto rispetto alle tante cose che abbiamo ascoltato qui in quest'Aula, cioè alle cause della crisi che tutti avete sviscerato e che tutti avete elencato, delle quali appunto si è detto quasi tutto: i costi elevati, le scelte industriali sbagliate, l'eccessiva diversificazione della flotta aerea, l'indebolimento delle tratte a lungo raggio, che sono le più redditizie. Tutto ciò senza contare il rapporto malato con Fiumicino, un rapporto di concorrenza interna incredibile, che abbiamo in qualche modo cercato, in maniera opposta rispetto ai grandi hub internazionali, Francoforte e Monaco su tutti. Quindi ci asterremo, ma avremmo voluto votare no, proprio perché mancano una visione complessiva, una strategia di rilancio e, diciamo così, delle riflessioni da inserire nell'agenda politica dei partiti e dei salotti buoni. Non si può continuare a far finta di nulla, perché non parlare di Alitalia significa non voler bene all'Italia. Tutto questo manca nell'agenda dei partiti, nelle riflessioni svolte anche in questa sede e nel dibattito nazionale e ciò incide pericolosamente e negativamente sul percorso che ci apprestiamo a confermare. Ci asterremo, dunque, ma il Gruppo Fratelli d'Italia vuole dare all'Assemblea e a noi stessi un contributo, ricordando quanto gli italiani siano stati grandi nella storia dell'aviazione. Parliamo dell'Alitalia come se fosse l'ennesimo scoglio da superare per sbarcare il lunario, da parte di un Governo che guarda ad Alitalia non certo come ad un'opportunità, ma come se fosse l'ennesima prova da superare. Pensate però che gli italiani sono invece coloro che hanno detenuto quasi tutti i record per quanto riguarda il volo, con riferimento alla velocità, all'altitudine e alla durata dei viaggi. Siamo stati capaci di sforzi inimmaginabili, da ingegneri e da piloti. Mentre in questa sede parliamo a fatica di Alitalia, considerata appunto come un'incombenza della quale occuparci, esattamente cento anni fa volammo da Roma a Tokyo, con un'impresa leggendaria, che anche in Giappone ricordano come tale. In questi giorni, in Giappone stanno organizzando celebrazioni in grande stile, per ricordare i nostri cavalieri dell'aria, Arturo Ferrarin e il motorista Gino Cappannini, che riuscirono a compiere un'impresa incredibile, percorrendo 18.000 chilometri attraverso l'Europa e l'Asia, fino al Giappone. Questa è l'Italia che ci piace ricordare e non quella delle trattative, che portano ad ennesimi prestiti, senza avere una visione.
2020-01-29	LN	RufaGianfranco	In 8ᵃ Commissione abbiamo audito il commissario straordinario Leogrande, che avrà 400 milioni da gestire in sei mesi, con l'arduo compito di risanare e ristrutturare Alitalia, assicurandone la continuità di servizio. Questo Governo sa come farlo? Ha strategie? Con alleanze, vendita o svendita e magari mantenendo una partecipazione statale piccola, considerevole o nulla? Qual è il progetto che sperate diventi realtà? Quali i vostri ravvedimenti? Regolamenterete e controllerete i fondi regionali per le low cost ? Portano sì turisti in Italia, ma i soldi vanno fuori. Avete intenzione di allineare i costi nel contratto di programma, ancora in deroga? Quali sono le decisioni per slot e frequenze? Voi del MoVimento 5 Stelle condividete le scelte fatte dal PD come quelle sugli slot su Londra Heathrow, l'aeroporto più grande d'Europa? Sapevate che avremmo potuto riappropriarcene, come da contratto, ma li abbiamo "stranamente" svenduti ad Ethiad, con la sottoscrizione da parte di Montezemolo per Alitalia e di Hogan per Ethiad? Si ipotizzano perdite per 300 milioni, anche se le perizie ne indicano solo 60. Comunque sia, è stata una scelta dannosa economicamente, o no? Spero facciate tesoro di errori, come l'acquisto poco strategico di un unico esemplare, l'aereo Boeing 777-300 che, anche se utilizzato, non ammortizza i costi di configurazione e addestramento. Reinserirete il Fondo di Solidarietà? Rivendicate la scelta della cassa integrazione straordinaria, come già per i 1.400 dirigenti, per risparmiare 50 milioni e poi chiedere consulenze con parcelle incontrollate? Chiedo al Governo PD di spiegare perché si è permesso il passaggio dal sistema di gestione e prenotazioni di terra Arco ( Automatic reservation and communications ) - italiano - rimasto quindi obsoleto, al cospetto di un sistema indipendente (SABRE, Semi-automated business research environment ), imposto da Ethiad. Anche qui il costo per Alitalia è di circa 57 milioni di dollari, più 30 per le fee. Spero sia fondamentale anche per voi rinegoziare i diversi e continui contratti di leasing. Comunque a maggio ci ritroveremo di nuovo a parlare del problema Alitalia. Spero ci venga rinfacciata un'orgogliosa soddisfazione da parte del Governo. Al contrario, guai al PD a dare colpa al MoVimento 5 Stelle per le scelte del passato e guai al MoVimento 5 Stelle a dare le colpe al PD per le scelte del passato. Le darete poi ovviamente alla Lega, ma il passato di domani è oggi e qui, è il presente. A maggio vi troverete a parlare di nuovo di problemi, mentre oggi avete l'obbligo di dare certezze e risposte. Mi auguro però che oggi non facciate spot del tipo «si inizia a volare», perché qualcuno che sognava di fare lo steward si è già schiantato, o peggio, ha fatto schiantare Alitalia (metaforicamente parlando, ovvio).
2020-01-29	LN	RufaGianfranco	Speriamo inoltre che l'Europa non impartisca multe per eventuali infrazioni, ma Alitalia è costata così tanti sacrifici economici agli italiani che a qualsiasi giustificabile costo cercheremo di proteggerla (pare che anche i neonati abbiano pagato una quota di 145 euro per Alitalia fino ad oggi).
2020-01-29	M5S	LupoGiulia	Gli ultimi casi in Europa di turnaround sono stati caratterizzati da grandi investimenti aziendali, una forte disciplina sui costi - come abbiamo già detto - con un Paese regista, e un consolidamento di mercato, su cui mi soffermo un attimo. Come le altre major, Alitalia fa fatica a stare in piedi da sola, quel famoso stand-alone che si usava anni fa. Ecco una rapida panoramica di come si comportano nel resto del mondo. Negli Stati Uniti, ma recentemente anche in Sudamerica, la strada del consolidamento è già stata ampiamente percorsa. Vi sono tre mega global carrier hub oriented, cioè gruppi nati da fusioni e acquisizioni, quali American Airlines con US Airways, United con Continental Airlines e Delta Air Lines con Northwest Airlines. C'è poi un grande low cost. Questi quattro vettori praticamente controllano ben l'80 per cento del mercato domestico; il restante 20 per cento è controllato ovviamente delle piccole compagnie low cost che generano l'ultra low cost. Lavorano bene entrambe le tipologie. Il mercato europeo, viceversa, vede ben 19 vettori aerei sopra i 20 milioni di passeggeri annui, con il mercato low cost in avvicinamento al 50 per cento del trasportato. Vi sono tre mega gruppi hub oriented e qui c'è il consolidamento: IAG con British Airways, Iberia, Vueling e Air Europa; poi c'è Air France con KLM, quasi in crisi, e Lufthansa con Austrian Airlines, Brussels Airlines and Swiss International Air Lines; Alitalia da sola. Insieme controllano a stento il 50 per cento del mercato europeo; quattro vettori legacy, che sono charter turistici, e sei vettori low cost, di cui tre indipendenti. L'Europa, quindi, presenta uno scenario alquanto frammentato che sta creando non pochi problemi ai propri vettori (intendo fallimenti). È di questi giorni un'altra crisi, quella di Flybe nel Regno Unito, che sta costringendo lo Stato britannico a intervenire in suo aiuto. Si aggiungano i fallimenti di Air Berlin, Thomas Cook, Fly British Midland, Monarch Airlines, Lauda, Aigle Azur - sicuramente ne ho dimenticati alcuni - e quelli passati di Iberia e Sabena, salvati in extremis, o dopo il fallimento, da British Airways e Lufthansa. Non dimentichiamo le crisi attuali, come quella di Alitalia, Austrian Airlines e Air France-KLM. Oggi però abbiamo degli elementi: lo Stato italiano non intende far fallire l'Italia, ma nemmeno farla galleggiare. Lo Stato italiano non intende abdicare al ruolo di regia di sistema. Voglio credere fortemente che il Governo supporterà gli attuali vertici di Alitalia in tutte le sedi, come anche il Governo, se sarà necessario, cercherà tutte le strade utili per traghettare Alitalia verso un futuro migliore. Per far ciò serviranno, però, persone con conoscenza del mercato aereo. Serviranno, sì.
2020-01-29	M5S	LupoGiulia	Si deve parlare con tutti - questo è certo - ma tenendo conto di alcune variabili. Quindi, va bene parlare con Air France, che potrebbe essere vista come lo sbocco naturale, seppure - lasciatemi dire - in passato ci abbia rubato più di qualche passeggero verso il suo hub. Ad ogni modo, si potrebbe dire che Air France, anche per i tentativi passati, potrebbe essere il socio naturale. La principale sfida, però, paradossalmente non è di Alitalia, ma di Air France: lo può fare davvero? Lufthansa potrebbe essere il completamento del mercato: Alitalia ha un controllo del mercato di lungo raggio da Bologna in giù, Lufthansa da Bologna in su. L'unione delle due significherebbe dar vita al primo vero vettore italiano, il primo gruppo europeo, il terzo al mondo, portando Alitalia dentro un mercato globale. L'integrazione con Lufthansa ovviamente richiederebbe tempo: si parlerebbe, infatti, di un cambio di cultura aziendale, di procedure, di sistemi commerciali e operativi nuovi. In questa ipotesi dovrà essere chiaro che Alitalia andrà non ridimensionata, bensì dimensionata per crescere e recuperare quelle fette di mercato perdute in passato a causa di soci furbi e incapacità varie. Con British Airways, sarebbe uno sparigliamento e sarebbe anche alquanto difficile, visto che fa parte di un gruppo che ha già avviato un grossissimo consolidamento nell'Ovest dell'Europa. Quindi quale visione per il futuro di Alitalia? Il nuovo posizionamento di Alitalia, in questa visione di consolidamento, dovrebbe focalizzarsi finalmente sulle attività di lungo raggio rivedendo i collegamenti da e per Nord e Sud America e Africa, riservando collegamenti mirati verso l'Asia (Giappone, Corea e Cina). In tal caso, potrebbe anche retrocedere una piccola parte di breve raggio, ma tramite accordi di partnership selettivi. Così facendo, potrebbe riposizionare la restante flotta su tratte di medio raggio dove sussistono accordi bilaterali (Nord Africa, Russia, Medio Oriente). È fuor di dubbio che la flotta vada assolutamente razionalizzata. Nel lungo periodo si dovrà tendere a un'unica tipologia di aeromobile - sono d'accordo con il senatore Mallegni - perché ciò riduce nettamente i costi. Vanno riviste le tariffe dei biglietti nazionali a favore dei passeggeri, anche attraverso degli incentivi, quelle che si danno alle altre compagnie; dirigenze pagate, però per veri risultati, utili e non ricavi.
2020-01-29	PD	CirinnaMonica	Suppongo che sia possibile - e questo è un suggerimento che lascio in conclusione, ringraziando il Presidente - che al Ministero possa essere affiancato un organo terzo, dotato delle professionalità opportune, che monitori costantemente il lavoro della governance. Abbiamo messo tanti soldi pubblici e la governance può ottenere risultati, ma pensiamo ad un controllo di gestione, di cui potrebbe farsi carico il Consiglio dei lavori pubblici, che ha competenze in materia di trasporti. Spero di sbagliarmi sul giudizio sulla governance, di essere smentita dal tempo e che si possa fare un risanamento di Alitalia. Ricordo che Alitalia su alcune tratte garantisce la continuità (e penso ai colleghi sardi e ad alcuni siciliani). Le tratte interne non sono appetibili per le grandi compagnie straniere, quindi la funzione di Alitalia, anche nel garantire la continuità, va rispettata: è la bandiera del turismo dell'Italia nel mondo e comunque un importante tratto del nostro essere cittadini dell'Europa e del mondo.
2020-01-30	FI	SiclariMarco	Signor Presidente, signor Ministro, il giorno 24 gennaio, dopo l'assordante silenzio suo e di tutto il Governo sulla gravissima pandemia del coronavirus cinese, mi sono preoccupato, a nome di Forza Italia, di invitarla pubblicamente, con comunicato stampa, a riferire in questa prestigiosa Aula su quanto stava e sta accadendo in Cina e nel mondo e su quanto potrebbe accadere in Italia. Abbiamo proposto di attivare la task force prima possibile e l'unità di crisi e oggi apprezziamo che lei si trovi in quest'Aula, a quattro giorni dal nostro comunicato, e che abbia fatto quanto le avevamo consigliato all'epoca. Le anticipo che Forza Italia vuole fare squadra. Parliamo di sanità pubblica, parliamo di tutela della salute e della vita dei nostri cittadini, soprattutto dei più deboli. Abbiamo ascoltato con estrema attenzione la sua relazione, che condividiamo, ma non basta; non basta perché non riferisce provvedimenti concreti ed efficaci per prevenire nell'immediato il contagio di ciò che potrebbe rappresentare una gravissima pandemia, forse la più grave degli ultimi cento anni, e per recuperare tempo prezioso, soprattutto prima che si diffonda in Italia, così com'è accaduto in due mesi in Cina in soltanto due mesi (da novembre ad oggi). Ministro, abbiamo ascoltato anche le dichiarazioni dell'Organizzazione mondiale della sanità, che ha ammesso che il rischio globale derivante dal coronavirus cinese è elevato sia per la sua aggressività sia per la sua pericolosità e soprattutto per la facilità con cui si trasmette tra le persone. Non accadeva prima con gli altri coronavirus; si trasmette esattamente come un virus influenzale e può portare - come ha dichiarato lei stesso - a una vera emergenza sanitaria internazionale. Il direttore del dipartimento di malattie infettive dell'Istituto superiore della sanità Rezza dichiara che il numero di casi è notevolmente sottostimato e che sono molti di più e probabilmente occorre aggiungere addirittura uno zero, se non due zeri a questo numero per quanto riguarda la Cina. Le dichiarazioni di Michael Ryan, il direttore esecutivo del Programma delle emergenze sanitarie dell'Organizzazione mondiale della sanità, non appena rientrato da una missione in Cina, ha svolto una conferenza stampa a Ginevra, sede dell'OMS, e ha dichiarato che prevede sviluppi preoccupanti e ha poi riunito il comitato di emergenza a causa dell'incremento dei casi che si sono verificati, non soltanto in Cina in maniera esponenziale, ma anche fuori. Signor Ministro, la stimo personalmente e anche come politico (so che sta facendo il massimo, insieme all'Istituto superiore della sanità ed insieme a tutti i colleghi medici e operatori sanitari), ma questa pandemia da coronavirus non può e non deve essere affrontata soltanto dal suo Dicastero, perché è qualcosa di più grande. Il nostro pensiero va anche a quegli italiani che sono ancora in Cina: sono a Hubei e a Wuhan e non sanno come rientrare, non hanno notizie dalla Farnesina. Per questo le chiedo di farsi portavoce presso la Farnesina e di parlare con il Ministro degli affari esteri, perché non riescono ad avere risposte (ho i loro messaggi sul mio cellulare). Questo virus si trasmette come un virus influenzale, ciò vuol dire fra tre mesi avremo picchi massimi, entro aprile o forse maggio. Dalla sua relazione si evidenzia che non abbiamo dati certi, non conosciamo il numero degli ammalati e non abbiamo certezza di quante persone siano a oggi guarite. Non sappiamo dove sono finiti i cittadini che hanno lasciato Wuhan e sono arrivati in Italia nell'ultimo mese: 2.400 persone. Bene, lei ha dichiarato che in Italia abbiamo i controlli più alti ed ha chiesto una riunione internazionale di tutti i Ministri della salute dell'Unione europea per capire come affrontare la situazione. Ministro, io le consiglio di andare in Europa e di portare le nostre indicazioni: noi abbiamo i migliori scienziati al mondo, la migliore ricerca al mondo e non dobbiamo aspettare che gli altri Ministri degli altri Paesi europei ci dicano come dobbiamo intervenire.
2020-01-30	FdI	deBertoldiAndrea	Di fronte a questi dati, dobbiamo allora vigilare e pretendere dalle istituzioni del Governo cinese chiarezza assoluta. Dobbiamo pretenderlo per l'interesse del nostro Paese, dell'Europa, per l'interesse della salute pubblica, ma anche - come poi dirò - per gli interessi economici che purtroppo oggi gravitano anche su queste situazioni.
2020-01-30	LN	FregolentSonia	Cosa fa l'Europa di fronte a un'epidemia dichiarata elevata? Al momento, come lei ci ha confermato, i Ministri si parlano, si scambiano informazioni. Io mi chiedo e le chiedo se non sia il caso - certo, non per fare allarmismi, ma per muoversi all'insegna del principio della massima precauzione, trattandosi di salute pubblica - magari di sospendere a livello europeo tutti i voli con il continente asiatico, almeno per un breve periodo.
2020-01-30	LN	FregolentSonia	Le persone si spostano, girano, partono da diversi aeroporti cinesi e non solo da Wuhan, fanno scalo in Europa e si muovono. Questa è la potente macchina del turismo, che porta con sé molteplici interessi. Quello che come Lega noi le chiediamo è di mettere al primo posto la salute dei cittadini e muoversi all'insegna del principio della massima precauzione. Pertanto, nel caso in cui questo Governo ritenga di non sospendere i voli, le chiediamo che venga applicata almeno la quarantena a tutti coloro che provengono, sia con voli diretti che tramite scali, dalla Cina e dal continente asiatico. Non è sufficiente assumere le informazioni su quali tratte, con quali mete e su quali itinerari i passeggeri provenienti dal continente asiatico viaggeranno, perché diventa particolarmente faticoso e difficoltoso risalire, nel caso in cui si manifesti la malattia, ai contatti, alle frequentazioni, ai luoghi visitati.
2020-01-30	M5S	CastelloneMariaDomenica	Concordiamo con lei, Ministro, che come Governo bisogna concentrarsi su alcuni punti in particolare, per il bene del Paese e la tutela dell'inviolabile diritto alla salute dell'individuo: comunicare solo notizie certe e casi confermati, informare sulle cautele da adottare, ribadire che i viaggi in Cina sono sconsigliati, suggerire di recarsi in ospedale se al rientro da quei luoghi si avvertano sintomi sospetti, sospendere, come è stato fatto, tutti i collegamenti aerei diretti provenienti da Wuhan, attivare i corridoi sanitari negli aeroporti, come fatto dall'Italia per prima in Europa.
2020-01-30	M5S	CastelloneMariaDomenica	È chiaro intanto che la situazione è costantemente monitorata dal Ministero, che è in continuo contatto con l'Organizzazione mondiale della sanità e lo European centre for disease prevention and control e pubblica tempestivamente ogni nuovo aggiornamento sul proprio portale. In Italia, inoltre, sappiamo che è già attiva una rete di sorveglianza delle gravi infezioni respiratorie acute e delle sindromi da distress respiratorio acuto, che partecipa quindi regolarmente al monitoraggio di eventi di questo tipo. Dalla Cina intanto arrivano purtroppo dati ancora incerti che fanno temere un tasso di mortalità molto alto, tra il 2 ed il 3 per cento, che speriamo non sia confermato dai dati reali e vada magari in realtà diluito per un numero molto più alto di contagi, dovuti ad una iniziale sottovalutazione della patologia da parte delle autorità cinesi. Noi le chiediamo quindi, Ministro, di sollecitare l'Europa e l'Organizzazione mondiale della sanità a pretendere dalle autorità cinesi numeri certi riguardo i casi di infezione e di decesso, ed informazioni puntuali sulle possibili fonti di origine del virus e di contagio, perché è molto importante la diagnosi precoce per ostacolare la diffusione dell'infezione. In conclusione, voglio dire grazie ai tanti operatori sanitari che stanno combattendo questa "guerra" in Cina.
2020-02-05	FI	MallegniMassimo	Apprezzo, però, che ci sia un ritorno di interesse nei confronti di un momento così tragico. La frase « Arbeit macht frei » (il lavoro rende liberi), scritta non soltanto sul cancello di Auschwitz, era una delle menzogne usate non soltanto lì, ma ovunque, per fare i rastrellamenti, per riunire i bambini nelle classi, per deportare qualcuno da un campo all'altro. A cosa serve il Giorno della Memoria? Serve per ricordare complessivamente i 15 milioni di vittime, quasi tutte ebree, o serve per tentare, in funzione di quel tragico momento, di spiegare ai nostri ragazzi che situazioni analoghe in qualche modo potrebbero tornare a verificarsi? Qui c'è l'ipocrisia del tempo moderno: i campi di concentramento (dove si concentrano le persone), se facciamo uno studio approfondito sul territorio nazionale, sui territori europei e del Medio Oriente, oppure nel Nord Africa, ancora esistono, non sono stati cancellati; sono uno strumento logistico - qualcuno dice necessario e indispensabile - per individuare e contenere un certo tipo di fenomeno. È evidente che i presupposti che portarono alla realizzazione dei campi di concentramento tedeschi e polacchi erano diversi da quelli che portano alla realizzazione dei campi di concentramento di oggi. Ma spero che da quest'Aula, oltre ai vari impegni - tutti importanti - che ho letto nelle varie mozioni, nascano una riflessione e una sensibilità rispetto a una situazione della gestione dei popoli in generale. Chi vi parla - badate bene - è uno che nel proprio Comune ha orgogliosamente istituito la regola immigrati zero non perché non li voglia, ma perché, avendo un 25 per cento della popolazione immigrata proveniente da tutta l'Europa e non solo, ha da sistemare le persone che già sono lì e fa fatica a sistemarne altre. Deve quindi entrare in gioco una sensibilità che non deve dividere questa Assemblea. È per questo che auspico che le tre mozioni in esame diventino una sola, perché non ci si deve dividere su argomenti di questo tipo. Anzi, dobbiamo arrivare a fare un ordine del giorno congiunto, perché tutto quello che è scritto nelle tre mozioni è completamente condivisibile, almeno dal nostro punto di vista. Dobbiamo, però, istituire una sensibilità nazionale non sulla primazia della razza italiana piuttosto che un'altra, ma sulla primazia della necessità di andare in direzione e incontro alle persone che non vivono adeguatamente, che non stanno bene, che vivono nella povertà, che hanno delle grosse problematiche. È evidente che prima guardiamo a quelli che abbiamo intorno e poi, piano piano, più risorse abbiamo a disposizione, più allarghiamo il raggio. Questa si chiama civiltà. È quanto noi dobbiamo fare. Ho contato 31 centri di accoglienza e non accoglienza sul territorio nazionale, in tutto il Paese. Dobbiamo metterci l'occhio e metterci il naso. Bisogna verificare cosa si fa. Bisogna svolgere una funzione premiale dello Stato nei confronti di coloro che frequentano e vivono nel nostro Paese, che rispettano le regole, i princìpi, i valori, mandano i figli a scuola. Noi dobbiamo sostenerli, perché è l'integrazione che evita quello che qualcuno chiama razzismo; razzismo che credo che non ci sia, o auspico sempre che non esista, almeno nei cuori delle persone che conosco, e sicuramente nel mio nel nostro. Il Giorno della Memoria deve servire a questo e noi dobbiamo svolgere una funzione. Mi rivolgo al Governo - non a questo Governo, perché sarebbe facile - a tutti i Governi che, dal 2000 in avanti, hanno deciso, dopo averlo stabilito normativamente, di prestare attenzione agli investimenti fatti per far visitare ai ragazzi quegli spazi, in Germania e in tutto il territorio europeo, dove esistono ancora oggi i campi di concentramento. Dobbiamo investire, dunque. E qual è l'avamposto che decide dove vanno indirizzate e spese quelle risorse? Sono i Comuni; i Comuni che hanno una stretta relazione con gli istituti delle scuole medie e superiori e possono consentire ai ragazzi, sempre di più, di vivere una tale esperienza. Noi abbiamo delle limitazioni, infatti. Come Comune di Pietrasanta, abbiamo iniziato ventitré anni fa, a far fare ai ragazzi quei viaggi con l'autobus. Ma c'è sempre la selezione delle selezioni, perché le risorse non sono sufficienti. Istituiamo, allora, coralmente questo tipo di opportunità e facciamo in modo che il 27 gennaio, Giorno della Memoria, serva non soltanto a ricordare la Shoah, ma anche a far sì che quell'evento sia un monito per tutto ciò che oggi accade nel nostro Paese, in Europa e nel mondo, perché le situazioni, purtroppo, non sono cambiate come qualcuno pensa.
2020-02-05	FdI	RautiIsabella	Signor Presidente, onorevoli colleghi, dal 7 febbraio 2019 la Commissione parlamentare di inchiesta sul femminicidio, nonché su ogni forma di violenza di genere, ha svolto la sua attività attraverso indagini, approfondimenti e audizioni. Non voglio sottolineare l'analisi della dimensione quantitativa del fenomeno del femminicidio. Quello che durante i lavori, e anche in questa sede, vorrei evidenziare è l'aspetto direi quasi ontologico, qualitativo che è dietro questo fenomeno diffuso e sommerso. Il femminicidio è l'atto ultimo, finale ed estremo, di una serie reiterata di atti di violenza, perché raramente non è preceduto da una catena ininterrotta di atti violenti. Non voglio parlare solo di dati perché il fenomeno è sommerso e noi ne conosciamo soltanto la punta del classico iceberg, ma soprattutto perché dietro ogni donna che viene uccisa c'è la sua famiglia, ci sono i suoi parenti, ci sono i suoi figli. E proprio su questo aspetto vorrei attirare l'attenzione, ovvero sui cosiddetti orfani di femminicidio e di crimini domestici cui una legge specifica ha destinato un fondo. Voglio rivendicare - lo faccio con orgoglio - che, grazie ad un emendamento di Fratelli d'Italia che è stato accolto dalla maggioranza e dalle opposizioni, quindi da tutti, tale fondo è stato incrementato di un milione di euro. Si tratta di un fondo da destinare in favore degli orfani del femminicidio e delle famiglie affidatarie, spesso lasciate sole nel sostenere quei bambini negli studi e nel ritorno - se è possibile - alla normalità. Dico anche che siamo stati costretti a denunciare l'assenza dei decreti attuativi della legge sugli orfani del femminicidio. Lo abbiamo fatto per mesi, finché nel novembre scorso si è preso l'impegno da parte della maggioranza di arrivare finalmente a tali decreti; prima purtroppo anche questa legge è rimasta inapplicata e i suoi fondi non sono stati distribuiti. Ha fatto bene, quindi, la nostra Commissione a insistere, attraverso i suoi sottogruppi, sulle cosiddette tre P (prevenzione, protezione e punizione) che ci ha indicato la Convenzione di Istanbul, e che l'Italia tra i primi Paesi ha voluto ratificare. Ed è una piattaforma contro le violenze domestiche, contro le violenze di genere e contro il femminicidio. E mentre noi lavoravamo, attraverso la nostra organizzazione interna, voglio ricordare che c'è stata anche l'approvazione del codice rosso, con l'introduzione di nuove fattispecie di reato come il revenge porn, come il delitto di costrizione al matrimonio (i cosiddetti matrimoni forzati e precoci), nonché le lesioni, le deformazioni al corpo e al viso. Mentre noi lavoravamo c'era però anche un cambiamento più generale, sia pure con le criticità di applicazione del codice rosso. Ci siamo posti la domanda - lo voglio dire con sincerità - se si dovesse prorogare questa Commissione per l'intera legislatura, come ci apprestiamo a fare, o se - lo abbiamo fatto attraverso alcuni emendamenti che abbiamo proposto come opposizione in Commissione affari costituzionali, ma che sono stati bocciati - dare un anno di proroga. È inutile stare qui a discutere: la stiamo prorogando fino a fine legislatura, ma nel rispetto del perimetro stabilito dalla delibera istitutiva possiamo e dobbiamo darci anche altri obiettivi, allargare lo sguardo e concentrare la nostra attenzione su argomenti che nel primo anno di attività non abbiamo potuto - per colpa di nessuno - affrontare. È vero che ci confrontiamo con una questione strutturale, quella della violenza di genere, che l'Organizzazione mondiale della sanità definisce un flagello sociale globale. E lo è perché le violenze restano la prima causa di morte per le donne. Ma soprattutto ci stiamo confrontando con un fenomeno che è a tutte le latitudini, in tutte le geografie sociali: è un mondo che attraversa il mondo, attraversa le etnie, le fedi religiose, i ceti sociali, le età e, quindi, è un qualcosa di molto profondo. Direi che è una malattia antica, un male secolare ed è inutile confrontarsi sui neologismi e sui termini, perché la sostanza non cambia. Se usiamo il termine femminicidio, lo facciamo perché se ne è occupata prima la criminologia attraverso il lavoro di Diana Russell, che così ha definito l'omicidio volontario di donna in quanto donna. Usiamo questo termine perché se n'è occupata la politica: penso al Parlamento messicano, al lavoro dell'antropologa Lagarde che, con una commissione d'inchiesta, ha fatto introdurre nel codice penale di quel Paese una fattispecie di reato nuova, appunto quella del femminicidio. Non c'è in Europa e non c'è in Italia, ma abbiamo comunque molte norme per oggettivare questo fenomeno e punirlo. Quelle norme vanno applicate. Gli sconti di pena che ancora vediamo sono inaccettabili per chi si macchia di reati del genere. È quindi evidente che dobbiamo rafforzare il concetto, la politica, la percezione della questione. Proprio perché dobbiamo lavorare più a lungo, per un'intera legislatura, il Gruppo Fratelli d'Italia torna a chiedere - come feci già io un anno fa, quando discutemmo della nascita della Commissione - che, tra i vari temi all'attenzione della nostra Commissione, si inserisca anche quello dell'utero in affitto, che deve diventare reato universale, di cui non sentiamo più parlare e che è una forma di sfruttamento del corpo femminile e della condizione di povertà delle donne e non c'è una pratica più turpe di questa.
2020-02-05	LN	RomeoMassimiliano	Signor Presidente, inizio il mio intervento citando, dal blog "ildialogodimonza.it", l'intervento di un amico, che è stato preside di una scuola di Monza, di cui sono stato anche collega in Consiglio comunale, che non fa parte della mia "parrocchia politica", né tantomeno di quella di centrodestra (così ci chiariamo). Egli scrive: «Ancora la Shoah? Qualcuno pone oggi questa domanda, come se il continuo racconto della vicenda potesse quasi "normalizzarla", inducendo un sentimento di "già sentito" nocivo alla consapevolezza critica. Non sono d'accordo, per almeno tre motivi. Il primo è che ristudiare quel che è stato non finisce mai di chiarire alla nostra coscienza la necessità di ricordare perché non si ripeta. Ogni anno un nuovo racconto, una nuova testimonianza, un nuovo confronto storico ci aiutano a renderci più consapevoli. Il secondo motivo è che noi abbiamo il dovere di raccontare alle nuove generazioni, sempre più lontane cronologicamente e psicologicamente dai quei fatti terribili. Dobbiamo conservare e trasmettere il ricordo, sempre più prezioso quanto meno numerosi diventano i testimoni diretti. Ciò che ci è stato raccontato deve diventare patrimonio di tutti i giovani. Il terzo motivo è che non sono ancora terminati, anzi riprendono vigore, i tentativi di minimizzare, se non eliminare, la consapevolezza circa la veridicità di quei fatti. Sentir dire dopo tanti anni che le camere a gas e i forni crematori sono una montatura o quanto meno un'esagerazione, ci fa capire che il lavoro educativo non potrà terminare mai». Ci tenevo a citare queste parole, perché mi riconosco e mi ritrovo in una persona che stimo, che ha scritto delle parole molto belle su questo tema. Una volta letto l'intervento pubblicato su questo blog, mi sono trovato di fronte alla sensibilità mostrata dalle senatrici Pirovano e Rivolta, che hanno convinto il Gruppo a presentare la mozione oggi in discussione. Penso che l'antisemitismo, visto che qualche mozione, oltre a parlare dei viaggi della memoria, è entrata più nel merito di questo tema, sia presente a destra, come a sinistra. C'è anche un terzo tipo di antisemitismo, come scrive qualche autorevole esperto, importato dalle migrazioni musulmane in Europa. Fu proprio una Commissione dell'Unione europea, incaricata nel 2002 da Romano Prodi, a svelare verità abbastanza imbarazzanti, confermate da rilevazioni ulteriori, che si sono susseguite nel tempo. Ad esempio, in Belgio, secondo un'analisi del 2015, il 68 per cento degli immigrati musulmani mostrava questo elemento di antisemitismo, contro il 21 per cento degli altri cittadini, in Francia era il 49 per cento, contro il 17 per cento, in Germania il 56 per cento contro il 16 per cento, in Inghilterra il 57 per cento, contro il 12 per cento. La nostra opinione è che, forse, quando la smetteremo di dire che l'antisemitismo sta solo da una parte, oppure di dividere il mondo tra i buoni, che stanno sempre da una parte, e i cattivi, che stanno sempre dall'altra, riusciremo a fare un servizio migliore alle future generazioni e faremo in modo che gli studenti sappiano cosa bisogna fare per contrastare certe tematiche e per evitare che certi fenomeni si ripetano.
2020-02-05	M5S	EvangelistaElviraLucia	L'Italia è stata pienamente responsabile di quanto è accaduto con le leggi razziali del 1938 e con tutte le leggi che hanno tolto diritti e beni alle persone - penso ad esempio ai bambini ebrei privati della possibilità di andare a scuola - fino a consentire l'allestimento di campi di concentramento anche in Italia (circa 40), e la deportazione degli italiani nei campi di sterminio tedeschi in Europa.
2020-02-05	M5S	EvangelistaElviraLucia	Sono andata di recente ad Auschwitz e a Birkenau, il più grande cimitero di Europa; un campo di concentramento e un campo di sterminio. In questi luoghi di sterminio del popolo ebraico ho visto le baracche dove i perseguitati dai nazisti e dai fascisti, ebrei, dissidenti politici, rom, disabili e omosessuali, venivano rinchiusi come topi, abusati e torturati, costretti a lavori estenuanti fino alla morte, al freddo e al gelo di quel territorio. Ho visto celle buie con un punto luce grande quanto una mano; ho visto le docce e quel che è rimasto della camera a gas prima che la distruggessero per cercare di cancellare le prove dello sterminio. Ho visto le canne fumarie dalle quali usciva il fumo dei cadaveri, trasformati poi in saponette. È possibile vedere i capelli delle donne che venivano accumulati e poi inviati alle fabbriche per farne dei tessuti. Soprattutto però ho visto le foto dei deportati da ogni Nazione dell'Europa e persino da fuori l'Europa, con la data di arrivo e la data di decesso registrata neanche un anno o un anno e mezzo dopo.
2020-02-05	M5S	MaiorinoAlessandra	La ringrazio. «Anche in condizioni normali» - continua Levi - «è all'opera una lenta degradazione, un offuscamento dei contorni, un oblio per così dire fisiologico, a cui pochi ricordi resistono. È probabile che si possa riconoscere qui una delle grandi forze della natura, quella stessa che degrada l'ordine in disordine, la giovinezza in vecchiaia, e spegne la vita nella morte. È certo che l'esercizio (in questo caso, la frequente rievocazione) mantiene il ricordo fresco e vivo». «Ma è anche vero che un ricordo troppo spesso evocato, ed espresso in forma di racconto, tende a fissarsi in uno stereotipo, in una forma collaudata dall'esperienza, cristallizzata, perfezionata, adorna, che si installa al posto del ricordo greggio e cresce a sue spese». È forse questa la causa della recrudescenza, certificata da diversi enti ed agenzie di monitoraggio, del fenomeno dell'antisemitismo, e più in generale del linguaggio e dei crimini d'odio ai danni delle minoranze e dei soggetti più deboli della società, cui assistiamo nel nostro tempo. Tendiamo a pensare che è sempre in altri luoghi e in altri tempi che si verificano i fatti più atroci; mai qui, mai ora. (Brusìo). PRESIDENTE. Vada avanti, senatrice. A volte c'è qualche interruzione. MAIORINO (M5S). Ci provo. PRESIDENTE. Colleghi della Lega! Presidente Calderoli, può invitare i colleghi accanto a lei a fare silenzio? La senatrice Maiorino non riesce ad andare avanti. MAIORINO (M5S). La nostra sensibilità è dotata di una vista siffatta che non sempre riesce a mettere a fuoco quel che è molto vicino a noi. Tenendo gli occhi fissi su quel punto, che si fa sempre più lontano nella storia, tendiamo a perdere di vista, o a sottovalutare, i segni che l'oggi ci manda. Eppure, è proprio oggi, è in questo particolare frangente storico che ripercorrere le tappe che portarono agli orrori della Shoah appare assolutamente necessario, forse salvifico. È solo mantenendo viva la memoria, non come esercizio retorico, ma innestandola davvero nel presente, che si può sperare di allontanare la iattura di una tragica profezia: «Si affaccia all'età adulta una generazione scettica» - scrive ancora Levi, e badate che qui sta parlando di noi, di noi che siamo adulti oggi - «priva non di ideali ma di certezze, anzi, diffidente delle grandi verità rivelate; disposta invece ad accettare le verità piccole, mutevoli di mese in mese sull'onda convulsa delle mode culturali, pilotate o selvagge». Ancora: «Per noi, parlare con i giovani è sempre più difficile. Lo percepiamo come un dovere, ed insieme un rischio: il rischio di apparire anacronistici, di non essere ascoltati. Dobbiamo essere ascoltati: al di sopra delle nostre esperienze individuali, siamo stati collettivamente testimoni di un evento fondamentale ed inaspettato, fondamentale appunto perché inaspettato, non previsto da nessuno». Continua Levi: «È avvenuto contro ogni previsione; è avvenuto in Europa; incredibilmente, è avvenuto che un intero popolo civile, appena uscito dalla fervida fioritura culturale di Weimar, seguisse un istrione la cui figura oggi muove al riso; eppure Adolf Hitler è stato obbedito ed osannato fino alla catastrofe. È avvenuto, quindi può accadere di nuovo: questo è il nocciolo di quanto abbiamo da dire». Questo è l'inquietante messaggio che ci consegnano i testimoni della Shoah: è avvenuto, quindi può avvenire ancora. «Attende solo il nuovo istrione» - continua Levi - «(non mancano i candidati) che la organizzi» - si riferisce alla violenza - «la legalizzi, la dichiari necessaria e dovuta e infetti il mondo». Io ho avuto la fortuna di poter insegnare storia là dove la follia nazista nacque, in Germania, nelle scuole pubbliche tedesche, e non potrò mai dimenticare lo sguardo sgomento sul volto delle ragazze e dei ragazzi mentre approfondivamo quella folle ideologia che guidò le scelte di un intero Paese e che, in realtà, rischiò di infettare l'intera Europa e il mondo occidentale. Non dimentichiamo infatti che l'ideologia nazista della superiorità di una razza su un'altra e della sopravvivenza del migliore non nasce dal nulla, è mutuata da una distorta interpretazione delle teorie darwiniane e si faceva forte di tesi pseudoscientifiche molto in voga all'epoca, tanto che entrarono nei libri di scuola dei bambini tedeschi ed italiani. In base a queste teorie pseudoscientifiche si affermava (presunti dati alla mano) che vi fossero razze geneticamente inferiori e razze geneticamente superiori, individui costituzionalmente inferiori e altri superiori e che pertanto coloro che erano superiori avevano il diritto, anzi il dovere, di eliminare o soggiogare gli altri, i cosiddetti untermenschen, ossia gli ebrei in primis, ma anche tutti coloro che questo folle schema indicava come un ostacolo allo sviluppo della società: e allora via gli omosessuali, via i nomadi, via i malati psichiatrici, via anche i malati cronici. Il programma denominato Aktion T4 prevedeva infatti la soppressione delle persone affette da malattie genetiche inguaribili e dei portatori di handicap mentali veri o presunti. Queste vite venivano apertamente definite come indegne di essere vissute. È per questo che Auschwitz e tutti i campi degli orrori della persecuzione nazifascista non sono dei luoghi fisici e la Shoah non è un capitolo su un libro di storia. La Shoah è una categoria mentale: quella della sopraffazione accettata, sostenuta o elevata a sistema, dell'indifferenza di fronte alla negazione dei diritti delle minoranze di qualunque genere, dell'insensibilità davanti al dolore di un altro che non è dei nostri. Quando l'odio diventa normale, l'insulto e la discriminazione derubricati a scherzo, il saluto romano una bravata per cui darsi di gomito, o addirittura quando l'idea che vi sia una superiorità o una maggiore dignità di alcuni gruppi umani su altri viene giustificata come legittima opinione personale, ecco che rischia di ricominciare la Shoah. La commemorazione della Shoah e degli eccidi compiuti nel furore di una pretesa superiorità identitaria non può e non deve avere la scialba parvenza di un doveroso quanto stanco rituale che ricorda un avvenimento lontano, cristallizzato in un'epoca remota e irripetibile che non ci riguarda. Sappiamo dov'è Auschwitz e cosa accadde dentro quei recinti di filo spinato: non può mai più ripetersi. Levi però ha capovolto completamente questo rassicurante teorema e ha affermato il contrario: è già accaduto, quindi può accadere ancora. La Storia è piena di lezioni non imparate o dimenticate. Ben vengano, quindi, iniziative di questo genere, mozioni che impegnano il Governo a promuovere i viaggi della memoria, a sostenere le istituzioni e i luoghi della memoria, a compiere ogni altra azione utile a far sì che le nostre ragazze e i nostri ragazzi conoscano sempre meglio la tragedia della Shoah e sappiano ciò che l'uomo, con fredda e calcolata pianificazione, è stato capace di fare all'uomo. Ci sembra altresì opportuno auspicare che oggi, attraverso la fattiva e reale collaborazione di tutti i Gruppi politici, le buone intenzioni espresse in quest'Aula possano trovare un concreto riscontro nel pronto avvio dei lavori della Commissione straordinaria per il contrasto dei fenomeni di intolleranza, razzismo, antisemitismo, voluta dalla senatrice Segre. Avviandomi alla conclusione, ricordo infatti che l'esempio che diamo con il nostro comportamento, con le nostre azioni e con il linguaggio che scegliamo di utilizzare, è l'insegnamento più grande e duraturo che possiamo trasmettere ai giovani. Facciamo sì che le nostre buone intenzioni trovino corrispondenza sempre nei nostri comportamenti e nelle parole che scegliamo di usare, come legislatori e come rappresentanti delle istituzioni. Con questo auspicio e con questa esortazione annuncio il voto favorevole del Gruppo MoVimento 5 Stelle.
2020-02-05	PD	IoriVanna	Signor Presidente, colleghe e colleghi, vorrei iniziare il mio intervento con un'immagine che a mio avviso diventerà indelebile ed è già per molti aspetti iconica, quella di un bambino che, nel giorno dello sgombero della casa dove abitava con la famiglia a Primavalle, ha portato con sé i libri di scuola e quelli che suo padre vendeva in un banchetto di antichità a Porta Portese; nient'altro che libri, carta, ma per lui molto preziosa. Tra le tante cose che poteva decidere di portare con sé, ha voluto semplicemente dei libri. Credo che si tratti di un'immagine di grande bellezza, di grande speranza e di grande umanità. Quel bambino sceglie di avere delle opportunità e probabilmente l'unica possibilità per emanciparsi dall'indigenza e dalla marginalità gli è apparsa quella di studiare, di conoscere e di attraversare altri mondi con la mente. Leggere è infatti uno degli strumenti più importanti che fin dall'infanzia i bambini hanno a disposizione per crescere, sviluppare un senso di sé, maturare senso critico, conoscersi e aprirsi all'altro, al nuovo, all'impensato, all'inatteso. Credo che in questa epoca di grande disintermediazione, in cui tutto si svolge sul web, in un eterno presente in cui le informazioni semplificate, e a volte false, ci vengono imposte in rapida successione senza che la dimensione del tempo ci consenta di approfondire (costringendoci invece alla superficie, alla piattezza, piuttosto che alla profondità), leggere, conoscere, pensare siano elementi fondamentali, non solo per lo sviluppo cognitivo ed emotivo dei singoli ma anche per lo sviluppo sociale, economico e politico, per non consegnare il Paese a chi lo vorrebbe schiavo e silente; un Paese di cittadini tutti uguali. Ecco, quel ragazzo, economicamente più fragile degli altri e debole socialmente, sembra mostrare volontà, curiosità, progetti. Ebbene, il senso di quella fotografia restituisce il senso anche del lavoro che abbiamo svolto su questa proposta di legge, quello di mettere in risalto il valore della lettura, la promozione del libro come strumento di libertà. Chiunque può sfogliare pagine ed è proprio per queste ragioni che il Partito Democratico ha sostenuto questa proposta, come prosecuzione di una serie di misure volte a investire sulla cultura e sulla conoscenza. Penso all'applicazione 18app, ai nuovi meccanismi di erogazione del Fondo unico per lo spettacolo, alla riforma del cinema, all'autonomia gestionale dei musei. Abbiamo sostenuto questo lavoro perché purtroppo il nostro è un Paese che non legge. Dopo la Seconda guerra mondiale - chi non è più giovanissimo lo ricorderà - gli italiani non conoscevano ancora la nostra lingua; un grave problema, che spinse la Rai ad ideare un programma televisivo condotto dal maestro Manzi, che si intitolava «Non è mai troppo tardi», in cui si proponeva di insegnare a leggere e a scrivere; lo scopo era quello di uscire dall'ignoranza, per contribuire alla costruzione del Paese. Anche se oggi il tasso di analfabetismo è di gran lunga diminuito, gli italiani non sono tanto abituati a prendere in mano un libro e a leggerlo. Sono solo 60 su 100 gli italiani che leggono almeno un libro all'anno. Siamo ultimi in Europa e questo rappresenta in tutta la sua evidenza un'emergenza nazionale. Se a ciò si aggiungono gli ultimi dati registrati dalle prove Invalsi che certificano l'analfabetismo funzionale di molti studenti, l'incapacità cioè di comprendere un testo semplice (che evidentemente descrivono un quadro di profondo impoverimento culturale delle fasce più giovani e più deboli della popolazione), ci rendiamo conto di quanto è urgente intervenire su saperi e conoscenze. Per contrastare la povertà materiale dobbiamo iniziare dal contrasto alla povertà educativa, promuovendo la lettura per i bambini, secondo l'esempio virtuoso di «Nati per leggere», o intervenendo sulle biblioteche scolastiche. In questa proposta di legge è inserito un intervento mirato, una carta della cultura, per aiutare le famiglie con ISEE bassi ad acquistare libri e a fruire di cultura per promuovere la diffusione della lettura in tutte le possibili circostanze; lo dico con forza perché vorrei chiarire che questa non è una legge sul prezzo dei libri, ma cerca di mettere ordine nel sistema delle promozioni. Le ragioni di questa scelta stanno nel tentativo di aiutare le librerie più piccole, sempre più penalizzate dalla concorrenza delle grandi multinazionali (reali o virtuali), a sopravvivere. Negli ultimi cinque anni sono state chiuse, secondo Confcommercio, ben 2.332 librerie e, per ognuna che scompare, si perde un luogo che è un presidio di cultura e di pensiero, un deposito di idee e di linguaggio.
2020-02-06	FdI	deBertoldiAndrea	Facendo riferimento agli interventi che ho ascoltato anche in discussione generale, ho apprezzato e ho condiviso in gran parte quello che il presidente Pesco ha detto. Mi si permetta però una battuta sulle criticità rivolte al sistema e anche al sistema Europa: chiederei se il MoVimento 5 Stelle si stia forse preparando a uscire dalla maggioranza europea e da quella attuale di questo Parlamento. Dico questo perché le stesse criticità che voi avete rivolto, che lei, presidente Pesco, ha rivolto al sistema Europa, le condivido anche io dall'opposizione, allora forse intravedo una vostra uscita e mi piacerebbe capirlo meglio, sia sul piano europeo che su quello nazionale.
2020-02-06	LN	BagnaiAlberto	Queste erano le due considerazioni che mi sentivo di fare in ordine alle nostre perplessità, e su queste considerazioni vogliamo sfidare l'attuale maggioranza a ingaggiare un dibattito sui punti veri. Li ripeto: la struttura del nostro sistema creditizio e il ruolo che al suo interno deve avere il settore pubblico - dobbiamo andare in Europa a combattere questa battaglia senza partire pregiudizialmente battuti, come abbiamo visto fare dalle maggioranze precedenti nel corso di tanti anni - e il dibattito sulla struttura dell'autorità di vigilanza in Italia che, mi dispiace dirlo, in questa circostanza ha dimostrato di non essere particolarmente efficiente.
2020-02-06	M5S	PescoDaniele	A titolo d'esempio, non posso non citare la Banca Popolare di Bari, un caso emblematico che sarà sicuramente studiato dalla Commissione d'inchiesta sulle banche, ma non si può non citare un caso nazionale del credito facile. Mi riferisco all'imprenditore Francesco Bellavista Caltagirone, che grazie alle sue holding, ha ricevuto - e cito i dati - svariate centinaia di milioni di euro: 45 milioni da Banca Etruria; 60 milioni dal Monte dei Paschi di Siena; 70 milioni da Carife; 70 milioni da Carige; 65 milioni da Veneto Banca; svariate decine di milioni dalla Popolare di Vicenza; 120 milioni dalla BNL; 110 milioni dal Banco Popolare, per non pensare ai 240 milioni erogati da una serie di banche, tra cui Unicredit. Quanto alla Popolare di Bari, non sappiamo ancora se abbia erogato soldi a Caltagirone, ma anche su questo accenderemo un faro. Questo vuol dire che qualcosa non ha funzionato. Ma cosa non ha funzionato, se una persona e una holding possono aver ricevuto così tante risorse? Vuol dire che chi doveva controllare non ha controllato in modo adeguato. Anche su questo accenderemo un faro, perché secondo noi la vigilanza non può non avere responsabilità su quanto è successo alla Popolare di Bari. Entriamo nel merito: già nel 2010 si sapeva che la Popolare di Bari era messa male e ci sono state ispezioni della Banca d'Italia, tant'è che Banca d'Italia ha sancito che la Popolare di Bari non avrebbe più potuto fare acquisizioni bancarie. Questo divieto stranamente, a un certo punto, svanisce nel nulla, tant'è che la Popolare di Bari si vede autorizzata - o forse, diciamo così, "agevolata" - nell'acquisizione della Banca Tercas, una banca in difficoltà che si poteva salvare in altro modo e invece è stata acquisita dalla Popolare di Bari attraverso risorse preziose. Si parla di 500 o 700 milioni di euro. Ebbene, la Banca Tercas, una banca molto in difficoltà, poteva essere salvata in modo alternativo. Poteva intervenire il Fondo interbancario di tutela dei depositi, cosa che non è successa a causa di un divieto europeo. Non si è intervenuti su Tercas e allo stesso modo non si è intervenuti sulle quattro banche, che pure si potevano sicuramente sistemare con il Fondo interbancario di tutela dei depositi e questo perché l'Europa ce lo ha impedito con una decisione della Commissione europea, sezione concorrenza. Ebbene, la stessa Europa, attraverso la Corte di giustizia europea, poi ci ha detto che quella decisione era sbagliata. Quindi, per una decisione sbagliata non siamo intervenuti con il Fondo interbancario né su Tercas, né sulle quattro banche, arrecando notevoli danni alla nostra Nazione, soldi che abbiamo dovuto spendere per salvare le quattro banche e indennizzare i risparmiatori.
2020-02-06	M5S	PescoDaniele	Su questo ricordo che ci sono due mozioni (una presentata dal sottoscritto), firmate dal Gruppo MoVimento 5 Stelle, per chiedere all'Europa di restituire il maltolto, cioè di indennizzare la nostra Nazione che è stata così penalizzata da quella decisione.
2020-02-06	PD	VerducciFrancesco	È dagli investimenti in ricerca che dipende il nostro futuro se l'Italia vuole essere, nei prossimi decenni, un Paese capace di presidiare il fronte più avanzato delle tecnologie al tempo dei big data, dell'intelligenza artificiale e di una rivoluzione che sta trasformando il modo di vivere e di lavorare e le figure professionali, che sta riscrivendo i paradigmi della nostra società; se l'Italia vuole essere capace di assicurare ai propri cittadini benessere diffuso, diritti, inclusione, redistribuzione di ricchezze, di opportunità e di potere; se l'Italia vuole essere riferimento, in Europa e nel mondo, per la qualità della sua democrazia e della sua economia. Allora, bisogna aprire il nostro sistema dell'università e della ricerca perché oggi troppi ragazzi, presidente Conte, che vengono da condizioni di difficoltà, non possono continuare a studiare ed è una perdita enorme per il futuro del nostro Paese in termini di competitività e di diseguaglianze. Sono troppo pochi gli immatricolati, i laureati, i ricercatori; troppo pochi gli investimenti in innovazione e ricerca. Presidente Conte, la Commissione istruzione pubblica, beni culturali del Senato sta portando avanti un'indagine conoscitiva sulla condizione studentesca e sul precariato nella ricerca, perché i due fenomeni sono collegati, perché il precariato è nemico della ricerca, la quale ha bisogno di continuità e di autonomia, mentre il sistema attuale sfrutta un precariato strutturale conseguenza di tagli finanziari e di norme sbagliate. Allora servono finanziamenti per nuovi reclutamenti e stabilizzazioni e serve cambiare le norme (abbiamo depositato qui dei disegni di legge appositi). Quelle norme, oggi, provocano l'espulsione del 90 per cento dei ricercatori alla fine di un precariato lungo anche dodici anni. Eppure, i nostri ricercatori sono un'eccellenza riconosciuta nel mondo, con un coefficiente di successo nel traino dei grandi progetti di ricerca, che è tra i più alti in assoluto. Siamo tutti enormemente orgogliosi delle dottoresse Capobianchi, Colavita e Castilletti, le ricercatrici dello Spallanzani che hanno isolato il coronavirus e, nella guerra contro il tempo per debellare la pandemia, hanno fatto sì che la ricerca italiana abbia un posto d'onore.
2020-02-11	PD	RojcTatjana	Signor Presidente, onorevoli colleghi, conservare la memoria della tragedia degli italiani e di tutte le vittime delle foibe e dell'esodo forzato dalle loro terre, diffonderne la conoscenza presso i giovani attraverso la scuola e ogni presidio educativo rappresenta certamente un solo parziale risarcimento per i lunghi decenni durante i quali l'oblio e la rimozione erano l'indirizzo cui sia attenevano financo le istituzioni repubblicane. Le foibe furono troppo a lungo una parola che ha diviso e pesato sulla bilancia delle ideologie che nel Novecento hanno trafitto il cuore d'Europa e di cui la mia comunità nazionale, quella slovena, ha pagato un prezzo altissimo. Quelle voragini furono un delirio ideologico in cui non mancarono di insinuarsi le occasioni addirittura per regolare conti privati. Ogni guerra è sporca e queste vittime vanno considerate a tutti gli effetti vittime della Seconda guerra mondiale. In tempi in cui la parola d'ordine era «dimenticare», ci fu chi conservò la memoria: è merito anche dell'opera tenace e a lungo resa dalle associazioni degli esuli. Tante famiglie seppero silenziosamente ricostruirsi le loro vite, anche affermandosi nel mondo, spesso nelle nuove terre verso cui migrarono alla ricerca di miglior fortuna. Quella delle nostre madri e dei nostri padri fu la generazione di giovani senza gioventù, e fu la mia terra a pagare un prezzo altissimo: si legga ciò che racconta Marisa Madieri da esule istriana nel suo «Verde acqua», senza retorica e senza sentimenti di odio. Tanti rimasero a Trieste, che divenne la vera capitale morale dell'esodo. Sono segni tangibili di un clima nuovo, di una nuova consapevolezza che l'approvazione, a larghissima maggioranza, della legge istitutiva del Giorno del ricordo è venuta a suggellare. Vorrei guardare a quel momento come a una manifestazione di alta responsabilità politica in cui si è saputo e voluto guardare avanti, senza tuttavia dimenticare ciò che è stato per tutti. Sono atti istituzionali che la Repubblica italiana ha compiuto rendendo giustizia a un male subito. Credo che nella luce nuova e più limpida proiettata dall'Europa su quello che fu il confine orientale dovrebbe essere possibile auspicare una condivisione delle singole tragedie: tutti ebbero le loro vittime innocenti. E forse soffermarsi assieme su una dolorosa memoria sarà occasione di una ancora più stretta condivisione del futuro. Certo, capisco che per molti sia difficile sentire appelli di riconciliazione. Le esperienze vissute e le ferite individuali non sono freddi fatti storici né fasi oggettive da cui si possa prendere congedo con atti di volontà. Io, che non voglio perdere la speranza nel dono soggettivo della pacificazione interiore, mi inchino con rispetto a quanti hanno vissuto i soprusi, le violenze e l'esilio.
2020-02-12	FI	GasparriMaurizio	Non dobbiamo quindi votare il patto di Governo, ma dobbiamo valutare l'azione del Governo alla luce della linea che il Presidente del Consiglio ha illustrato in quest'Aula. Non è che Salvini, allora Ministro, fosse un pazzo solitario che agiva divertendosi perché chissà quale perversione lo animasse. Per quanto riguarda poi la linea di Conte, si dirà che lui si era espresso sul caso Diciotti e qui stiamo parlando del caso Gregoretti, che è tutta un'altra cosa. La nave arriva il 25 luglio del 2019, il 26 mattina - è tutto documentato, colleghi, presidente Grasso, è stato citato ma voglio citarlo nuovamente perché resti agli atti - il signor Benassi, consigliere diplomatico del presidente Conte, manda una e-mail (nel tempo andato avrebbe mandato un cavaliere, un messo a cavallo, un telegramma) al rappresentante del Governo, e quindi anche di Conte, Massari, ambasciatore a Bruxelles, in cui Benassi (che non agiva a titolo personale) diceva che bisognava vedere se i vari Paesi avrebbero accolto quei profughi, quegli immigrati, quei clandestini che erano a bordo della nave. C'è un carteggio, che è agli atti, in cui l'ambasciatore Massari - rappresentante di Conte e del Governo, non un rappresentante della Lega o di Salvini; non un amico d'infanzia o un bagnino del Papeete, ma il rappresentante diplomatico del Governo italiano a Bruxelles - dice che dall'Europa non avevano risposta perché, come dice ad un certo punto, c'era il weekend. Potete andare a consultare gli atti, colleghi. Poi dicono che forse il Lussemburgo è disponibile, forse quattro Paesi, forse l'Olanda, la Francia e altri no. È tutto agli atti. I rappresentanti diplomatici dicono che sono in costante contatto con Michou, un funzionario dell'Unione europea. Scrivono al segretario generale degli affari esteri Belloni. Sono alti burocrati dello Stato, persone che anche noi conosciamo, non sono dei passanti che stanno lì a fare i comizi. Questa trattativa è durata cinque giorni e si è conclusa alla data dello sbarco. Di Maio, quindi, ha detto il falso quando ha detto che c'era l'automatismo della ripartizione dei clandestini.
2020-02-12	FI	ModenaFiammetta	La politica può violare tutto? MODENA (FIBP-UDC). C'è poi un altro elemento che volevo sottolineare, ovvero le valutazioni che sono state fatte per cercare in tutti i modi di dire che quello era - pensate - non un atto politico, ma un atto amministrativo dato da una condotta negativa. Ripeto, ognuno di noi si può trovare in una condizione di questo genere se si accetta un precedente come questo: è un fatto serissimo, fuori da ogni principio. Questo atto amministrativo, che sarebbe una condotta negativa, così come è stata costruita la fattispecie dal tribunale dei Ministri, si basa sempre su quello che anche il capo di gabinetto ha cercato in tutti i modi di dire, come risulta dagli atti, e cioè che su questo tema è importantissimo l'atteggiamento politico che stava avendo l'Italia con riferimento alla distribuzione dei migranti. Non è che stessero lì per caso: c'era comunque un quadro, una linea di Governo cambiata con riferimento alla gestione della questione dei migranti, che vedeva questo rapporto con l'Europa. Concludo dicendo che, ovviamente, ho votato contro questa impostazione. Ritengo che la maggioranza in Giunta "se la sia passata", come diciamo, con un'espressione non molto politica, che mi perdonerete. Alla fine oggi ci troviamo qui a discutere e, come ricordavo, vorrei che si comprendesse la gravità del campo di gioco, che ha scelto questa volta il tribunale dei ministri. È per questo che, secondo me, va completamente rigettata la tesi prospettata, con riferimento all'atto politico.
2020-02-12	FI	ParoliAdriano	Il tutto costituisce precedente e, come è già stato detto, il precedente riveste una autorità de facto e nel diritto parlamentare, quindi nell'attività che noi svolgiamo, il pregresso decisum, cioè il precedente, acquista ancora maggior rilievo. In particolar modo, come credo sia evidente a tutti, ciò vale per il precedente che accade nella medesima legislatura. Ora è evidente a tutti ciò che è accaduto circa un anno fa e ciò che sta accadendo oggi. Che cosa è cambiato dalla vicenda Diciotti alla vicenda Gregoretti? Davvero qualcuno vuole sostenere che c'entri la dimensione della nave? Voglio sperare che si possa ritornare al nostro compito, a quello che è il nostro interesse come istituzione Senato della Repubblica a fare in modo che vengano tutelate la realtà e la verità. La realtà dice chiaramente che il comportamento del Governo è in continuità dalla Diciotti alla Gregoretti. Infatti il Governo Conte I, così lo chiamiamo, si è caratterizzato per una sorta di fermezza per responsabilizzare l'Europa, per avere una condivisione e un sostegno da parte anche degli altri Paesi, che sembravano disinteressarsi totalmente di ciò che accadeva con gli sbarchi nel nostro Paese. Vi è stata quindi una sorta di continuità nel rendere più complicati possibili gli arrivi e gli sbarchi da parte di tutto il Governo Conte, non devo ricordarlo. Che cosa è dirimente, a parere mio, perché si possa configurare all'interno dell'attività di Governo, oltre al fatto che questa fosse attività di Governo, il preminente interesse pubblico? Le decisioni assunte sono state concernenti l'attività di Governo? Sì. Sono state coerenti con l'attività di Governo? Sì, non sono state certo contraddittorie. Sono state condivise nello svolgimento all'interno dell'attività di Governo? Ancora sì. Erano note a tutti i Ministri e a tutte le forze politiche tali attività? Sì. Ebbene, questi requisiti sono tutti presenti, sono stati tutti riconoscibili. Noi abbiamo assistito addirittura ad un'assunzione di colpa da parte del Presidente del Consiglio e di alcuni Ministri all'interno della Giunta rispetto al caso Diciotti, ma tutto il Governo Conte ha condiviso una politica tesa a rendere il più difficile possibile il realizzarsi di sbarchi, fino anche ad impedirli. Questo è noto a tutti. Chi dovesse dire il contrario chiaramente afferma il falso. Diventa quindi complicato, se non addirittura impossibile, isolare ed individuare un singolo accadimento, come si sta cercando di fare oggi col caso Gregoretti. Non è un singolo accadimento ma fa parte di una politica di Governo che, lo ricordo ai colleghi, dobbiamo solo riconoscere come tale, non dobbiamo condividerla, non dobbiamo essere d'accordo con quanto è stato fatto. Dobbiamo riconoscere solo che ciò che è stato fatto attuava una linea di Governo. Certo, il contesto è stato particolare. Ricordiamo tutti, nel periodo tra la fine di luglio e i primi giorni di agosto, la freddezza che c'era nel Governo perché si respirava già aria di crisi. L'ex ministro Salvini risultava particolarmente isolato e da parte delle altre componenti del Governo c'era silenzio non tanto rispetto al fatto in sé, ma a causa della freddezza che nasceva da una crisi di Governo in atto. Certo, le modalità, i comportamenti eclatanti ed un certo protagonismo, in verità non solo dell'ex ministro Salvini, possono fuorviare il nostro giudizio, ma non devono farlo perché il nostro giudizio deve invece concentrarsi sull'azione di Governo e sul preminente interesse pubblico che, come è già stato detto, non deve esserci ma deve essere semplicemente perseguito. Credo, colleghi, che a nessuno sfugga la differenza. Tornando a quei giorni, vi è un altro elemento che è stato indicato come provante l'isolamento delle azioni del ministro Salvini rispetto al Governo, cioè il fatto che in quei giorni sia stato convocato un unico Consiglio dei ministri e che in tale sede non fosse all'ordine del giorno il caso Gregoretti. Credo che questo tema, invece, provi esattamente il contrario, perché o non si sapeva ciò che accadeva - ma sappiamo tutti che non è così perché il caso era su tutte le prime pagine dei giornali - o, se il fatto era conosciuto, è evidente che il silenzio poteva considerarsi un silenzio-assenso. Se così non fosse, infatti, è chiaro che all'interno del Consiglio dei ministri qualsiasi ministro, o anche il Presidente del Consiglio, poteva alzare la mano e porre la questione. Addirittura, se il Presidente del Consiglio non fosse stato d'accordo con ciò che stava accadendo, poteva, come vediamo accadere spesso, convocare un Consiglio dei ministri ad hoc a qualsiasi ora del giorno e della notte. Ma questo non è avvenuto. In conclusione, Presidente, non possiamo che constatare la evidente presenza del perseguimento di un preminente interesse pubblico e la condivisione da parte del Governo di tutti gli atti relativi alla vicenda Gregoretti. Questo è innegabile ed evidente e per questi motivi, quindi, spero si possa evitare di scrivere un'altra pagina negativa all'interno di quest'Aula, perché la decisione non può essere che quella di negare l'autorizzazione a procedere in oggetto.
2020-02-12	FI	PerosinoMarco	A proposito del gravissimo coronavirus, anche a Prato non sappiamo chi ci sia e quanti siano. Questo è il problema. Ma qui si vuol dire che Salvini ha provato a contenere l'immigrazione, quindi va processato perché devono arrivare tutti. È una società che non riconosce che c'è un'emergenza sulla quale nessuno ci aiuta; l'Europa non ci ha aiutato mai, se non sporadicamente e pro forma. A mio avviso, si mente sapendo di mentire. Una società che è a questo punto - e parlo di nuovo della gente comune - che ha paura e soffre - lo ripeto - della sindrome di Stoccolma, perché parteggia per quelli che arrivano e delinquono, e giustifica gli assassini e gli stupratori, è già morta. Per questi motivi Salvini ha provato a contenere l'immigrazione. Auspico che un centrodestra unito ci riprovi quanto prima. Pertanto, se il giudizio è politico, quest'Aula dia un giudizio politico e il Senato dica no al processo.
2020-02-12	FI	PerosinoMarco	Noi sentiamo che cosa dicono i poliziotti in privato: venite con noi a fare servizio in pattuglia di notte nelle nostre città. Noi sappiamo - e vale per l'Europa - che cosa succede nelle periferie di Parigi, nelle periferie britanniche, in tutto il Belgio, dove i poliziotti girano mascherati per non farsi riconoscere dai loro vicini: non si entra, vige un'altra legge.
2020-02-12	FI	SchifaniRenato	Ebbene, il ministro Lamorgese, a settembre 2019, diceva che c'erano speranze, dopo il vertice di Malta, che l'Europa si facesse carico del problema. Parliamo di settembre 2019. La vicenda della Gregoretti, di cui ci stiamo occupando, risale a luglio 2019 e, quindi, i problemi non erano ancora risolti ed era logico che la politica del Governo fosse coerente a quella del passato, quella espressa dal presidente Conte a settembre 2019.
2020-02-12	FI	SchifaniRenato	In conclusione vorrei ricordare le parole che sono state pronunciate in quest'Aula il 20 marzo 2019: «non vi è dubbio che siamo in presenza di un'azione di Governo», si parlava del caso Diciotti, «non vi è dubbio che questo bilanciamento di interessi nel caso di specie vi sia stato, perché a fronte di un interesse preminente (...) come quello di riportare l'Europa alle proprie responsabilità per il problema dei migranti, vi sia stato un sacrificio minimo, tollerabile in democrazia». Queste erano le parole del senatore Giarrusso che parlava a nome del MoVimento 5 Stelle. Questa era la posizione, tra l'altro, di un collega avvocato come me.
2020-02-12	FI	SchifaniRenato	L'azione politica del Governo in tema di immigrazione è stata chiarissima, è stata ribadita, ne abbiamo parlato in occasione del caso Diciotti; è stata confermata durante l'operazione Gregoretti, non è stata mai smentita dal Presidente del Consiglio, dai Ministri e non è stata mai messa in discussione in alcun momento, anche quando vi erano tensioni con quell'Europa che era sorda ad ascoltare l'esigenza di una collocazione immediata degli immigrati.
2020-02-12	FI	VitaliLuigi	Voglio ricordare, per chi lo avesse dimenticato, cosa accadeva in quel periodo. L'Europa ci voltava le spalle. Era sorda alle richieste dell'Italia, che non voleva sottrarsi all'obbligo di ricevere e di assistere alcuni extracomunitari, ma voleva che questo onere fosse distribuito equamente all'interno di tutto il Continente. L'Europa non sentiva. Malta metteva in atto atteggiamenti ostruzionistici per evitare di ricorrere al soccorso degli immigrati all'interno delle proprie acque territoriali. E nessuno diceva niente. Gli altri Paesi si rifiutavano di ricevere quote di migranti, non soltanto della Gregoretti, ma di tutti i migranti che in quel periodo sbarcavano sulle coste dell'Adriatico.
2020-02-12	FdI	BalboniAlberto	Come ho detto, noi non possiamo che votare a favore dell'ordine del giorno, che del resto il Gruppo Fratelli d'Italia ha sottoscritto alla unanimità, perché in questo caso noi dobbiamo difendere il principio che i confini dello Stato vanno difesi, che l'invasione va fermata, che non c'è un diritto di entrare indiscriminatamente in Italia e in Europa. Qualcuno della maggioranza, parlando oggi, mi ha fatto quasi pensare che abbia scambiato i migranti con dei turisti, perché si è persino chiesto se eravamo sicuri che questi migranti non avessero diritto di entrare in Italia: già, perché un migrante, anziché prendere l'aereo dalla Tunisia o dall'Algeria e spendere 150 euro, ne spende 3.000, li dà a uno scafista e rischia anche la vita!
2020-02-12	FdI	LaRussaIgnazio	C'è un altro fatto da considerare. Attenzione: nel 2018 l'Europa stabilisce che nei confronti dell'immigrazione clandestina gli Stati debbono assicurare luoghi di accoglienza, anzi di «trattenimento», per consentire di valutare dove e come poi possono essere allocati. La Germania ha già fatto conseguire a questa norma europea la nascita di centri, che si chiamano anchor center, nei quali è consentito per diciotto mesi detenere coloro che arrivano nella stessa maniera in cui sono arrivati con la nave i clandestini in questione. Sicuramente, se fossero arrivati singolarmente e avessero avuto la sfortuna di imbattersi in un carabiniere sulla spiaggia, il carabiniere li avrebbe fermati, li avrebbe controllati, li avrebbe bloccati. Aver impedito allora che sbarcassero subito è un modo diverso di ottemperare a una norma esistente.
2020-02-12	FdI	ZaffiniFrancesco	È stato detto da altri colleghi che la vicenda ha visto altri Ministri comportarsi nei dettagli in modo probabilmente addirittura più grave, secondo la considerazione da voi illustrata. È stato detto della collegialità nell'ambito della quale il ministro Salvini ha operato le sue scelte. È stato detto opportunamente del contesto dialettico, con un'Europa sorda alle esigenze, più volte manifestate dall'Italia, di una distribuzione equa dei migranti, secondo i trattati sottoscritti.
2020-02-12	LN	RomeoMassimiliano	Come si fa a sostenere - mi rivolgo al capogruppo Perilli - che il Governo non c'entra niente quando si legge che il ministro Bonafede, proprio il 30 luglio, proprio sul caso Gregoretti, dichiarava: «La nave è attraccata al porto. C'è un dialogo tra i Ministeri delle infrastrutture, dell'interno e della difesa. La posizione del Governo è sempre la stessa. Vengono salvaguardati i diritti. Le persone che volevano scendere sono scese. Sono monitorate le condizioni di salute, ma del problema immigrazione delle farsi carico tutta l'Europa»? E così su La7: «Ringrazio il presidente Conte, che continua a porre la questione nelle cancellerie d'Europa». Come si fa a sostenere che il Governo non c'entrava assolutamente nulla? È una posizione davvero difficile per voi. È incredibile.
2020-02-12	LN	RomeoMassimiliano	Per la prima volta, dopo anni in cui, con dibattiti televisivi e articoli sui giornali, abbiamo sentito ripetere come l'Europa dovesse farsi carico di tutti i migranti che sbarcano in Italia - addirittura si diceva che Lampedusa fosse il porto di tutta l'Europa: chiacchiere, l'Europa non si affacciava mai e se ne fregava sempre - arriva un Ministro dell'interno che riesce a ottenere questo risultato e, oltre a diminuire gli sbarchi, fa prendere coscienza all'Europa della necessità della redistribuzione, che finalmente avviene. E cosa succede nel nostro Paese? Gli oppositori politici lo vogliono mandare a processo, anziché ringraziarlo per tutto il lavoro e l'interesse pubblico che ha messo in evidenza.
2020-02-12	LN	StefaniErika	Vorrei ricordare ciò cui si fa riferimento. In data 16 dicembre la procura distrettuale della Repubblica di Catania ha trasmesso al Presidente del Senato gli atti del procedimento penale nei confronti del senatore Matteo Salvini, nella qualità di Ministro dell'interno pro tempore, per l'avvio della procedura di cui alla legge costituzionale n. 1 del 1989, ai fini del rilascio dell'autorizzazione in ordine al reato di sequestro di persona aggravato. In data 18 dicembre il Presidente del Senato ha deferito la questione all'esame della Giunta. Il 19 dicembre all'unanimità l'Ufficio di Presidenza conveniva di concordare il calendario dei lavori per l'esame della richiesta di autorizzazione a procedere fissando al 20 gennaio 2020 la data del voto, su richiesta anche del senatore Grasso, assente per missione all'estero fino al giorno 19. Il 3 gennaio il senatore Salvini ha depositato una memoria e l'8 gennaio si è tenuta la seduta di Giunta, nonché nel giorno 9 il presidente Gasparri, relatore, ha presentato la sua proposta alla Giunta. Si sono svolte poi le sedute del 13 e del 14 gennaio, nel corso delle quali i membri della Giunta appartenenti all'attuale maggioranza di Governo hanno abbandonato per protesta i lavori. Alla seduta del 20 gennaio viene posta al voto la relazione del presidente Gasparri, poi non accolta. Il tribunale dei Ministri - come ricordato prima - ha richiesto l'autorizzazione a procedere nei confronti del senatore Matteo Salvini assumendo che egli, nella qualità di Ministro dell'interno, asseritamente abusando dei suoi poteri, avrebbe privato della libertà personale 131 migranti di varie nazionalità a bordo dell'unità navale Gregoretti della Guardia costiera dal 27 luglio fino al 31 luglio del 2019. Fornisco ora altri elementi di ausilio per comprendere bene ciò che stiamo facendo oggi e per dare pieno rilievo al valore del voto che ci apprestiamo a dare. Sul piano metodologico occorre premettere che l'autorizzazione a procedere è applicata solo ai reati ministeriali, ovvero ai reati che si assumono commessi dal Ministro in occasione dell'esercizio delle proprie funzioni. Tale fattispecie, quindi, differisce totalmente dalle inviolabilità di cui all'articolo 68 della Costituzione, le quali invece hanno a oggetto misure restrittive della libertà personale per procedimenti penali relativi a tutti i tipi di reati posti in essere dal parlamentare, non rilevando la connessione con l'esercizio delle funzioni inerenti al mandato. L'inviolabilità di cui all'articolo 68 si configura come un'autorizzazione ad acta del singolo provvedimento. Nel caso delle autorizzazioni a procedere per i reati ministeriali - è importante che ci soffermiamo su questo - l'articolo 9, comma 3, della legge costituzionale n. 1 del 1989 circoscrive l'oggetto della valutazione del Senato, richiedendo che quest'ultimo focalizzi la propria istruttoria esclusivamente su due circostanze e, segnatamente, sul fatto che il Ministro abbia agito per la «tutela di un interesse dello Stato costituzionalmente rilevante ovvero per il perseguimento di un preminente interesse pubblico nell'esercizio della funzione di Governo». Questo è fondamentale. E questa è la valutazione che deve essere fatta in detta sede. Ed è per tale motivo che lo stesso senatore Salvini, nella sua memoria, ha prodotto una documentazione per dimostrare che vi era piena conoscenza da parte tutti i membri del Governo e, anzi, una condivisione di quella azione di Governo. Il presidente del Consiglio Conte ha più volte esplicitato una linea del Governo in materia di sbarchi, e questo in diverse sedi istituzionali, tra le quali suprema è l'Assemblea del Senato, già a partire dal caso Diciotti, la prima fattispecie concreta che ha posto in essere determinate problematiche. Quindi, in realtà, una volta definita la linea del Governo nella materia, non era nemmeno indispensabile un'informativa parlamentare per ogni sbarco di immigrati avvenuto in Italia. E la modifica della linea poteva avvenire solo nel momento in cui vi fosse una manifesta, espressa e diversa formulazione che disattendesse quanto deciso fino ad allora. Ricordiamo comunque alcuni passaggi. Il presidente del Consiglio Conte, nella seduta dell'Assemblea del Senato del 12 settembre 2018, con riferimento al caso Diciotti, aveva affermato: «Il Governo italiano ha ribadito fin dall'avvio del caso Diciotti la propria convinzione che esso dovesse necessariamente essere affrontato in linea con i princìpi di solidarietà e di condivisione tra i Paesi dell'Unione europea in materia di gestione dei flussi migratori», precisando poi che «già prima, quindi, che si verificasse il caso Diciotti, e ancora successivamente ad esso» - lo sottolineo - «il Governo italiano si è fatto promotore di una insistita e determinata iniziativa, volta a sollecitare le istituzioni europee affinché vengano tempestivamente attuate le conclusioni adottate, all'unanimità, all'esito del Consiglio europeo dello scorso fine giugno». Proseguiva ancora: «La nostra politica sull'immigrazione non risponde a logiche emergenziali o a contingenze transeunti. Abbiamo fatto di più: abbiamo proposto un'articolata e complessa strategia che mira ad offrire una regolamentazione e una gestione dei flussi migratori in via strutturale (...). Tale proposta è quindi documentata anche nelle nostre posizioni ufficiali che abbiamo successivamente sostenuto in occasione dei vari consessi europei». Quindi, se la linea del Governo in materia di immigrazione appare evidente da queste dichiarazioni, si possono comunque ricordare ulteriori interventi del presidente Conte, svolti nelle sedi parlamentari. Già, infatti, il 5 giugno 2018 il presidente del Consiglio Conte - in sede di dichiarazioni programmatiche dinanzi all'Assemblea del Senato - aveva auspicato in ambito europeo «il superamento del Regolamento di Dublino al fine di ottenere l'effettivo rispetto del principio di equa ripartizione delle responsabilità e di realizzare sistemi automatici di ricollocamento obbligatorio dei richiedenti asilo», così manifestando l'intendimento del Governo di superare la precedente disciplina dei flussi migratori, esternando la volontà di «riorganizzare e rendere efficiente il sistema dell'accoglienza, assicurando trasparenza sull'utilizzo dei fondi pubblici ed eliminando ogni forma d'infiltrazione della criminalità organizzata». Precisava poi che, ove non ricorressero i presupposti di legge per la permanenza degli immigrati, il Governo si adopererebbe «al fine di rendere effettive le procedure di rimpatrio e affinché in sede europea tutti i Paesi terzi che vorranno stringere accordi di cooperazione con un Paese membro dell'Unione accedano alla sottoscrizione di accordi bilaterali di gestione dei flussi migratori». Ancora, nella seduta dell'Assemblea del Senato del 27 giugno 2018 il Presidente del Consiglio dei ministri, in sede di comunicazioni in vista del Consiglio europeo del 28 e 29 giugno, aveva nuovamente ribadito gli obiettivi del Governo in tema di immigrazione, riferendo in merito alla European multilevel strategy for migration, «proposta articolata, organica, basata su un nuovo approccio, che consenta all'Europa di uscire da una gestione intesa in base a una logica emergenziale e di entrare, invece, in una nuova dimensione, che prevede una gestione basata su una logica strutturale, da riconoscere definitivamente come priorità dell'Unione europea». Ulteriori conferme dell'impostazione seguita da tutto il Governo ed esplicitata in particolare dal presidente Conte si registrano ancora nelle dichiarazioni rese nella seduta dell'Assemblea del Senato del 16 ottobre 2018, in vista del Consiglio europeo del 18 ottobre 2018, nonché nella seduta dell'Assemblea del Senato dell'11 dicembre 2018, in vista del Consiglio europeo del 13 e 14 dicembre 2018. Entriamo ora nel merito del caso concreto concernente i migranti a bordo della nave Gregoretti. In quella situazione vi sono state prese di posizione concrete molto specifiche. Si fa riferimento a una mail del 26 luglio 2019, allegata alla memoria scritta depositata dal ministro Salvini. È una e-mail, scritta in inglese, inviata dal dottor Benassi, consigliere diplomatico del Presidente del Consiglio, al dottor Massari, ambasciatore rappresentante italiano a Bruxelles. In questa e-mail si fa riferimento espressamente a delle persone salvate in mare e attualmente on board (a bordo) della nave Gregoretti, of the italian Coast Guard. Si fa quindi un riferimento espresso alla nave Gregoretti, con la presenza di migranti. Tale e-mail è finalizzata a sollecitare la redistribuzione degli immigrati imbarcati la sera prima sulla detta nave presso gli altri Stati membri dell'Unione europea. Non si può non rilevare la ferma contestualità di questa iniziativa della Presidenza del Consiglio rispetto all'inizio della vicenda in questione, risalente proprio alla sera del 25 luglio. Successivamente a questa presa in carico della vicenda, la stessa Presidenza del Consiglio, tramite le e-mail che sono state riprodotte, rendeva nota l'incertezza nelle risposte di taluni Stati membri, che precludeva l'immediata possibilità di una ricollocazione degli immigrati presso gli Stati membri, quindi comprovando che si stava elaborando comunque un percorso per il ricollocamento, con la necessità di un mero tempo tecnico per poter procedere allo sbarco. La memoria prodotta dal ministro Salvini richiama un'altra e-mail indirizzata dal dottor Massari alla dottoressa Belloni, Segretario generale della Farnesina, e al dottor Baiano, Vice Segretario generale della Farnesina (sono tutti funzionari interni all'organico dei Ministeri), in cui si legge: «Sono in costante contatto con Michou (funzionario di un organo dell'Unione europea), che a partire da stamattina (ovvero dal 26 luglio) ha contattato le diverse capitali europee. Per ora hanno risposto in quattro Paesi, con disponibilità generica a prendere i migranti: Germania, Francia, Irlanda e Lussemburgo. I quattro Paesi sopramenzionati ne prenderebbero secondo Michou circa 15 per ciascuno. Michou è fiduciosa che gli altri da lei contattati risponderanno positivamente». Scrive anche: «Va messo in conto il ritardo nelle risposte dovuto al weekend estivo». Quindi stiamo parlando, anche in questo caso, di tempi tecnici. Appare evidente - da un lato - che i meccanismi di ricollocamento con valenza sicura e immediata non erano operativi alla data del 26 luglio, in quanto le procedure di redistribuzione dei migranti erano tutt'altro che automatiche. Dall'altro lato, emerge che l'immediatezza della presa in carico della vicenda da parte della Presidenza del Consiglio fin dal 26 luglio rende del tutto inverosimile l'ipotesi di un'azione individuale del ministro Salvini, il quale operò in un contesto caratterizzato dalla compartecipazione operosa dell'Esecutivo alla vicenda. Analogamente, in realtà, a quanto avvenne per il caso della nave Diciotti, anche nel caso della nave Gregoretti - stiamo continuando a parlare di casi, il caso della Diciotti e il caso della Gregoretti, ma cerchiamo di capirci lo stesso - nessuna presa di posizione contraria è stata assunta nei fatti dal presidente del Consiglio Conte e neppure da alcun altro membro del Governo. Nella relazione per l'Assemblea sul caso Diciotti, su cui si è registrato un voto favorevole del Senato - cerchiamo di tenere conto di una certa linearità delle prese di posizione, in quanto quel documento è stato approvato con la partecipazione di membri dell'attuale Governo che anche allora facevano parte dell'Esecutivo - si afferma: «Solo una presa di posizione contraria, espressa in sede istituzionale, avrebbe legittimato una diversa configurazione del profilo teleologico della condotta del ministro Salvini. In particolare, se il Presidente del Consiglio - che ha compiti di coordinamento della politica del Governo - avesse assunto una posizione di distanza o di contrarietà rispetto alle decisioni del ministro Salvini, allora avremmo potuto ipotizzare un interesse partitico e non governativo. Ma questo non è avvenuto nella vicenda in esame». La circostanza della mancanza di una delibera del Consiglio dei ministri sul caso Gregoretti - questione che è stata sottolineata dal tribunale dei Ministri - assume un significato contrario perché, in realtà, sottolinea un'implicita - per me anche esplicita - condivisione rispetto all'azione del Ministro dell'interno. Qualora, infatti, il presidente Conte avesse ritenuto opportuno osteggiarla sul piano degli indirizzi governativi, avrebbe potuto convocare ad horas una seduta del Consiglio dei ministri per l'assunzione di una decisione di indirizzo contraria rispetto alle scelte gestionali del ministro Salvini. Il senatore ha prodotto numerosi elementi atti ad evidenziare, quindi, il coinvolgimento dell'Esecutivo nel suo complesso. Vi sono anche delle dichiarazioni del ministro della giustizia Alfonso Bonafede e una del vice presidente del Consiglio Luigi Di Maio. Solo agenzie di stampa registrate e mai smentite. Il ministro Bonafede, in data 30 luglio, ha espressamente dichiarato che: «La nave - facendo riferimento alla nave Gregoretti - è attraccata al porto. C'è dialogo tra i Ministeri delle infrastrutture, dell'interno e della difesa. La posizione del Governo è sempre la stessa. Vengono salvaguardati i diritti. Le persone che dovevano scendere sono scese. Sono monitorate le condizioni di salute, ma del problema immigrazione deve farsi carico tutta l'Europa». Di simile contenuto è anche la dichiarazione del vice premier Di Maio, il quale, il 31 luglio, a domanda sul caso Gregoretti ha risposto: «Per me l'Italia non può sopportare nuovi arrivi di migranti. Quei migranti devono andare in Europa. Però non si trattino i nostri militari su quella nave come pirati. Pieno rispetto per le forze dell'ordine». La piena conoscenza dei fatti da parte del Presidente del Consiglio - ma forse ciò non sarebbe neanche necessario - è stata ribadita, anche recentemente, da alcune dichiarazioni del medesimo. In un'agenzia di stampa del 9 gennaio, alla domanda: come voterebbe nel caso Gregoretti se fosse parlamentare, egli dichiarò: «È difficile rispondere perché, essendo Presidente del Consiglio, non riesco a dissociarmi da una conoscenza diretta del dossier ». Quindi - come ha rilevato, tra l'altro, lo stesso relatore, presidente Gasparri, cui va un ringraziamento da parte di tutti i membri della Giunta per il lavoro che ha svolto - l'elemento assoluto più rilevante sarebbe stata l'eventuale posizione di contrarietà del presidente Conte, mai espressa nei giorni in cui la nave era in mare con gli immigrati a bordo, in sedi istituzionali o anche informali. Non sono state individuate dichiarazioni, né alcuna intervista del professor Conte, né alcuna affermazione effettuata dallo stesso, in ambito parlamentare e extraparlamentare, atte a contestare la scelta del ministro Salvini, né nei giorni in cui la nave era in mare con gli immigrati a bordo né nei giorni immediatamente successivi. Non c'è stata alcuna dichiarazione del presidente Conte, espressa in sedi formali o informali, tesa a superare la posizione del Governo rispetto a quella del ministro Salvini. Quindi, sicuramente è configurabile un coinvolgimento politico governativo del Presidente e di tutto il Governo, comprovato dall'assenza di qualsivoglia presa di posizione contraria sulla conduzione del caso Gregoretti e sulle scelte dallo stesso operate. Il caso era notorio, era su tutti i mass media e in tutti i giornali di quei giorni. Non era necessaria una comunicazione specifica, perché, effettivamente, gli elementi della vicenda erano ravvisabili in toto. La conferma si ha, tra l'altro, anche nel caso relativo, che avremo in esame a breve, alla nave Open Arms. Io sto facendo riferimento ora a questioni che sono già pubbliche, come ormai tutto in Italia, i cui fatti, in realtà, accadono pochi giorni dopo gli eventi che sono oggi in esame. Il presidente Conte, infatti, con una missiva del 16 agosto, chiede lo sbarco dei minori presenti a bordo della Open Arms, nulla disponendo in merito agli altri migranti e, anzi, sottolineando: «che sia un incombente giuridico, oltre che umanitario, il tema di un'adeguata condivisione con gli altri Stati europei». E questo lo afferma in merito alla distribuzione delle persone della suddetta nave, così come di tutte le altre che ancora sono ospitate. Chiedo di poter fare un'altra valutazione, anche se non è squisitamente di competenza della Giunta. La Giunta non è tenuta a valutare sulla sussistenza o no, nel caso di specie, di condotte penalmente rilevanti, ma a ogni buon conto non si può non rammentare che il procuratore della Repubblica presso il tribunale di Catania ha espressamente ritenuto che, nel caso in esame, non sussistono i presupposti del delitto di sequestro di persona, né di altro delitto, concludendo, infatti, per la richiesta di archiviazione. Ad avviso della procura, l'avere prolungato per tre giorni la permanenza a bordo, garantendo assistenza medica e viveri, consentendo lo sbarco di minori e malati e sempre con la ferma intenzione ministeriale, espressa in varie sedi, anche documentata nelle sommarie informazioni, di far sbarcare i migranti in tempi brevi, «non costituisce una illegittima privazione della libertà», punibile ai sensi dell'articolo 605 del codice penale, concernente il sequestro. Il procuratore prosegue rammentando, tra l'altro, che l'assegnazione del POS, point of safety, è solo una delle fasi amministrative per l'ingresso di migranti irregolari e che, anche nelle fasi successive del procedimento, la libertà di locomozione e circolazione subisce delle limitazioni legali, in relazione a necessità di ordine pubblico, a tutela dell'interesse dello Stato a controllare e regolare i flussi migratori. In effetti, risulta dagli atti - nessuno può quindi smentire - che le procedure amministrative sono state attivate tempestivamente, che il confronto con i Paesi europei è stato promosso in modo immediato e fruttuoso e che la permanenza a bordo è stata limitata alla garanzia del funzionamento delle procedure amministrative. Sotto il profilo soggettivo difettano, poi, la consapevolezza e la volontà del ministro Salvini di privare illegittimamente della libertà personale i migranti a bordo, in quanto è emersa chiara la volontà ministeriale di procedere allo sbarco quanto prima, come risulta dalle dichiarazioni rese nel corso dell'istruttoria. Lo stesso vice prefetto vicario Filippo Romano dichiara che «dal Ministero mi dissero più dirigenti che certamente lo sbarco sarebbe stato autorizzato a breve», ciò che infatti è accaduto, e che «era evidente la volontà ministeriale di autorizzare lo sbarco, tanto che ci dicevano di prepararci per l'accoglienza». Io penso che occorra fugare anche altri dubbi: ciò che stiamo facendo oggi è una scriminante per certi versi diversa da quella prevista dal codice penale, perché la valutazione odierna non può prescindere dalla stretta connessione tra l'atto e la funzione governativa, nel senso che il Ministro è scriminato anche qualora eventualmente l'interesse pubblico si fosse potuto realizzare con un comportamento diverso. Siamo infatti fuori dalle ipotesi delle scriminanti di cui al codice penale. Noi consideriamo che c'è un'autonomia della funzione di Governo, che è un valore costituzionale, per il quale l'ordinamento prefigura moduli valutativi diversi da quelli adottati per le comuni scriminanti. Probabilmente c'è stato, sotto questo profilo, un equivoco, che nel corso dell'esame in Giunta ha indotto alcuni senatori a prefigurare delle richieste di integrazione istruttoria, volte a valutare la sussistenza o meno di alcune ipotesi. La legge n. 1 del 1989, in realtà, si sofferma non tanto sulla sussistenza effettiva di un interesse pubblico, quanto sul perseguimento dello stesso, quando c'è un'azione di Governo che è destinata a perseguire un interesse. Pertanto, essendo il profilo teleologico l'oggetto della valutazione del Senato, è la finalità perseguita dal Ministro a costituire l'ambito del riscontro. Occorre poi fare delle valutazioni: non discutiamo in questa sede - come accadde anche per il caso della nave Diciotti - sull'esigenza di valutare o meno le considerazioni politiche, che possono essere oggetto di un sindacato ispettivo, in cui ciascun parlamentare può sindacare delle scelte governative, con atti indirizzo, con interrogazioni, con mozioni eventualmente di sfiducia individuale. Oggi non stiamo esprimendo una valutazione sulla condivisione dell'azione di Governo: noi stiamo valutando se l'attività svolta dal Ministro al tempo sia stata finalizzata al perseguimento di quell'interesse. In questo caso, quindi, ovviamente si ritiene che non possa sussistere un reato e ciò sarà valutato nelle sedi opportune. Non è la nostra sede deputata a farlo. Noi siamo soltanto chiamati a dire se esiste o no un interesse pubblico e in quell'azione vi era un interesse pubblico, che per certi versi può essere dimostrato anche attraverso un ragionamento al contrario: se non ci fosse interesse pubblico, ci si potrebbe chiedere - cosa che rientrerebbe veramente nel mondo dell'impossibile - quale potrebbe essere l'interesse perseguito dal Ministro nel caso di specie. Se fossimo - ad esempio - in un caso di peculato o di corruzione, la risposta potrebbe essere evidente e scontata, perché potrebbe esserci un interesse privato. Tali situazioni sono però del tutto avulse e antitetiche rispetto al caso di specie, in cui il Ministro stava gestendo la vicenda per un interesse, certamente, non privato. Signor Presidente, in conclusione, all'esito dell'istruttoria, il presidente Gasparri aveva fatto una proposta di relazione che - come abbiamo più volte sottolineato - è tecnicamente ben fatta. Sappiamo anche però che lo svolgimento dei lavori è stato inquinato, purtroppo, da una discussione politica e che è stata quasi alterata, in sede di esame della Giunta - spero allora che l'Assemblea possa avere una veste e un clima diverso - l'alta funzione istituzionale che le è assegnata quale organo al quale deve essere deputata la salvaguardia dei principi di separazione dei poteri stabiliti dalla Costituzione. La Giunta non è chiamata a salvaguardare delle posizioni individuali, non è atta a far ciò. Non parliamo della sorte di immunità quasi fosse un obbrobrio: stiamo facendo una valutazione, che deve esprimere la Giunta, che prescinde dagli interessi individuali ed è volta a salvaguardare l'alta istituzione dello Stato e la separazione fondamentale dei poteri tra il potere legislativo, il potere esecutivo e il potere della magistratura. Purtroppo l'attività dell'organo del quale faccio parte è stata condizionata in questa occasione da posizioni espresse dai partiti che, in realtà, hanno anticipato la loro decisione nel merito prima di iniziare la discussione. Alcuni membri non sono intervenuti in sede di dibattito nel merito; purtroppo ci sono stati degli abbandoni dei lavori e la mancata partecipazione alla votazione finale, ritenendo anche che non erano state esaudite delle istanze istruttorie che, nei fatti, magari erano state rigettate semplicemente dal voto della maggioranza dei membri presenti in Commissione. Teniamo conto che in alcune circostanze la maggioranza non aveva tutti i membri presenti. Questo non è dipeso però certamente dall'opposizione. Esautorata, per certi versi, la Giunta da questa sua funzione principale, che è stata piegata quindi a ragioni diverse, a questo punto la sede necessaria, al fine di poter rinvenire la verità e poter portare sul piano istituzionale la questione, risulta essere la sede processuale. Ritenendo pertanto che occorra ritornare nell'alveo di garanzia che è assicurato dalla legge e solo dalla legge, non da altre questioni politiche, si è rimesso quindi alla cognizione del giudice di merito, imparziale e terzo. Per questa ragione, pertanto, la Giunta, a seguito della parità dei voti favorevoli e contrari, ha rigettato la proposta messa al voto dal Presidente del Senato e per questa ragione abbiamo inteso far ritornare il tutto nell'alveo che si auspica di rispetto della legge e dello Stato.
2020-02-12	M5S	EvangelistaElviraLucia	Salvini, infatti, convinto ancora e da solo di dover far pressione sull'Europa per l'applicazione del meccanismo della ridistribuzione dei migranti, forzava la mano impedendo di fatto lo sbarco di naufraghi malati, sfiancati e traumatizzati, per giorni e senza che sussistessero ragioni di sicurezza. Da qui la differenza con il caso Diciotti: persone affette da scabbia, tubercolosi e cellulite bollosa, lasciate sotto il sole cocente per cinque giorni, in pochi metri e con un solo bagno a disposizione. Ricordiamo inoltre che nel caso Diciotti il blocco dello sbarco era stato determinato da un conflitto internazionale con Malta, insussistente nel caso Gregoretti, ove la cosiddetta area search and rescue (SAR) era stata ben determinata fin dall'inizio, con tutte le operazioni di soccorso a carico dello Stato italiano dall'inizio alla fine, quindi con la doverosa individuazione del POS da parte dello Stato italiano e del Ministero dell'interno. Dunque, mentre nel caso Diciotti i soggetti trattenuti a bordo non subirono nessuna lesione dei propri diritti fondamentali, in questo caso, nel bilanciamento degli interessi costituzionali non si può ritenere il convincimento politico di Salvini (che è diverso dall'atto politico) in merito alla gestione dei flussi migratori preminente rispetto al diritto fondamentale alla salute e alla dignità umana dei migranti. Da ultimo dobbiamo smentire quanto affermato oggi dalla Lega in merito alla sussistenza del coinvolgimento e della responsabilità dell'intero Esecutivo in merito alla decisione assunta personalmente dal ministro Salvini. Ed invero, la linea di Governo atteneva solo ed esclusivamente alla gestione dei flussi migratori, nel rispetto dei principi di solidarietà e condivisione tra i Paesi dell'Unione europea. Nessuna linea di azione avente a oggetto gli sbarchi si evince da parte dell'Esecutivo. Volutamente la Lega vuole confondere i due piani; una cosa è lo sbarco e un'altra è il meccanismo di redistribuzione dei migranti che, per un intero anno, dal caso Diciotti al caso Gregoretti, era stato oggetto di profonde e attente trattative, tanto da essere nei mesi successivi confermato nell'incontro di Malta di ottobre. Pertanto, la Presidenza del Consiglio non avrebbe potuto mai dettare una linea politica su sbarco sì o sbarco no; non era neanche nella sua competenza. In materia, infatti, è sovrano l'ordinamento internazionale, che ha regolamentato con tutti i riferimenti normativi ampiamente richiamati dal tribunale (Convenzione Safety of life at sea (SOLAS), Convenzione di Amburgo detta SAR, testo unico sull'immigrazione, decreti sicurezza uno e bis ). Sono tutte norme che l'ex ministro Salvini doveva rispettare e applicare.
2020-02-12	M5S	GallicchioAgnese	Ci è utile procedere nell'analisi partendo dalle somiglianze e dalle differenze tra il caso attuale e quello della nave Diciotti verificatosi un anno prima. In entrambi i casi la vicenda ha riguardato due navi militari con a bordo persone soccorse in mare e rimaste a bordo per un periodo di tempo simile, in attesa dell'autorizzazione allo sbarco da parte del Ministro dell'interno. Per il caso Diciotti appurammo che il ritardo fu dettato dal perseguimento di interessi giustificativi pubblici, quali la risoluzione della controversia in atto tra Italia, Malta e l'Europa per l'accoglienza e la redistribuzione dei migranti e la disciplina e riduzione dei flussi migratori e dei connessi rischi di naufragio. Nel giudizio di valutazione di preminenza dell'interesse dello Stato vennero analizzati i corrispondenti diritti compressi da tale azione ed emerse che la nave Diciotti aveva caratteristiche tecniche e funzionali tali da poter ospitare oltre 600 persone - come già sottolineato in quest'Aula - e, quindi, ben oltre le 150 che accolse e per le quali non c'è stato alcun riscontro specifico circa danni subiti a causa dell'attesa. Perciò, quella nave fu considerata un posto sicuro.
2020-02-12	M5S	GallicchioAgnese	Nel caso della motonave Gregoretti, volendo anche sorvolare sull'assenza delle controversie con Malta e sul diverso clima internazionale, decisamente migliore a distanza di un anno, specie in merito al meccanismo di redistribuzione dei migranti in Europa, e quindi pur non potendo in questa sede - per economia dei tempi - valutare se il ritardo dello sbarco dei migranti fu volto a perseguire tutti i medesimi interessi statuali come nel caso Diciotti, ciò che valutiamo qui sono i diritti incisi delle persone a bordo.
2020-02-12	M5S	PerilliGianluca	C'è stata una redistribuzione dei migranti in base al principio che chi sbarca in Italia sbarca in Europa e sono nate le premesse anche a livello europeo per una gestione responsabile. Ma questo non significa che un Ministro, anche qualora fosse in accordo con l'indirizzo di tutto l'Esecutivo, possa discostarsi e addirittura, in ipotesi, commettere un reato. Questi sono piani distinti che devono rimanere tali. Io noto però un certo nervosismo rispetto al fatto che per un periodo Salvini era il signore degli sbarchi e lui stesso, in ogni intervista, in ogni dichiarazione, diceva che era lui a decidere chi sbarcava e chi non sbarcava in questo Paese. Ebbene, mi sembra che quella stessa determinazione si sia un po' affievolita, che il tono del suo ruggito si sia un po' affievolito e adesso voglia ricercare riparo sotto l'ombrello dell'Esecutivo e del Presidente del Consiglio. Chi prima ruggiva adesso emette il flebile suono di chi cerca o invoca riparo.
2020-02-12	M5S	PerilliGianluca	Il resto sarebbe una valutazione indebita, illegittima in base alle nostre norme sull'operato del Governo e del Presidente del Consiglio che, ovviamente, in primis ne risponde. Da questo punto di vista, è anche abbastanza sorprendente come i due piani vengano confusi. Lo stesso tribunale non ha mai censurato l'indirizzo politico espresso dal Governo. Certo, nel cosiddetto Conte I e grazie a quell'indirizzo politico, l'Europa si è fatta carico della questione.
2020-02-13	PD	VerducciFrancesco	Signor Presidente, grazie per averci dato la parola. Portiamo in quest'Aula la vicenda di Patrick George Zaky, studente di ventisette anni, da molti mesi presso l'Università di Bologna, dove è impegnato in un master di ricerca. Zaky è un giovane ricercatore, militante per i diritti umani, egiziano, tornato qualche giorno fa, venerdì scorso, al Cairo, per riabbracciare la sua famiglia. È stato immediatamente arrestato e, da allora, è recluso in carcere. Abbiamo pochissime notizie di lui e della sua condizione. Non sono noti, signor Presidente, i capi di imputazione che lo riguardano, ma noi temiamo che egli sia recluso e incarcerato per quelle che sono le sue idee, per le sue idee politiche e per il suo impegno civile. Temiamo che sia imputato, recluso e incarcerato anche per la sua ricerca, che riguarda le differenze sessuali. Non può esserci, in nessun posto al mondo, la violazione di diritti umani che noi riteniamo sacri. In quest'Aula del Senato della Repubblica, noi dobbiamo onorare quella che è la nostra Costituzione, che mette al bando ogni discriminazione e ogni diseguaglianza; che sancisce, invece, l'inviolabilità del diritto di espressione, del diritto di pensiero, del diritto a impegnarsi politicamente. La vicenda di Zaky è tanto più drammatica e dolorosa, perché a noi, signor Presidente, riporta all'attualità la vicenda di Giulio Regeni. Quella vicenda non l'abbiamo mai considerata chiusa. Giulio Regeni, ricercatore italiano, proprio poco più di quattro anni fa venne prima sequestrato, poi torturato, fino ad essere barbaramente ucciso, in Egitto. Il nostro impegno è fortissimo, insieme all'impegno di tutti i parlamentari, affinché, finalmente, ci sia giustizia per Giulio Regeni, che è diventato, in questi anni, un simbolo dell'Europa, della cittadinanza e anche della libertà della ricerca, che è fondamentale nel nostro Paese. Quindi, signor Presidente, chiediamo, per Zaky, la massima attenzione, il massimo impegno, da parte del nostro Parlamento, da parte del nostro Governo, da parte del Parlamento europeo, da parte della Commissione europea e da parte del Consiglio d'Europa. Non può esserci silenzio. Il nostro intervento qui, oggi, in quest'Aula, dice a Zaky che non è solo. Lo sprona a non abbandonare quelle che sono le sue idee, quello che è il suo pensiero. Il nostro intervento, qui in quest'Aula, dice che non ci può essere silenzio finché Zaky non sarà liberato; finché, ovunque nel mondo, non cesseranno gli arbitri e i soprusi contro i diritti umani, che per noi sono la cosa più importante e più sacra che possano avere una democrazia, il suo Stato di diritto e ogni cittadino. Ed è l'impegno per cui noi siamo qui.
2020-02-19	FI	CaligiuriFulviaMichela	Signor Presidente, colleghi senatori, onorevole presidente Conte, la ringrazio per averci illustrato lo stato dell'arte in vista del Consiglio europeo straordinario. Il problema, Presidente, è che siamo molto preoccupati, soprattutto rispetto ad alcuni temi a cui ha fatto riferimento anche lei. Mi soffermo in particolare sul comparto agricolo e in primis sul problema del Nutri-score, cioè l'etichettatura a semaforo degli alimenti che penalizza, purtroppo, i prodotti italiani, mettendo all'indice numerosi prodotti sani. L'Italia è il primo Paese dell'UE per numero di prodotti agroalimentari riconosciuti a denominazione d'origine protetta, DOP, e a indicazione geografica protetta, IGP, molti dei quali diventerebbero a rischio con l'etichettatura a semaforo. Il sistema Nutri-score classifica, come sappiamo tutti, gli elementi con due scale, una cromatica, dal verde al rosso, e una alfabetica. Ma questa non è un'informazione alimentare reale. Occorrono adeguate iniziative di educazione e formazione dei consumatori. La catalogazione rossa dà l'idea di una situazione di pericolo per la salute. In realtà non è il prodotto in sé dannoso, ma lo è il suo abuso. Il mondo scientifico oramai da tempo riconosce la dieta mediterranea come la migliore possibile. Le parole di Veronesi erano: la cosiddetta dieta mediterranea, a base di verdura, pasta e frutta, tradizionale per secoli in Italia, si è dimostrata efficace nel prevenire le malattie cardiovascolari, obesità, diabete e tumori. Infatti è quella che limita i fattori di rischio comportamentali, responsabili del 37 per cento dei decessi. Nel nostro Paese la speranza di vita ha raggiunto gli ottantatré anni. Purtroppo, negli ultimi anni si è registrata una diminuzione nella consumazione di numerosi alimenti tipici della nostra dieta mediterranea. L'etichettatura a semaforo, presidente Conte, rischia di compromettere ancora di più l' export agroalimentare italiano perché induce i consumatori a ritenere dannosi prodotti che dannosi non sono. Abbiamo tutti in mente le raffigurazioni dell'olio extravergine d'oliva e di altri prodotti. Ebbene, l'olio è classificato con il colore arancione, vicino al rosso. Quando mostriamo queste scale cromatiche, siamo consapevoli di indurre il consumatore a non comprare quel prodotto. Il colore arancione utilizzato per l'olio di oliva induce l'acquirente a desistere dall'acquisto. Non è assolutamente vero che l'acquirente metterà in fila i diversi tipi di olio - semi, girasole e quant'altro - per vedere il colore migliore per poi procedere all'acquisto. L'indicazione di un colore anziché di un altro esprime cosa è bene comprare e cosa no, e diventa pericoloso. Presidente, leggo una parte di un articolo che dovrebbe essere a favore del Nutri-score . Sul «Fatto Alimentare» si legge: «bisogna tenere presente che lo scopo di un logo nutrizionale, come il Nutri-score, non è di classificare gli elementi sani e non sani», bene contro male. «Un tal fine per un logo nutrizionale sarebbe del tutto discutibile in quanto questa proprietà è legata alla quantità di alimento consumata e alla frequenza di consumo, ma anche all'equilibrio nutrizionale globale dell'individuo». «Si tratta di nozioni complesse che non possono certo essere riassunte da un logo nutrizionale attribuito ad un prodotto specifico di una certa marca». Aggiungo che il semaforo così concepito fa esattamente questo, dando proprio l'idea di riassumere e indicare ciò che è sano e ciò che non lo è. Proseguendo si legge che «Lo scopo del Nutri-score è fornire ai consumatori informazioni, in valore relativo» - non è però assolutamente relativo perché, da che mondo e mondo, il rosso è un'indicazione a fermarsi e il verde ad andare avanti - che permette in un colpo d'occhio di dare indicazioni sull'acquisto. Il Nutri-score vuole fare proprio questo: dare indicazioni esatte su ciò che è bene comprare e ciò che non lo è, togliendo l'85 per cento del nostro made in Italy. Alla luce delle diverse considerazioni avanzate da più voci del mondo scientifico, economico, produttivo e politico, questo sistema di etichettatura sarebbe distante dalle finalità dichiarate, volte ad un presunto e generico perseguimento di obiettivi di tutela e di salute dei consumatori, mentre più verosimilmente appare vicino ad uno sfacciato, maldestro e intollerabile tentativo di pressione politica sulle istituzioni europee. Altro punto, Presidente, sul quale siamo molto preoccupati e che in realtà scontenta tutti, è la bozza di bilancio al quale lei ha fatto riferimento. Si auspicava un po' di coraggio in più, anche perché per attuare i progetti politici, gli strumenti di bilancio sono essenziali. Le risorse sono insufficienti. Tra i settori più penalizzati, se il piano venisse approvato così come è, c'è l'agricoltura. In tutto, tra la sforbiciata del 10 per cento agli aiuti diretti e il calo del 25 per cento ai finanziamenti dello sviluppo rurale, si tratterebbe di 54 miliardi in meno per il settore primario. Per l'Italia il taglio sarebbe di circa 2,7 miliardi di euro. Il calo del 25 per cento, in particolare, sullo sviluppo rurale è sinonimo di involuzione del mondo agricolo e di abbandono delle aree rurali. Non possiamo permettercelo, Presidente. Cito i pensieri di Coldiretti e Confagricoltura in merito: «il taglio dei fondi contrasta con l'ambizioso obiettivo di una PAC più green, strategica per la lotta ai cambiamenti climatici e per la riduzione delle emissioni. Con meno risorse si favorisce lo spopolamento delle aree agricole, cancellando così quei presidi fondamentali per il mantenimento dell' habitat e la tutela dei territori. Si rischia di frenare il processo di rilancio del settore soprattutto da parte dei giovani» - ai quali faceva riferimento lei - «che stanno riscoprendo la professione agricola in un momento difficile per l'occupazione in Europa». Sulla stessa linea le osservazioni di Confagricoltura che chiede che le risorse restino almeno invariate. «Gli obiettivi proposti dalla Commissione non sono raggiungibili con gli stanziamenti previsti nella proposta. Possiamo aumentare ulteriormente la sostenibilità ambientale dei processi produttivi in linea con le giuste aspettative della collettività, ma sono necessarie risorse finanziarie adeguate per una maggiore competitività per gli investimenti e per l'innovazione». Naturalmente in discussione, oltre agli aspetti finanziari, c'è la nuova riforma PAC. Si propone di continuare a ridurre il divario esistente tra gli importi degli aiuti diretti erogati nei diversi Stati membri; la convergenza esterna alla quale lei faceva riferimento. Come sappiamo, l'Italia esprime il più alto valore aggiunto per ettaro in ambito europeo. Guardare esclusivamente ai differenti importi degli aiuti diretti, non considerando la vistosa diversità dei costi di produzione e soprattutto, Presidente, non evidenziando come l'agricoltura italiana sia basata sulla qualità, piuttosto che sull'estensione della cultura, ci sembra quantomeno riduttivo e non rispettoso delle nostre esigenze. Da diversi anni, purtroppo, la percentuale delle spese agricole nel bilancio dell'Unione è in continuo calo; basti pensare che negli anni Ottanta eravamo intorno al 66 per cento del bilancio dell'Unione europea, mentre nel periodo 2014-2020 siamo arrivati al 37,8 per cento del bilancio. Per questo siamo preoccupati, Presidente. Ricordiamo che nessun altro settore è in grado contemporaneamente di rimuovere le emissioni dall'atmosfera in modo naturale, prevenire il dissesto idrogeologico, continuare a svolgere una politica sociale, garantendo assunzioni di manodopera, e costituire allo stesso tempo la base per lo sviluppo di un'economia basata sulla biodiversità, garantendo la sicurezza alimentare.
2020-02-19	FI	GiammancoGabriella	Il secondo capitolo riguarda la convergenza esterna: occorre contrastare la convergenza esterna e il meccanismo ad essa sotteso, considerato che andrebbe a discapito del settore agricolo italiano. Ci ha detto anche lei poc'anzi che sta tentando di farlo. Si prosegua quindi per questa strada, ma senza rese, Presidente, e con decisione e coraggio. Il trasferimento dei fondi verso i Paesi della convergenza esterna si tradurrebbe in una minore erogazione di fondi verso i nostri agricoltori. Tra l'altro, alcuni di questi Paesi si limitano a prendere quanto possono ricevere dall'Unione europea, senza contribuire in alcun modo alle sfide che l'Unione si trova ad affrontare. Mi riferisco in particolar modo all'emergenza migratoria, ambito in cui notoriamente i Paesi di Visegrád si rifiutano di collaborare, rifiutandosi appunto di accogliere i rifugiati e contravvenendo quindi allo spirito solidaristico che dovrebbe animare tutti ed essere alla base di un'Europa realmente unita e degna di tale nome.
2020-02-19	FI	GiammancoGabriella	Mi faccia subito sottolineare che la sottoscritta è esponente di un partito, Forza Italia, che ha sempre sostenuto come l'appartenenza dell'Italia all'Unione europea non sia un tema da mettere in discussione. Anche lei ha parlato di casa comune; noi condividiamo questo principio. Siamo convinti della necessità dell'Unione europea perché riteniamo che in un mondo globalizzato, con protagoniste potenze come Stati Uniti, Federazione russa e Cina, gli Stati nazionali da soli possano davvero poco. Pertanto, è nostro stesso interesse avere un'Europa forte e coesa, che possa essere decisiva nelle politiche internazionali.
2020-02-19	FI	GiammancoGabriella	Questo è il motivo per cui il processo di costruzione della "casa comune europea", che ci auguriamo possa proseguire con il contributo determinante del nostro Paese, nonostante la triste ferita della Brexit, non può prescindere da un più equo bilanciamento dei diritti e dei doveri di ciascun Stato membro. Mi piace ricordare Oriana Fallaci quando diceva «chi non compie il proprio dovere non merita alcun diritto»: lo tenga a mente, presidente Conte, durante i negoziati sul bilancio e anche sugli altri dossier sul tavolo dell'Unione europea. Terzo capitolo: politica di coesione. Lavori per migliorare le dotazioni complessive spettanti all'Italia o, almeno, per non intaccarle. Il progressivo impoverimento delle Regioni meridionali nel corso degli ultimi anni, impoverimento certificato dai vari dati Istat, richiede incisive politiche di investimento e la coesione è lo strumento principale per cercare quantomeno di colmare la distanza tra Nord e Sud del Paese, che è sempre più aumentata in questi anni. Abbiamo letto pochi giorni fa di un Piano per il Sud presentato dal suo Governo, presidente Conte, che si baserebbe in larga parte sui fondi per la coesione 2021-2027. Attenzione quindi a non indebolire questo progetto di un Piano per il Sud che lei, assieme al Governo, ci avete presentato pochi giorni fa, rilanciando quindi la battaglia sulla coesione con la dovuta fermezza. Poi, signor Presidente, ci ha confermato qualche minuto fa che ci sarebbe già un accordo potenziale tra i Paesi dell'Unione sull'adozione di un nuovo contributo europeo sugli imballaggi di plastica non riciclati, il cui gettito complessivo è stimato in circa 6 miliardi di euro l'anno nell'Unione europea a ventisette. Il suo Governo ha già previsto una tassa sulla plastica, che tra l'altro entrerà in vigore da qui a breve e tanti danni provocherà e già sta provocando alle nostre aziende e ai nostri lavoratori. Alcune aziende addirittura saranno costrette a delocalizzare per la tassa sulla plastica voluta dal suo Governo. Quindi, in futuro, questa nuova tassazione che ci aspetta (e che lei a quanto pare condivide), questo nuovo contributo che dovremo dare all'Unione appunto sugli imballaggi di plastica non riciclati, potrebbe comportare due scenari. Il primo sarebbe quello di una doppia e inaccettabile imposizione sulla plastica non riciclata, una sorta di bis in idem in materia fiscale; il secondo, nel caso in cui rimanessero solo le entrate relative alla nostra tassa sulla plastica a confluire nel bilancio europeo, ci sarebbe un problema di non poco conto, ovvero quello di un buco nel bilancio statale cui si dovrebbe porre rimedio e vorremmo capire anche come. Lo avevamo chiesto anche al ministro Amendola in sede di audizione, però non ci è stata data risposta. Per quanto riguarda, invece, il mantenimento delle correzioni al bilancio istituite nel 1984, per chiarezza vorrei specificare a cosa mi riferisco. Sto parlando del fatto che alcuni Paesi (Danimarca, Paesi Bassi, Austria, Svezia e financo la Germania) beneficiano di una misura incomprensibile, e se dovessimo spiegarlo ai nostri cittadini ciò li allontanerebbe ancora di più dallo spirito europeista. In sostanza, questi Paesi si vedono restituire una parte del loro contributo al bilancio europeo senza alcuna comprensibile ragione. Questi Paesi sono contributori netti speciali poiché beneficiano di uno sconto che all'Italia è precluso. Avrei tanto altro da dire, il mio tempo è terminato; chiedo pertanto alla Presidenza di poter depositare agli atti la restante parte del mio intervento. PRESIDENTE. La Presidenza la autorizza in tal senso. GIAMMANCO (FIBP-UDC). Vorrei solamente concludere dicendo che, signor Presidente, non dobbiamo svendere il voto dell'Italia nell'Unione europea; diamogli il giusto peso, che è quello di un Paese fondatore e tra i principali finanziatori dell'Unione. Cerchiamo di coordinare le trattative e di lavorare affinché il nostro Paese tragga il massimo beneficio dalla sua appartenenza a questa istituzione. L'Europa deve diventare davvero fonte di opportunità per il nostro Paese e non deve essere più guardata con diffidenza da cittadini, tantomeno essere accettata a malincuore o sopportata.
2020-02-19	FI	MasiniBarbara	(ore 11,47) ( Segue MASINI). La crisi industriale e la recessione economica si contrastano cambiando le regole europee, con norme che permettano alle imprese di crescere: questa è la priorità. Quindi, questo Quadro finanziario pluriennale è un banco di prova fondamentale per capire se davvero si è in grado di andare avanti nel processo di integrazione o, viceversa, se si intende scegliere la strada di un'Europa sorda e cieca, incapace di destinare a se stessa un bilancio adeguato alle grandi sfide che ci attendono, anche in virtù del post Brexit, dell'allarme coronavirus e delle molte situazioni internazionali aperte, che sono state citate anche dal collega Renzi, che ha parlato prima di me. L'Europa riparte, se si è in grado di ricostruire una voglia d'Europa tra i suoi concittadini: non solo unione monetaria e rispetto dei parametri, ma identità, amore per le proprie radici e capacità di guardare e costruire un futuro comune. Serve un'Unione europea flessibile, che sappia adattarsi ai cambiamenti della realtà, unita nelle diversità territoriali, che devono rappresentare non un ostacolo, ma un'opportunità di sviluppo per l'intero Continente. Un'Europa attenta alla ricerca, all'innovazione e all'agenda digitale...
2020-02-19	FI	MasiniBarbara	Abbiamo bisogno dunque di riforme e di investimenti e quindi, se all'Europa chiediamo un adeguato sostegno per la realizzazione non solo delle sue riforme, ma anche delle nostre, a lei chiediamo, signor Presidente del Consiglio, di non abbassare la testa di fronte agli Stati apparentemente più forti e, per una volta, di mettere gli interessi dell'Italia prima di quelli dell'Europa, che non significa essere antieuropeisti, ma essere veri cittadini europei.
2020-02-19	FI	MasiniBarbara	La discussione di oggi sull'imminente Consiglio europeo straordinario e sul Quadro finanziario programmatico 2021-2027 impone alcune considerazioni preliminari perché innanzitutto una particolare attenzione va posta, sì, ai temi europei, guardandoli però con un occhio attento al nostro Paese che soffre di un momento economico particolarmente delicato. Il nostro è e resta uno dei Paesi fondatori dell'Unione europea, ma non può e non deve commettere l'errore di guardare troppo lontano senza fare i conti con i problemi di rallentamento della sua economia interna. A fronte di ciò, l'Europa ha senso se è un valore aggiunto alla politica e all'economia dei singoli Stati che la compongono, mentre troppo spesso, alcuni Stati membri hanno beneficiato di posizioni favorevoli a scapito di altri, come l'Italia, che hanno pagato per tutti. Questo purtroppo è dovuto a una scarsa capacità dei nostri Governi di alzare la voce e mantenere il punto quando ne hanno avuto l'occasione. Anzi, il più delle volte i nostri rappresentanti hanno piegato la testa di fronte a pressioni delle istituzioni europee. Ricordiamo - e sappiamo bene - che l'Italia è un Paese contribuente netto, versa più di quello che riceve indietro e, purtroppo, in un momento storico che ci vede ultimi - ahimè - in classifica per crescita economica e stima un 2020 in recessione, questo non è più il tempo di spendere soldi pubblici a fondo perduto. Eppure, presidente Conte, sul tema delle grandi riforme economiche europee l'Italia sta perdendo tutta la partita. Una débâcle per il nostro Paese, frutto delle scelte di un Esecutivo incapace di giocare nei tavoli europei che contano: neanche una parola è stata spesa dal suo Governo sulle riunioni degli scorsi giorni dell'Eurogruppo e dell'Ecofin sulle riforme della governance economica che decideranno il futuro dell'Italia e dell'Europa nei prossimi decenni, perché siete troppo impegnati, l'Esecutivo è troppo impegnato, come al solito, in un tutti contro tutti sulle poltrone e sul suo traballante futuro. Ma tant'è, dobbiamo farci bastare il suo intervento in Aula di oggi e allora entro nel merito della discussione, ricordando come la situazione sul bilancio europeo sia completamente in alto mare e il Consiglio europeo straordinario rischi di finire con un nulla di fatto. È di ieri la notizia che il Parlamento europeo ha respinto la proposta di bilancio pluriennale redatta da Charles Michel: troppe le distanze sull'ammontare delle risorse complessive tra i rigoristi, che vorrebbero uno stanziamento più ristretto e quei Paesi, tra i quali l'Italia, che ne vorrebbero uno più corposo. Una proposta, quella di Michel senza ambizioni, in quanto non fornisce all'Unione i mezzi necessari per attuare le sue priorità e molto sotto le aspettative rispetto alla proposta della Commissione stessa. Nella proposta di Michel la dotazione finanziaria assegnata allo sviluppo rurale è ridotta a poco più di 72,5 miliardi di euro per i prossimi sette anni e altri tagli sono ipotizzati per gli stanziamenti di impegno, ovvero nella PAC e nella PCP, nonché nell'azione per l'ambiente e per il clima. Già solo questi dati basterebbero per fare le barricate in Europa, perché ancora una volta vengono colpiti i Paesi, tra cui l'Italia, nei quali le risorse naturali, l'agricoltura e lo sviluppo rurale sono ancora fonte di reddito e di bilancio pubblico. In questo quadro, già a tinte abbastanza fosche, si inserisce la questione del green new deal da 1.000 miliardi, cui tiene tanto il presidente von der Leyen. Un piano strategico per la riconversione del sistema economico-produttivo, cofinanziato in parte anche da fondi nazionali, che dunque peserà moltissimo sull'economia del nostro Paese, non solo perché dovremo adeguare la nostra normativa a quella europea, più stringente in tema di ambiente, ma anche perché il green deal è un sogno che il nostro tessuto produttivo in questo momento dovrà sostenere con enorme sforzo economico e di risorse. L'obiettivo è ambizioso, i tempi sono ravvicinati e mi chiedo se in un momento di crisi globale sia opportuno portare avanti modelli di finanziamento con effetti leva così alti da apparire difficilmente realizzabili.
2020-02-19	FI	MasiniBarbara	Mi avvio a concludere, signor Presidente. Un'Europa che guardi ai giovani, alle piccole e medie imprese e alla gestione delle frontiere.
2020-02-19	FI	PichettoFratinGilberto	Signor Presidente, colleghe e colleghi, signor Presidente del Consiglio, onorevole Ministro, l'odierna discussione avviene in un momento particolare della storia dell'Unione europea: vi è l'insediamento della nuova Commissione (l'anno delle elezioni europee si era verificato precedentemente nel 1995: altra epoca, altre modalità, altra economia); l'uscita della Gran Bretagna dall'Unione europea e le frizioni con i Paesi dell'Est; la crescita che si è fermata a livello europeo, a partire dalla locomotiva tedesca; le difficoltà politiche interne a molti Paesi e alcune emergenze avranno un effetto che non siamo ancora in grado di valutare rispetto al futuro (parlo del coronavirus e delle ripercussioni che può avere sulla Cina e sull'Europa); la questione dell'immigrazione, di difficile governo; la politica economica americana, prima e dopo le elezioni presidenziali. Non deve stupire, quindi, che siano molti i nodi che i Governi europei sono chiamati a sciogliere, dal cambiamento delle economie all'internazionalizzazione rispetto alla passata programmazione e alle integrazioni, con una mondializzazione delle produzioni che determina la necessità di cambiare le politiche europee e di fare valutazioni per noi auspicabilmente meno provinciali possibili. Non stupisce la difficoltà nel determinare già solo l'entità numerica. Chi rappresenta il popolo europeo, ovvero il Parlamento europeo, ha indicato nell'1,3 per cento il Prodotto interno lordo dei 27 Paesi; per il precedente Presidente, finlandese, era l'1,06; per l'attuale Presidente, l'1,07; per la Commissione, l'1,11. Parliamo di una differenza di oltre 300 miliardi: sembrano davvero numeri dati a caso. Preoccupa il fatto che i numeri della parte tecnica siano di gran lunga inferiori a quelli indicati da chi rappresenta il popolo europeo, il Parlamento. Si intrecciano certamente le questioni sul Nord ed Est-Ovest nei rapporti politici e nelle velocità delle diverse economie. Siamo in presenza di una proposta che gli stessi proponenti hanno definito "frugale" e che possiamo dire poco ambiziosa. Qual è il nostro obiettivo? Certamente assicurare e garantire il finanziamento alle politiche tradizionali dell'obiettivo dei fondi strutturali: l'armonizzazione e l'unificazione in ambito europeo, quindi politica agricola e politica di coesione, anche intervenendo sulle regole. La modifica di alcune regole che spostano due Regioni come la Sardegna e il Molise dal phasing out precedente alla nuova politica di coesione va valutata e può essere anche positiva. Ancora, dobbiamo dare una soluzione all'emergenza climatica: il green new deal è un punto fondamentale della proposta dell'odierno Presidente della Commissione; si parla di un'entità di 1000 miliardi, ma non sono ancora stati definiti i percorsi di finanziamento e cofinanziamento. Annoto, peraltro, che non sono previsti scomputi degli interventi per investimenti verdi. Cosa propone, vuole e indica Forza Italia a lei, signor Presidente del Consiglio, che rappresenterà tutti noi in questa trattativa molto difficile? Innanzitutto, il cambiamento che stiamo vivendo ha bisogno di una flessibilità nella gestione, che poi dev'essere declinata non in libertà assoluta, ma in verifiche frequenti del modello ad opera dei partner europei: non possiamo andare avanti per sette anni con un modello rigido, com'era in passato, quando il cambiamento era molto più lento. Al momento, ahimè, non si parla in nessun documento di una politica della natalità, un problema che investe l'Europa e particolarmente l'Italia. Avremo un'Europa che mantiene il proprio livello di abitanti con gli immigrati, ma vorremmo anche abitanti europei, vorremmo anche gli europei in Europa. Non c'è chiarezza sul rapporto di gestione dell'immigrazione. È forse il caso, signor Presidente, di riaprire una trattativa con l'Unione africana - e l'occasione è anche la discussione del quadro di finanza pluriennale - per valutare un accordo anche per centri regionali di sbarco nel Nord Italia? Poniamo la questione, che certamente brucia più all'Italia che ad altri Paesi, per cui, se non la poniamo noi, chi vogliamo la ponga? È una questione che ha una valenza economica, sociale e umanitaria. Chiediamo pure trasparenza. Vorrei ricordare che il sistema delle ONG - e parlo in generale, non solo di quelle che si occupano d'immigrazione, non mi si fraintenda - nei tre anni 2014-2017 ha avuto oltre 11 miliardi, ma non ce n'è l'elenco o almeno io non l'ho trovato. Dobbiamo quindi essere attenti ai temi, all'entità - chiarendo dunque quella totale - e ai regolamenti. Possiamo anche essere d'accordo con una valutazione per la modifica di alcune regole. Il meccanismo del prodotto interno lordo pro capite può anche essere preso in modo diverso e giustamente disoccupazione, livelli d'istruzione, cambiamenti climatici e accoglienza dei migranti, se vi facciano riferimento, sono elementi che possono incidere sulla definizione dell'algoritmo per la determinazione delle quote. Il punto, però, è che come Paese Italia non possiamo accettare la riduzione da 63 a 46 miliardi del Fondo di coesione e la modifica con riduzione del sistema della PAC. Dobbiamo garantire il nostro modello culturale, intensivo e qualitativo, rispetto alle grandi estensioni del Nord e dell'Est. È dunque assolutamente necessario che il Governo italiano si opponga - visto che c'è l'unanimità, deve farlo - a modifiche convergenti verso il sistema del latifondismo di alcuni Paesi dell'Est. Va corretto il sistema dei rimborsi, che c'era ai tempi della Gran Bretagna e oggi non ha più merito di essere. Va capitalizzata la Banca europea degli investimenti, cui gli investimenti green devono fare riferimento, come la ricerca e l'economia digitale. Signor Presidente, mi avvio a concludere con un ragionamento sulle risorse dell'Unione europea. Non siamo d'accordo con l'attuale proposta sulle risorse che riguardano plastica, entrate sulle società e modifiche sulle quote. Si può discutere sulle quote ambientali, ma è fondamentale far pagare le tasse in Europa a chi non le paga, come le pagano, non solo gli italiani, ma gli europei. La web tax va quindi definita a livello europeo, senza espropriare gli Stati nazionali del loro potere impositivo, così come nel trattato originario, ma va definita e chiarita a livello europeo.
2020-02-19	FdI	FazzolariGiovanbattista	In conclusione, presidente Conte, gli osservatori in Europa sono pronti a scommettere sulla debolezza del Governo italiano ai tavoli delle trattative, troppo attaccato alle poltrone per difendere l'interesse nazionale. Francesi e tedeschi, a Bruxelles, sono convinti che avranno gioco facile: li smentisca e difenda l'interesse italiano a quei tavoli. Difenda l'Italia e saremo i suoi primi sostenitori, al suo fianco, da patrioti quali siamo; la svenda e saremo suoi nemici.
2020-02-19	FdI	FazzolariGiovanbattista	Sempre in termine di visione, occorre che le spese alla voce immigrazione siano destinate a difendere le frontiere dall'immigrazione illegale di massa e non a favorirla. Anche a tal riguardo, infatti, si sentono discorsi molto bizzarri, con una demonizzazione dei popoli dell'Est Europa, descritti come "tremendi di Visegrád". Ricordo a chi continua a parlare dei Paesi di Visegrád che si tratta di popoli e Stati, non di visione politica, tant'è vero che ne fanno parte Stati di tutti gli schieramenti politici, dai socialisti ai conservatori. Se qualcuno ha problemi con i Paesi dell'Est Europa, chieda di scindere l'Unione europea e cacciare quelli dell'Est Europa; altrimenti, dovremo continuare a difendere i nostri fratelli europei.
2020-02-19	FdI	FazzolariGiovanbattista	Signor Presidente, signor presidente Conte, Fratelli d'Italia non le ha mai fatto sconti, se non altro perché siamo l'unico Gruppo politico di questo Parlamento che non ha mai governato insieme a lei. Siamo però dei patrioti e potrà contare sulla lealtà di Fratelli d'Italia all'Italia, senza tatticismi né calcoli politici, nella dura battaglia della trattativa in sede europea volta a difendere gli interessi nazionali italiani. È un po' come quando gioca la Nazionale italiana di calcio: anche se reputiamo scarsi i giocatori e l'allenatore, alla fine, quando scende in campo, tifiamo per la Nazionale. Facciamo così anche in quest'occasione: tifiamo per il Governo, pur stando all'opposizione. Senza polemica, però, arriviamo a quest'appuntamento cruciale con un Governo drammaticamente debole. Questo innanzitutto per ragioni di natura strutturale del nostro sistema Paese, che da tempo non funziona e la destra vuole cambiare, mediante l'elezione diretta del Capo dello Stato e un Governo che, in virtù dell'assetto generale riesca a governare cinque anni, anche al fine di riuscire poi a sedere ai tavoli in queste occasioni con una solidità che purtroppo non ha. L'Italia purtroppo è debole anche per ragioni contingenti: non ci nascondiamo che il Governo è nato da manovre di palazzo, senza il consenso popolare e con una grande litigiosità al suo interno. Questa situazione è dunque la peggiore per affrontare l'enorme sfida che avrà davanti in questi giorni e complessivamente, nell'Unione europea, è la più drammatica che ci possa essere per l'Italia. Con l'uscita del Regno Unito si è consolidato in ogni modo l'asse franco-tedesco, che non fa mistero di fare gioco di squadra a discapito del resto degli Stati europei, primo fra tutti l'Italia. L'abbiamo visto con il Trattato di Aquisgrana, che di fatto certifica che francesi e tedeschi si mettono d'accordo prima di trattare col resto dell'Unione europea, e nel recente assetto della Commissione e delle istituzioni europee, dove purtroppo l'Italia è relegata a un ruolo di secondo piano; lo vediamo tutti i giorni con azioni ostili da parte di Francia e Germania nei confronti dell'Italia; con la proposta del MES, che è in discussione e che l'Italia sta cercando di migliorare; a livello internazionale, con quello che succede in Libia; in molti contesti, anche quelli che sembrano secondari, come il tentativo di introdurre il sistema francese di etichettatura del Nutri-score per penalizzare il Made in Italy. Questo è il contesto generale nel quale si troverà ad operare: un contesto difficile. Nel merito, sia lei sia il ministro Amendola, nella sua audizione al Parlamento, avete indicato una serie di gravi criticità dell'attuale bozza di Quadro pluriennale finanziario, e noi le condividiamo, ma ce ne sono altre. Si è parlato prima di visione complessiva, nella quale manca, in realtà, l'Europa che vorremmo difendere. È mai possibile che, su sette rubriche principali, non ce ne sia una destinata al sostegno alla natalità e alle famiglie? La desertificazione demografica dell'Europa, con l'intero popolo europeo che sta per morire, dovrebbe essere la prima voce dell'Agenda europea. Invece non lo era nella precedente programmazione e non lo è in questa, perché il modello di Europa che ci vogliono raccontare non tiene conto dei popoli europei né della difesa dell'identità europea. È un problema e l'abbiamo inserito nelle nostre risoluzioni: speriamo che venga accolto da quest'Assemblea e che l'Italia ponga il problema della difesa della natalità europea in Europa. Il secondo punto è che questo contesto sarebbe l'occasione buona per fare una logica di pacchetto (termine caro al premier Conte) e per porre la questione della revisione del Patto di stabilità, chiedendo lo scorporo delle spese d'investimento dal calcolo deficit -PIL, in modo da avere finalmente una politica europea espansiva e non più la cieca austerità che abbiamo visto finora. Ancora, sul budget complessivo, Fratelli d'Italia non si unisce a chi sostiene che debba lievitare. A nostro avviso, il budget a carico degli Stati membri si deve ridurre il più possibile e devono aumentare le risorse proprie dell'Unione europea, che non devono intaccare l'attuale sistema IVA, come qualcuno vorrebbe fare; non dev'essere incentrato sulla plastic tax, che penalizza l'Italia, ma dovrebbe essere concentrato sulle caratteristiche proprie dell'Unione Europea (la web tax e la Tobin tax, con le transazioni finanziarie, le imposte sul mercato unico, in modo da penalizzare finalmente chi fa dumping fiscale all'interno dell'Unione europea e i dazi di civiltà). Tra le materie specifiche dell'Unione, infatti, c'è quella dei dazi e quelli di civiltà mirano a impedire che il mercato europeo sia invaso da merci prodotte in Paesi che non mantengono i livelli minimi salariali e di difesa dell'ambiente, della natura e della dignità umana dentro i mercati europei.
2020-02-19	FdI	UrsoAdolfo	Chiediamo che il Governo con altrettanta responsabilità esamini la nostra proposta di risoluzione, perché l'Italia, oggi più che mai, nel quadro che parzialmente è stato descritto anche dall'ex premier Renzi, è minacciata su più fronti, dalla Turchia e non soltanto, e accerchiata nei suoi interessi strategici. Peraltro, la missione varata l'altro giorno è contro gli interessi nazionali: in quest'Aula il ministro Di Maio aveva parlato di un cambiamento e di una prosecuzione dell'Operazione Sophia a guida italiana con l'interposizione terrestre, scongiurando l'idea di varare un'altra missione, che non sarebbe stata a guida italiana e che sarebbe intervenuta in acque marittime non di nostro prioritario interesse. Se diciamo la verità in Aula e al Paese noi ci siamo, perché siamo una forza patriottica; ci siamo oggi e ci saremo sempre quando si tratta di difendere gli interessi dell'Italia in Europa, nella consapevolezza che oggi non coincidono affatto con quelli esposti dalla Commissione e dall'asse franco-tedesco e che vanno ristabiliti innanzitutto consapevolmente in un clima unitario in questo Parlamento e nel Paese
2020-02-19	FdI	UrsoAdolfo	Il Presidente del Consiglio, inoltre, ha giudicato non rispondente alle attese quanto è stato proposto, in cui non vi è traccia - o poca - delle ambizioni esposte dal nuovo presidente Ursula Von der Leyen all'atto del suo insediamento. Ricordo a tutti in quest'Aula che questa maggioranza si è realizzata sulla base di quelle promesse e di quell'alibi secondo cui l'Europa cambiava grazie alla maggioranza che aveva eletto Ursula Von der Leyen con il suo progetto e le sue proposte ambiziose, che avrebbero ridato un'anima all'Europa.
2020-02-19	FdI	UrsoAdolfo	Il quadro finanziario è pericoloso, non soltanto perché non sono rappresentati gli interessi italiani nel campo agricolo e sono compromessi i fondi per la coesione, ma non vi sono neanche sufficienti spinte per quanto riguarda il piano climatico e non vi sono sufficienti risorse proprie da parte dell'Unione europea. Ci chiediamo perché non si punti, come si dovrebbe fare, con chiarezza a risorse proprie, soprattutto attuando da subito la tassazione digitale sulle multinazionali. Ci chiediamo perché, nel campo del clima, quel progetto certamente ambizioso e condivisibile, secondo alcune notizie di stampa, potrebbe essere indirizzato esclusivamente o prevalentemente a supportare la svolta elettrica in Europa, dato che si è costituito recentemente un colosso per le batterie elettriche franco-tedesco che somiglia molto al colosso aeronautico della Airbus, per cui l'Europa finanzia il colosso franco-tedesco e poi a pagare siamo noi italiani o gli altri europei com'è accaduto con l'Airbus.
2020-02-19	LN	BossiSimone	, che abbiamo cercato di difendere in ogni modo. Mentre lei, signor Presidente del Consiglio, cerca di gestire con scarsissimi risultati il suo variopinto e pittoresco Governo in Europa, ci stanno lentamente sfilando dalle mani anche l'ultimo settore d'eccellenza rimasto in casa nostra.
2020-02-19	LN	BossiSimone	A quanto pare, però, ciò non vale solo per il suo Ministro. Voglio infatti citare anche le sue parole del 7 febbraio, quindi di qualche giorno fa, a margine di un incontro: «Sulla Politica agricola comune è ovvio che non ci potremo mai accontentare degli attuali criteri distributivi che ci vengono offerti». Dalle sue parole si capisce chiaramente che non scenderà a compromessi. E' chiaro quindi che, quando sarà il momento, in Europa si alzerà strappandosi la giacca, mostrando una maglietta policromatica da "super Conte", e inizierà finalmente la sua rivolta antieuropeista, non votando il bilancio europeo.
2020-02-19	LN	BossiSimone	Abbiamo sul tavolo una proposta inaccettabile, fondata a grandi linee sulla prima struttura finlandese, che, qualora venisse confermata, sempre che non lo sia già, sancirebbe due dati di fatto importanti. Il primo è che in Europa, come dice mio papà, contiamo meno del due di picche con banco bastoni; il secondo, e molto più grave, è che avete ucciso definitivamente l'agricoltura il sistema agroalimentare italiano.
2020-02-19	LN	BossiSimone	Lo vuole capire una volta per tutte che dall'indebolendo del sistema agricolo italiano trarranno beneficio la Francia e tutti i Paesi dell'Est Europa, che hanno distese di terreno infinite e che, fatta fuori l'Italia, si divideranno come avvoltoi i nostri resti? Vede, avvocato Conte, circa il 70 per cento delle nostre aziende agricole è di piccole e medie dimensioni e ha sviluppato il suo core business nell'eccellenza del prodotto, non sull'estensione agricola. Questa è la prima regola che ha dato origine all'eccellenza italiana. Siamo il nostro made in Italy e il prodotto che ci invidia il mondo intero. Se tradisce questo, fallendo il suo mandato, la ringrazieranno solo i francesi e i tedeschi. Le ricordo, però, che lo stipendio glielo pagano gli italiani.
2020-02-19	LN	BossiSimone	Non basta dire: andiamo in Europa e poi si vedrà. Mi chiedo come si faccia a non capire lo scenario apocalittico che colpirà l'agricoltura italiana a breve, se resta confermato il taglio della nuova PAC. Sono sei mesi che, quasi con un mantra, ad ogni seduta di Commissione e ad ogni audizione - e ai banchi del Governo è seduto anche il Ministro, che lo sa benissimo - vi chiedo cosa state facendo per l'agricoltura italiana. Puntualmente, da sei mesi non ho risposte, se non qualche dato percentuale buttato a caso, magari in modo stizzito, dal Ministro di turno che siede di fronte a me. Ci ho provato, però dal 20 febbraio in poi non sarò più io a chiedervi il conto di quello che state facendo, ma saranno gli agricoltori italiani a farlo. La verità è che state cedendo con fermezza il futuro delle nostre aziende e dei nostri figli per sostenere un bilancio che non parla italiano.
2020-02-19	LN	BossiSimone	Non vi siete limitati poi solo a quello: vogliamo parlare delle migliaia di occasioni sprecate nella non meno importante partita della distribuzione dei fondi di coesione? Vogliamo parlare dei 1.000 miliardi che il green new deal dovrebbe portare all'economia europea, ma di cui non vi è traccia? Ci sono 7,5 miliardi sui 1.000 promessi, con l'unica certezza che 877 andranno alla Germania e due alla Polonia. È intelligente penalizzare l'agricoltura, che è un'eccellenza italiana, per favorire l'Europa centrale? A mio giudizio no: non è intelligente, ma è quello che stiamo facendo. Torniamo indietro di un passo. Grazie alla vostra posizione "euro-supina", a favore di questo piano franco-tedesco, negli anni abbiamo visto l'Italia perdere tutte le sue eccellenze. Abbiamo perso i grandi marchi della moda, la siderurgia italiana, la chimica e il manifatturiero. Mancava solo l'agricoltura a questo triste appello: coraggio, ancora un piccolissimo sforzo e ci siete. In fondo state "solo" uccidendo l'Italia dei nostri nonni: che volete che sia? Detto in poche parole, state liquidando definitivamente il nostro made in Italy
2020-02-19	LN	BossiSimone	Oltre al taglio di 5 miliardi di euro della PAC e al dato sulle ricadute della Brexit, che ancora oggi non conosciamo, ma che sarà compreso tra i 12 e i 15 miliardi di euro, si legge bene tra le righe un passaggio chiaro, relativo all'applicazione estensiva della convergenza esterna. Forse ad altri non dice niente, ma almeno agli agricoltori dice molto, ossia dati alla mano, semplicemente che ci sono Nazioni che percepiscono più soldi dall'Europa non per quello che producono, ma per quanto sono estese le loro aziende.
2020-02-19	LN	BossiSimone	Se non l'avete capito, i segnali provenienti dall'Europa del fatto che l'agricoltura italiana dev'essere ridimensionata ci sono tutti, basta leggere le carte. Capisco che ci sono poche figure nei dossier europei, ma ricordo che le parole sono sempre quelle scritte in nero.
2020-02-19	LN	BossiSimone	Signor Presidente, avvocato Conte, inizio il mio intervento portandole i saluti del presidente Bagnai, che in questo momento si trova a Bruxelles, seduto ai tavoli della settimana parlamentare europea, per discutere seriamente di finanza e di futuro per l'Italia e per l'Europa
2020-02-19	LN	CentinaioGianMarco	Nello specifico, se andiamo a vedere la politica agricola comune dei prossimi anni ed entriamo nel tema, il 40 per cento dei contributi PAC sarà vincolato all'ambiente. Bene, visto che si parla sempre più di ambiente e visto che si parla di agricoltura legata all'ambiente; ma sappiamo tutti - tutti coloro che si occupano di agricoltura - che il rispetto dell'ambiente comporta costi aggiuntivi per gli agricoltori, sono quindi necessarie risorse finanziarie adeguate per innovazione e investimenti. La maggiore sostenibilità aziendale si ottiene solo mantenendo invariata la dotazione del bilancio agricolo. La domanda che le rivolgiamo è: siete in grado di spiegarlo all'Europa?
2020-02-19	LN	CentinaioGianMarco	Non è un problema, signor Presidente, parlo all'Assemblea. I piani strategici nazionali, così come li vuole l'Europa, vanno ad intaccare la competenza delle Regioni sui fondi europei, competenza garantita dalla nostra Costituzione e che l'Europa non può ignorare. Il commissario all'agricoltura Hogan ci aveva dato la sua disponibilità. Le chiediamo, Presidente, di andare in quella direzione perché almeno la Costituzione della Repubblica italiana venga rispettata dall'Europa.
2020-02-19	LN	CentinaioGianMarco	Per quanto riguarda i dazi sul riso e i rapporti con Cambogia e Birmania, noi abbiamo introdotto i dazi sul riso indica, ma voi non avete tutelato il riso japonica, che in questo momento sta subendo la concorrenza sleale da parte di Cambogia e Birmania. Di conseguenza, i produttori di riso del nostro Paese stanno chiedendo a questo Governo di intervenire il più velocemente possibile e non basta un comunicato stampa, bisogna prendere la valigina e l'aereo e andare in Europa a battere i pugni, non stare in via Venti Settembre 20 a scaldare la sedia e a fare attività politica per Italia Viva, Presidente.
2020-02-19	LN	CentinaioGianMarco	Sempre dopo! CENTINAIO (L-SP-PSd'Az). Mi fanno dei gesti come a dire che hanno fatto chissà che cosa: non hanno fatto niente! Il taglio dei fondi contrasta con il progetto di una PAC più green: meno risorse vuol dire meno qualità. Meno risorse vuol dire favorire lo spopolamento delle aree rurali: l'agricoltore è il primo presidio per l' habitat e la tutela del paesaggio. Meno risorse vuol dire meno aiuti ai giovani e all'innovazione tecnologica. Presidente siamo pessimisti, glielo diciamo molto onestamente. Siamo pessimisti per due motivi: il primo è il vostro disinteresse verso il mondo agricolo e la vostra litigiosità che ci rende poco credibili in Europa: anche se lei va in Europa col cappello in mano, oggi siamo poco credibili. Il secondo è la preoccupazione più grossa, cioè il disinteresse dei vostri amici europei verso l'agricoltura, dico vostri e sottolineo vostri amici europei.
2020-02-19	LN	CentinaioGianMarco	Signor Presidente, innanzitutto ricordiamo all'Assemblea che la riunione del 20 febbraio sarà molto importante e il settore dell'agricoltura guarderà con molta attenzione a quanto verrà deciso in quella giornata. Proprio per questo motivo, Presidente, ci piacerebbe capire qual è la strategia di questo Governo in Europa. Infatti, se da un lato abbiamo il presidente Conte che rilascia dichiarazioni pubbliche e anche in quest'Aula dice che è di vitale importanza non ridurre i finanziamenti (ma un conto è dire le cose sui giornali o in Aula e un altro è andare in Europa), dall'altro lato, tutte le previsioni e gli indicatori ci parlano di tagli all'agricoltura, che quindi vanno in senso opposto rispetto a quello che sta dicendo in questo momento.
2020-02-19	LN	CentinaioGianMarco	Una questione importante da portare in Europa sono i piani strategici nazionali.
2020-02-19	LN	FerreroRoberta	(ore 10,40) ( Segue FERRERO). Non c'è molto da felicitarsi se nel bilancio ci sarà un dimezzamento del saldo netto. Si sa, siamo contributori netti, quindi tra quanto diamo all'Europa e quanto prendiamo dall'Europa c'è un segno negativo: era pari a circa - 4 miliardi di euro e sarà di circa - 2 miliardi nel nuovo bilancio. Ma di questo dovremmo essere contenti? Per niente e per due ordini di motivi: il primo è che tale vantaggio ci viene concesso in virtù di un peggioramento dei nostri parametri economici: poiché l'Italia va peggio, le viene concesso qualcosa in più; il secondo molto più pratico - è che quando un'azienda è in negativo e accumula perdite, sia che perda poco, sia che perda tanto, comunque perde. Questa quindi è una magra consolazione.
2020-02-19	LN	FerreroRoberta	Ci vuole coraggio, Presidente, bisogna andare in Europa a testa alta e portare all'attenzione del Consiglio europeo del 20 febbraio le istanze dell'Italia. Ricordi le parole del suo primo insediamento: lei si è proclamato avvocato degli italiani e del popolo. Non deve compiacere nessuno, deve soltanto fare l'interesse dell'Italia e degli italiani.
2020-02-19	LN	FerreroRoberta	L'imposizione fiscale italiana è già alta ed è un freno all'economia italiana; la burocrazia è un altro elemento che attanaglia l'economia italiana. L'Europa ci aiuta a diminuire l'imposizione o a ridurre la burocrazia? È un paradosso: non solo l'Europa complica sempre, ulteriormente, le procedure ad ogni livello, ma oggi inizia anche a parlare di potere impositivo europeo (tradotto: tasse anche dall'Europa?). Presidente, evitiamo almeno questo ulteriore pericolo e non svendiamo un'altra fetta di sovranità. Cerchiamo di mantenere almeno la potestà tributaria. E sì, perché il presidente della Commissione europea Ursula Von der Leyen ha annunciato per i prossimi dieci anni un bellissimo piano di investimenti nell'economia verde di 1.000 miliardi di euro. Ma dove li prenderà? Nel bilancio di lungo termine 2021-2027 non sono ancora previsti, se non per 7,5 miliardi a favore del fondo per la transizione giusta. Su questo capitolo, l'impegno finanziario italiano sarà di circa 900 milioni di euro, a fronte di un ritorno di appena 364 milioni. Chi sarà a beneficiare maggiormente di questo fondo? Polonia e Germania, a causa della presenza di numerose centrali a carbone e industrie chimiche; sono questi quindi i due Paesi che hanno più problemi nella transizione verde.
2020-02-19	LN	FerreroRoberta	Oggi il presidente Conte ci ha raccontato come andrà a difendere in Europa gli interessi dell'Italia. Prendiamo atto - e non oggi: abbiamo già partecipato a diverse audizioni, in particolare quella con il ministro per gli affari europei Amendola - dell'insoddisfazione dell'attuale Governo verso un bilancio che prevede un taglio sulle misure tradizionali, che sono anche quelle più utilizzate dall'Italia. Mi riferisco alla volontà della Commissione europea di tagliare i fondi di coesione e quelli destinati alle politiche agricole comuni.
2020-02-19	LN	FerreroRoberta	VOCI DAL GRUPPO L-SP-PSd'Az. No. Deve ascoltare! FERRERO (L-SP-PSd'Az). L'ho già detto in occasione della discussione del nostro bilancio ma lo ripeto: siete riusciti, in nome di un'economia più sostenibile dal punto di vista ambientale e green, ad imporre in manovra di bilancio nuove e insensate tasse, in particolare quella sulla plastica, con una leggerezza disarmante mandando così in crisi interi settori, senza avere un effettivo e consistente riscontro in termini di entrate. Pertanto, il mio timore è che non abbiate una visione reale degli effetti concreti che ulteriori imposizioni europee possono provocare sull'economia italiana. Cambiando argomento, non ho sentito parlare di quel capitolo del bilancio europeo che è previsto in aumento. Mi riferisco ai costi per la pubblica amministrazione europea. I Paesi diminuiscono e i costi per il funzionamento dell'Europa aumentano?
2020-02-19	M5S	FenuEmiliano	Anche su questo punto il presidente Von der Leyen ha usato parole inequivocabili garantendo che il tema della tassazione dei colossi tecnologici è una priorità. Dove i profitti vengono generati, le tasse devono anche contribuire al nostro sistema di sicurezza sociale, al nostro sistema educativo e alle nostre infrastrutture. Sempre sul tema delle risorse, crediamo sia fondamentale in Europa una riforma che finalmente armonizzi i sistemi di tassazione delle multinazionali. Ancora oggi, l'Unione europea accetta di avere al suo interno almeno sette Paesi che fanno concorrenza sleale adottando politiche fiscali aggressive. Paesi che, con il sistema dei tax ruling, offrono a centinaia di multinazionali la possibilità di pagare da loro imposte pressoché simboliche. Anche su questo il presidente Von der Leyen ha usato parole chiare assicurando che si sarebbe battuta per realizzare una base imponibile comune, al fine di fornire alle imprese un unico complesso di regole per calcolare la loro base imponibile nell'Unione europea. Pertanto, Presidente, se tutti, incluso il presidente Von der Leyen, abbiamo chiaro quello che va fatto, facciamolo senza esitazioni o saremo testimoni inerti e complici del declino europeo.
2020-02-19	M5S	FenuEmiliano	In tale direzione non possono non assumere importanza le risorse degli Stati membri e quelle proprie dell'Unione europea. Sulle risorse degli Stati membri è necessario che tutti i richiami alla massima flessibilità nell'applicazione dei parametri UE diventino realtà in tempi brevissimi. Lo stesso nuovo presidente della Commissione UE Ursula von der Leyen nel suo discorso ha scritto che userà la massima flessibilità all'interno del Patto di stabilità e crescita per una politica fiscale più favorevole alla crescita. Si tratta di parole inequivocabili che dimostrano come da tempo la Germania e l'Europa intera sappiano che con la follia contabile si fa morire il Vecchio continente
2020-02-19	M5S	FenuEmiliano	Signor Presidente, signor Presidente del Consiglio, mai come oggi il bilancio pluriennale dell'Unione europea deve essere all'altezza delle sfide che attendono il Vecchio continente. Oggi l'Europa viaggia a velocità ridotta rispetto alle altre aree del mondo. La scorsa settimana Eurostat ha certificato che nel corso del 2019 la produzione industriale media dei Paesi dell'eurozona è calata dell'1,7 per cento; l'Italia in qualche modo è riuscita a limitare il calo, registrando una diminuzione dell'1,3 per cento. Gli stessi dati certificano che nel dicembre 2019 la produzione industriale tedesca è crollata del 7,2 per cento rispetto allo stesso mese del 2018; anche in questo caso l'Italia, con un calo del 4,3 per cento, è riuscita a limitare i danni, probabilmente inevitabili visto il noto legame della nostra manifattura con quella tedesca. Il rallentamento economico è quindi un problema europeo, nonostante una certa narrazione vorrebbe far credere che riguardi soltanto il nostro Paese. Il bilancio europeo deve essere ambizioso e stanziare risorse adeguate per rilanciare investimenti e consumi in Europa.
2020-02-19	M5S	FloridiaBarbara	Dunque, dove voglio arrivare? Signor Presidente, voglio evidenziare la priorità dei cambiamenti climatici. La Terra ha la temperatura alta e ad avere provocato tutto questo sono stati duecento anni di rivoluzione industriale, che ci ha di certo dato tanta prosperità e ci ha portato fino a qui. Di certo siamo in debito con questi duecento anni di storia, però abbiamo scoperto che non è stato gratis, a causa dei residui della combustione del carbonio e del petrolio. Liberare il carbonio e il petrolio, che stavano sotto terra da milioni di anni, ha aggiunto 36 miliardi di tonnellate di CO₂ in atmosfera e siamo stati capaci di restituire al Paese più rifiuti dei beni di cui ci appropriavamo. Inoltre, ogni anno consumiamo una volta e mezza le risorse prodotte dalla Terra, e la parte eccedente è ciò che verrà meno alle future generazioni. Se noi tenessimo ancora questo ritmo, parlando di sviluppo, trasporti e altro, avremmo bisogno di tre pianeti, da qui al 2050, ma non li abbiamo, ne abbiamo uno solo e per questo il cambiamento climatico è la priorità. La temperatura del malato Terra è alta ed è sicuramente aumentata di un grado nell'ultimo secolo. È una malattia causata prima da una sorta di inconsapevolezza nell'utilizzo della Terra e poi dall'avidità della specie umana. Il primo grande cambiamento lo abbiamo già raggiunto: è quello della consapevolezza, e l'abbiamo acquisita. Il secondo, sono stati gli accordi - come quello di Parigi - che hanno ratificato, scritto nero su bianco queste urgenze: bene. Adesso, però, serve pretendere di più; servono significative risorse, la visione di un nuovo bilancio europeo che possa definirsi all'altezza delle sfide che l'Europa stessa si è data, che deve avere priorità quali la lotta ai cambiamenti climatici. La posta in gioco è alta, come la febbre, e il quadro finanziario pluriennale europeo dovrà prevedere impegni finanziari precisi e sostanziali per il green new deal, perché il "malato" non può più aspettare. La neutralità climatica entro il 2025 è una priorità. Spero si possa essere efficaci in questa richiesta e capaci di perseguire in modo energico e convinto questa direzione. Ovviamente non è una sfida che si può affrontare da soli; l'Europa dovrà essere capace di coinvolgere anche i Continenti meno sensibili. Servono risorse adeguate a questa priorità, dalla quale cadono a pioggia tutte le altre. Servono azioni concrete in materia di cambiamenti climatici che possano portare a traguardi ambiziosi e giungere, a metà secolo, a un'Europa climaticamente neutrale. Abbiamo dinanzi la sfida più grande di tutte, signor Presidente, che non consiste solo, però, nel rallentare i cambiamenti climatici, ma anche nel promuovere la transizione verde, che è occasione di sviluppo e di crescita. Possiamo ancora ribaltare il vecchio paradigma basato sul carbon fossile. Possiamo e dobbiamo rivedere i paradigmi di consumo e di produzione.
2020-02-19	M5S	FloridiaBarbara	Signor Presidente, siamo però distratti, perché abbiamo forse dimenticato qual è la priorità dell'incontro del Consiglio europeo. Voglio fare un esempio semplice: sono una docente e a volte lavoro utilizzando gli esempi. Immaginiamo che ciascun parlamentare, ciascuno di noi in quest'Aula, rappresenti uno dei temi importantissimi che stiamo andando a discutere: i trasporti, il Sud, il digitale (al quale sono molto legata) o l'agricoltura. Signor Presidente, se però qualcuno di noi, che nell'esempio rappresenta un tema, dovesse avere la febbre, resterebbe a casa e non sarebbe qui. Se questa febbre cominciasse a salire sempre di più, perderebbe l'interesse per il tema per il quale si stava battendo e perderebbe anche la percezione della differenza tra un colore politico e l'altro. Egli smetterebbe infatti di avere l'urgenza di svolgere il proprio ruolo e avrebbe invece un'altra urgenza, legata alla propria esistenza e alla propria sopravvivenza. Per questo, per me, a monte di qualunque altro argomento che stiamo affrontando oggi, ci sono i cambiamenti climatici, perché il pianeta ha la febbre. Finché si tratta di una febbre gestibile, allora possiamo anche non occuparcene, ma, riprendendo l'esempio per cui ciascun parlamentare rappresenta un tema, per quanto esso possa riguardare tutta l'Europa e tutto il resto del mondo, nella nuova situazione geopolitica, se la febbre sale a tal punto da impedirci di lavorare, di vivere e di sperare, non abbiamo più altre priorità.
2020-02-19	M5S	FloridiaBarbara	Signor Presidente, signor Presidente del Consiglio, condivido e apprezzo ciò che ha riferito in quest'Aula e certamente, ascoltando i colleghi che mi hanno preceduto, sono consapevole che in questa nuova geopolitica è chiaro che l'Europa deve parlare con una sola voce, perché le sfide che abbiamo di fronte sono importanti e solo insieme possiamo affrontarle. Certamente condivido chi ha parlato di metodo, ad esempio su un veto, per fare in modo che l'Italia si faccia sentire. Di certo i temi di cui ho sentito parlare sono tutti interessanti.
2020-02-19	M5S	LezziBarbara	Concludendo, mi auguro che finalmente ci sia molta attenzione a questo genere di discorsi, riguardanti il Sud. Spesso si sente dire che se riparte il Sud, riparte il Paese. Lo si è sentito dire negli ultimi cinquant'anni, ma non lo si è mai fatto. Questa è quindi l'occasione giusta per invertire finalmente la tendenza, a partire anche dalle autonomie, perché, come ha chiesto il MoVimento 5 Stelle, stiamo andando nella direzione precedente, di individuare e attuare i Livelli essenziali delle prestazioni. Ora bisogna parlare dell'invarianza finanziaria e davvero di una coesione sociale e territoriale che fino ad ora non c'è stata. Se davvero lo si vuole, è giusto fare un tavolo aperto su politiche europee e autonomia, proprio perché tutto deve andare insieme ed essere concertato e coordinato, con l'unico grande obiettivo di far crescere anche quella parte di Paese che può aiutare l'intero sistema Italia, che fino ad ora, purtroppo, è rimasto indietro rispetto a tutto il resto d'Europa.
2020-02-19	M5S	LicheriEttoreAntonio	, che cercano di raccogliere la terra dalle montagne e dalle colline. Questo la Lega lo deve dire, perché sa qual è il problema che abbiamo in questo momento. C'è una visione dell'Europa, che è egoistica e che tenta solo di soddisfare il proprio particolare e gli interessi nazionali e c'è, invece, una visione più condivisa, che è inclusiva. La PAC per noi non è business. Sapete che le ultime elezioni in Polonia sono state vinte da un partito che della convergenza esterna ha fatto il suo slogan elettorale? Ha vinto le elezioni perché ha promesso di andare avanti sulla convergenza esterna contro gli italiani. Questa è l'Europa che dobbiamo combattere tutti insieme.
2020-02-19	M5S	LicheriEttoreAntonio	Fatta questa breve premessa, signor Presidente del Consiglio, sta di fatto che la riduzione del 14 per cento delle risorse finanziarie per l'agricoltura è un dato inaccettabile; è per noi un fatto inconcepibile. Allora, prima di essere trascinati dalla freddezza dei numeri, delle cifre, delle percentuali, signor Presidente, cerchi di far capire al Consiglio europeo che tra pochi giorni il Consiglio si troverà davanti a un bivio. È una biforcazione: l'Europa dirà tutto ciò che è in grado di poter fare e tutto ciò che non sarà in grado di fare per i propri concittadini. È un bivio terribile per l'Europa, che fa tremare i polsi, perché in questo momento abbiamo speranze e delusioni: siamo davanti a una possibile vittoria o a una possibile sconfitta, a un balzo verso il futuro o a un ritorno al passato.
2020-02-19	M5S	LicheriEttoreAntonio	Ha ragione lei, Presidente, nel parlare di un'elevata posta in gioco. Come darle torto? È davvero un'elevata posta in gioco, ma prima di decidere se stringere o meno la cinghia dopo la brexit, il Gruppo MoVimento 5 Stelle del Senato le vuole dire di tornare a ripetere quelle parole che ha pronunciato oggi in Aula e che - ho sentito - ha riferito anche al presidente Michel e al presidente von der Lyen: coraggio e ambizione. È questo il momento in cui l'Europa deve dimostrare coraggio e ambizione. Va bene il green new deal, va benissimo, attenzione, però: è vero che il Just transition fund è stato ideato per sostenere i Paesi che dipendono dal carbone, ma l'area di Taranto - sentivo la senatrice Lezzi - ha tutti i requisiti per poter beneficiare di quel fondo, per creare nuovi posti di lavoro sostenibili.
2020-02-19	M5S	LicheriEttoreAntonio	L'Europa deve trovare il coraggio e l'ambizione, ma deve aprire anche i propri concetti. Lo stesso discorso vale per la PAC, che non è solo un finanziamento che, secondo l'articolo 38 e seguenti del Trattato sul funzionamento dell'Unione europea, deve garantire un livello dignitoso all'agricoltore. No, non è questo. Per noi è molto di più: significa welfare, sostegno, passione. Per me in Sardegna la PAC significa anche azione di dissuasione contro il fenomeno degli incendi, per fare un esempio. La PAC è molto per l'Italia e dev'essere difesa. Signor Presidente, quando con i componenti della 14ᵃ Commissione - che mi onoro di presiedere - andiamo a Bruxelles e sediamo ai tavoli, spesso ci dicono che non dobbiamo lamentarci perché in fin dei conti l'Italia è uno dei pochi Paesi che otterrà un guadagno netto, in relazione al bilancio precedente, rispetto ad altri Paesi. È una narrazione che dobbiamo spezzare, Presidente, prima di tutto perché questo guadagno, nel corso dei negoziati, si è andato ad affievolire, ma soprattutto perché non si tratta di un guadagno ma di un differenziale e non è un regalo, ma esattamente la prova di quanto siamo retrocessi nei nostri distretti del Sud; è la dimostrazione della forbice di disuguaglianza che si è creata tra il Nord e il Sud. È vero, allora, che qui non ci piangiamo addosso e che per la prima volta un Governo ha introdotto un piano decennale di programmazione per il Sud (123 miliardi di euro), abbiamo bisogno però del sostegno dell'Europa, che deve finalmente fare la sua parte, dimostrando di saper uscire dalle logiche nazionali e, soprattutto, deve essere espressione di popoli e di valori e tra questi valori non possono non esserci quelli dell'uguaglianza e della solidarietà.
2020-02-19	M5S	LicheriEttoreAntonio	Signor Presidente, l'agroalimentare italiano ha conquistato la leadership di settore a livello europeo e ha tutti gli indicatori di segno positivo. L'abbiamo spuntata sulla Francia, sulla Germania e sulla Spagna. Siamo davanti a loro, ma ha ragione l'opposizione quando dice che, effettivamente, il processo di convergenza esterna è il funerale dell'agricoltura italiana. Questa espressione, così incomprensibile, sta a significare che c'è una parte dell'Europa, quella che sta a cuore alla Lega, che vorrebbe livellare i finanziamenti ai nostri agricoltori, con un unico importo, sulla base dell'estensione dei campi. Si tratta quindi di un processo, che finisce per andare a detrimento degli agricoltori italiani, nonostante ce la stiano mettendo tutta, perché in quella zona dell'Europa c'è la steppa, ci sono i chilometri quadrati di territorio, c'è la classe dirigente latifondista. Al Sud invece ci sono gli agricoltori veri
2020-02-19	M5S	LoreficePietro	Fa un certo effetto anche osservare il comportamento dei cosiddetti Paesi frugali, perché abbiamo pure Paesi "frugali" nel Nord Europa, quelli che per decenni hanno beneficiato delle politiche economiche europee e oggi fanno le barricate contro la proposta di fornire l'Unione europea di un budget in linea con le esigenze programmatiche condivise (e ribadisco condivise): un atteggiamento che appare tanto più miope ed egoistico se confrontato con quello lungimirante e sinceramente europeista di un Paese come il nostro, l'Italia, che ha sempre dato all'Unione europea molto più di quello che ha ricevuto e in misura ben maggiore di quella dei nostri amici "frugali". Dalla parte opposta, quella dei beneficiari netti, troviamo la Polonia, l'Ungheria e gli altri Paesi dell'Europa dell'Est che, in quanto più arretrati, sono stati giustamente - e ribadisco giustamente - favoriti nel loro sviluppo di base in virtù del principio perequativo della coesione. Infatti, non possiamo enfatizzare le politiche di coesione tra il Nord e il Sud dell'Italia e poi scordarci che dobbiamo utilizzare lo stesso metro per quegli Stati che sono in arretratezza tecnologica, anche se sul dumping salariale e sociale dobbiamo sempre restare molto vigili. Tornando alle politiche di coesione, questi Paesi non solo pensano al loro vantaggio, perché con il loro progresso vengono meno, ad esempio, le condizioni di dumping salariale che favoriscono la delocalizzazione delle nostre aziende: essi sono ovviamente favorevoli all'aumento del budget europeo, di cui rimarranno beneficiari netti. È doveroso introdurre nel nuovo Quadro finanziario pluriennale dei meccanismi che condizionino l'accesso ai finanziamenti europei al rispetto delle politiche di solidarietà europea, in primis quella sull'equa redistribuzione dei migranti richiedenti asilo e, più in generale, al rispetto dei diritti umani. Non ci dobbiamo mai scordare che parliamo di esseri umani e non di merce di scambio, né di carne da macello. Se dobbiamo avere una condizionalità macroeconomica che vincola l'accesso ai finanziamenti al rispetto dei parametri europei di pareggio di bilancio, deve esistere anche una condizionalità di carattere etico, politico e umanitario. Stare in Europa e beneficiare dei diritti che ne conseguono implica il dovere di farsi carico delle responsabilità condivise e di onorare i principi fondativi della nostra casa comune europea. A proposito di pareggio di bilancio, riteniamo fondamentale inserire nel Quadro finanziario pluriennale esplicite garanzia di flessibilità a vantaggio degli investimenti green. Non ce lo scordiamo, signor Presidente: dobbiamo fare in modo che gli investimenti green vengano esclusi dal Patto di stabilità; devono essere tirati fuori. Lo stesso vale per quelli necessari a far fronte alle emergenze ambientali, perché senza di quelli non raggiungeremo gli obiettivi ambiziosi che ci siamo posti. Non ci dimentichiamo, inoltre, che ci sono anche delle complicanze congiunturali, come il coronavirus, che ha dato una brusca frenata anche alla cosiddetta locomotiva europea, cioè la Germania, uno dei principali esportatori verso i Paesi asiatici, e di conseguenza a breve avremo un ritorno negativo anche nei confronti di tutta l'Unione europea. Gli altri punti su cui riteniamo doveroso impegnare il Governo sono la richiesta di delineare un pacchetto di risorse finanziarie proprie dell'Unione europea, assieme al mantenimento della risorsa IVA (perché si era paventato anche questo, che per noi sarebbe un grande danno), affinché si possa finanziare il green deal in maniera autonoma, senza dover recuperare risorse altrove operando inaccettabili tagli, ad esempio sulla Politica agricola comune. Tale necessità è tanto più urgente se vogliamo ridurre l'impatto negativo del buco finanziario lasciato dalla Brexit: ricordiamo infatti che la Gran Bretagna contribuiva con circa 10-12 miliardi di euro all'anno. Ulteriori preziose risorse proprie potrebbero arrivare all'Unione europea da altri investimenti green, come la carbon tax sui prodotti extracomunitari importati che producono alti livelli emissioni di anidride carbonica, ma anche da un incisiva web tax europea e da sistemi di tassazione comune delle multinazionali. Vorrei poi fare un passaggio veloce sul cosiddetto rebate, cioè lo sconto, perché ci sono stati Paesi contributori netti (non l'Italia) che hanno beneficiato di sconti. In conclusione, signor Presidente, la ringrazio nuovamente e dichiaro il voto favorevole del MoVimento 5 Stelle alla proposta di risoluzione n. 1.
2020-02-19	M5S	LoreficePietro	Tornando a noi, tutti sostengono a parole la necessità di un'Europa capace di affrontare le grandi sfide del futuro. Abbiamo parlato di riconversione verde, innovazione, ricerca, rivoluzione digitale, sicurezza e immigrazione: poi però, quando si arriva ai fatti e a mettere mano al portafogli, sono in pochi ad agire di conseguenza.
2020-02-19	PD	DAlfonsoLuciano	In questi giorni il nostro sistema Paese, la cultura dell'Italia e dell'Europa hanno pianto la scomparsa di un grande intellettuale, Emanuele Severino, che non è stato ricordato in quest'Aula. Severino ci ha insegnato che la civiltà delle persone è messa in campo da questa coppia: da ciò che le persone hanno trovato per donazione del creato, perché già c'era, ad esempio la natura, e ciò che la civiltà ha aggiunto dal punto di vista della scienza e della tecnologia. Noi abbiamo bisogno di valorizzare la scienza e la tecnologia quando c'è da accertare la verità.
2020-02-19	PD	FedeliValeria	Qui c'è il grande tema, che è presente anche nella nostra proposta italiana in sede europea, che riguarda tutto il pacchetto, anche formativo. Non è una banalità porre la questione dell'Erasmus, perché significa avere, concettualmente, un intreccio tra innovazione, cultura, formazione, delle ragazze e dei ragazzi e, quindi, una crescita sostenibile effettiva. Lo dico perché, troppo spesso, si smarrisce - mi permetta di dirlo così, presidente Conte - un intreccio che c'è, quasi un mainstreaming delle diverse proposte che riguardano i diversi settori. In realtà, si tratta di un mainstreaming accompagnato da scelte che sono di infrastruttura. Quando si parla dell'agenda digitale, non è un fatto a sé stante di innovazione di un settore, ma è trasversale all'insieme dei settori e quando si parla di investimenti green, sono molto d'accordo sul fatto di specificare che anche la flessibilità non è una flessibilità astratta, ma deve essere collegata alla scelta dell'agenda politica che noi poniamo, altrimenti non è credibile, non siamo credibili noi e non è credibile la nostra proposta in Europa. Su questo noi dobbiamo essere capaci, pur nella situazione che lei ha descritto. Noi abbiamo un insieme di argomenti, proprio dovendo affrontare la sfida globale. Stiamo lavorando perché l'Europa riprenda pienamente, con la nuova legislatura anche europea, il suo posto nella competizione globale, cioè una grande qualità di investimenti, di qualità, di coesione sociale, con tutti gli elementi che qui sono stati descritti, anche nei confronti della Cina, degli Stati Uniti e tenendo conto di un elemento di difficoltà, che è stata l'uscita della Gran Bretagna. In questa sfida ci sono e ci possono essere, secondo noi e secondo me, relazioni qualitative con alcuni Paesi europei, che possono non metterci nell' extrema ratio, nella condizione, che il senatore presidente Monti ci ha rappresentato, anche se capisco che, di fronte alla sfida politica determinante, per l'Italia e per l'Europa, ma soprattutto per l'intreccio Italia-Europa, utilizzare l'elemento del veto è una possibilità che è giusto prendere in considerazione. Troverei utile nel prosieguo del nostro confronto a livello europeo, intrecciare gli interessi esistenti con diversi Paesi europei per determinare un'agenda adeguata, investimenti adeguati e un bilancio pluriennale adeguato a questa scelta e a questa sfida. Non è interesse dei grandi Paesi europei immaginare una Europa che diventa incapace di misurarsi con queste sfide, che ci sono anche nella sua relazione, e con la competitività globale. Lo dico perché questi sono elementi che stanno a cuore e lo si vede nelle diverse dichiarazioni. Aggiungo un elemento che so essere presente e che vorrei mantenere nella risoluzione che impegna il Parlamento, anche rispetto alla vostra e alla sua azione. Presidente, non dimentichiamo che Von der Leyen, tra le tante cose che ha messo in fila, ne ha inserita una cui teniamo tutti particolarmente: è un'altra infrastruttura della scelta politica per rendere competitiva l'Europa, ossia il superamento del gender gap. È una questione che non riguarda solo le donne, ma segna qualitativamente la risposta necessaria agli interessi, alle aspirazioni e ai bisogni di un'Europa fatta da donne, da ragazze e da uomini, non soltanto come punto a latere. Concludo, Presidente, ribadendo una cosa che abbiamo sempre affermato e che per me è un fatto politico coerente e conseguenze. Vede, Presidente, qualcuno in quest'Aula ha detto che c'è una distinzione tra le fibrillazioni di questa fase e le politiche che ci devono vedere uniti fuori dall'Italia, in sede Europea. No: la stabilità di un Governo e il rapporto stretto tra le politiche di un Governo attuate in Italia costituiscono un elemento fondamentale di credibilità nel rapporto con l'Europa e nel negoziato in corso. Se il negoziato è complesso, la serietà di un Governo è esattamente quella: autorevolezza, credibilità e tenuta del Governo. So che lei ha un linguaggio di quelli che tengono insieme e che rasserenano - e devo dire che per questo l'apprezzo particolarmente, mentre non amo quando la battaglia attacca le persone, anziché misurarsi con le proposte politiche - ma la stabilità di un Governo è una delle precondizioni affinché il nostro negoziato sui temi importanti, che tutti discutiamo, possa essere vincente. L'autorevolezza infatti è parte decisiva della politica di un Paese.
2020-02-19	PD	FedeliValeria	Soprattutto, però, tengo molto a sottolineare che lei è consapevole, come tutto il Governo - per il lavoro precedentemente svolto da questo Governo in sede europea, ma anche come capacità di tenere insieme i vari Ministri e Ministeri per preparare la nostra posizione in Europa - del fatto che la sfida politica di oggi, non di domani, che abbiamo nei confronti dell'Europa riguarda l'agenda politica in modo intrecciato. Infatti, non c'è una separazione tra le politiche che si decidono in Italia e quelle che si decidono in Europa: c'è un intreccio stretto tra l'agenda politica da portare a casa in Europa in questo negoziato (e in questo, l'insufficienza della scelta e della proposta del presidente Michel è evidente) e quanto noi, facendo nascere questo Governo, abbiamo messo al centro dell'azione politica di questo Governo. Ora, scindere il voler puntare, come veniva detto, su una economia sostenibile, significa anche attuare quelle politiche, a livello nazionale, che accompagnano, che interloquiscono e che agiscono da questo punto di vista. Puntare sulla ricerca e sull'innovazione a sostegno delle nostre imprese, puntare sulla sostenibilità, che è un tema trasversale a tutti i settori, significa rispondere esattamente al tema centrale, che si pone per l'Europa e per l'Italia, di quale lavoro vogliamo sostenere, con quali investimenti, con quale qualità.
2020-02-20	LN	CentinaioGianMarco	No, signor Ministro, non faremo mancare il nostro contributo visto che, insieme all'europarlamentare De Castro, il sottoscritto, quando era Ministro, ha portato avanti tutta la questione delle pratiche sleali.
2020-02-20	LN	CentinaioGianMarco	«Un lavoro di squadra: dei Ministeri italiani, della Commissione dell'Unione europea, dell'Europarlamento, delle associazioni di categoria. È così che tutti hanno definito il successo del made in Italy agroalimentare, che ieri è riuscito a non incassare i nuovi dazi dagli Stati Uniti, dopo quelli imposti lo scorso ottobre su formaggi, salumi e liquori. Eppure, tutto questo lavoro di squadra non sarebbe andato in rete se a scendere in campo non ci fossero stati anche gli importatori e i distributori americani, preoccupati di veder colare a picco i propri affari». L'associazione di rappresentanza degli importatori USA «ha sostenuto una serie di petizioni indirizzate al Governo americano contro l'imposizione di nuovi dazi». Agli appelli promossi dalle associazioni di categoria si è poi aggiunta anche la voce dei consumatori americani: «Sul sito dell'USTR, l'Ufficio del rappresentante USA per il commercio, sono arrivate 24.000 firme». Non mi sembra che sia grazie all'Italia o al Ministro delle politiche agricole italiano che non sono stati inseriti nuovi dazi; mi sembra che ci sia stata un'operazione di lobby da parte degli importatori degli Stati Uniti e non lo dice Gian Marco Centinaio, ma «Il Sole 24 Ore». Di conseguenza, non prendiamo meriti che non abbiamo nel momento in cui sono altri che tutelano il nostro agroalimentare. Quindi, signor Ministro, le chiedo gentilmente di far togliere i dazi del 25 per cento sui formaggi, sui salumi e su altro, che sono ancora in vigore e che stanno facendo perdere guadagno alle nostre aziende. Le chiedo, tra l'altro, anche di concordare con il senatore Vallardi, Presidente della Commissione agricoltura del Senato, una sua audizione in Commissione, visto che l'ultima volta che l'abbiamo vista in Commissione agricoltura è stato il 9 ottobre, in occasione della presentazione delle linee programmatiche del suo Dicastero, e ci deve ancora rispondere a tutte le domande che senatori e deputati in quell'occasione le hanno posto.
2020-02-25	FI	BinettiPaola	Suppongo sia finito il tempo, signor Presidente, comunque non si preoccupi: smetto di parlare, chiedendo soltanto che in Italia ci venga davvero restituita quell'università che è stata la culla dell'università per tutta l'Europa; è nata in Italia e vorremmo che ritrovasse la sua grandezza, con il suo spessore e la sua dimensione di servizio.
2020-02-25	FI	CanginiAndrea	Signor Presidente, illustri ancorché sparuti membri del Governo, colleghi senatori, è del 1999 la legge Bassanini che stabilisce un massimo di dodici Ministeri con portafoglio. Da allora ne abbiamo viste di tutti i colori: Ministeri sono nati e morti, si sono moltiplicati, le deleghe hanno vissuto peregrinazioni anomale. Uno dei casi forse più emblematici è stato quello del Ministero del turismo, soppresso nel 1993 con referendum e poi rinato come delega al Sottosegretario alla Presidenza del Consiglio; successivamente si è costituito un Dipartimento a se stante, poi il Dipartimento è stato abrogato e la delega è passata al Ministero per i beni e le attività culturali, per passare ancora al Ministero delle politiche agricole e tornare al Ministero per i beni e le attività culturali. Insomma, come ho detto, ne abbiamo viste letteralmente di tutti i colori. Se la memoria non mi tradisce, non avevamo però mai visto che questi cambiamenti fossero attuati attraverso lo strumento del decreto-legge, non solo perché evidentemente incompatibili con quella necessità e urgenza che l'articolo 77 della Costituzione prevede, ma anche per questioni di forma istituzionale. Viviamo già in un'epoca in cui oltre il 60 per cento delle leggi non nasce nei ranghi del Parlamento, laddove è stato allocato dalla Costituzione il potere legislativo, ma tra i ranghi del Governo attraverso l'abuso della decretazione di urgenza. Questo Governo è più o meno al 60 per cento e di quel 60 per cento, oltre il 50 per cento dei decreti-legge viene approvato con un voto di fiducia; siamo quindi di fronte all'espropriazione del potere legislativo da parte del Governo nei confronti del Parlamento. Questa ormai è una prassi. Soprattutto però rispetto a una materia come questa mi sembra difficilmente sostenibile lo strumento del decreto-legge che è evidentemente in contrasto con il principio elementare della separazione dei poteri. Un Presidente del Consiglio può evidentemente indicare - non nominare - il nome di un nuovo Ministro al Capo dello Stato. Trattandosi della composizione del Governo è difficilmente accettabile che un Presidente del Consiglio possa moltiplicare i Ministeri. Sarebbe, per ovvio buon senso istituzionale, un compito da riservare eventualmente al Parlamento. Ciononostante avete decretato d'urgenza anche su questo tema e anche su questo tema avete spogliato il Parlamento delle proprie funzioni essenziali. Tutto questo perché il precedente Ministro dell'istruzione, dell'università e della ricerca ha ritenuto di rassegnare le proprie dimissioni. Non sto a sindacare perché l'abbia fatto, se è stato un gesto strumentale per costruirsi una nuova identità politica e approfittare delle difficoltà del suo movimento, il MoVimento 5 Stelle, per assumere un ruolo di prima fila; credo alla buona fede delle persone e a quello che viene detto, soprattutto quando viene detto in un luogo istituzionale. La ragione per cui Lorenzo Fioramonti si è dimesso, a detta del medesimo, è che aveva chiesto risorse aggiuntive per l'università e la ricerca, pari a 2 miliardi di euro, se ricordo bene, che non sono stati messi però a disposizione dal Ministero dell'economia e delle finanze. Bene, non è cambiato nulla rispetto ad allora, i miliardi non c'erano prima e non ci sono oggi. Ciò che viene moltiplicato non sono le risorse a favore della scuola, dell'università e della ricerca, e Dio solo sa quanto ce ne sarebbe bisogno, dal momento che eravamo e tuttora siamo il fanalino di coda nell'Europa, secondo dati Eurostat, quanto a stanziamenti per l'istruzione in senso lato. Si moltiplicano però i Ministeri. Perché si moltiplicano? Per ragioni politiche, prevalentemente. Mi sento di fare i complimenti al Partito Democratico che è riuscito ad acquisire una nuova posizione al Governo: hanno acquisito infatti un Ministro che non potevano acquisire prima nella misura in cui prima non esisteva il Ministero dell'università. Hanno creato il Ministero dell'università e lo hanno occupato; benissimo, congratulazioni. Congratulazioni anche all'ufficio marketing di Palazzo Chigi: si parlava, finché questa decisione non è stata assunta, del serio e reale problema dei pochi fondi all'istruzione, all'università e alla ricerca scientifica, nel momento in cui è stato costituito il nuovo Ministero, non si è più parlato della penuria di risorse, ma della straordinaria iniziativa del Governo che aveva dedicato persino un Ministero all'università e alla ricerca scientifica. Il problema è che il portafogli del nuovo Ministro dell'università è vuoto come era vuoto il portafogli del precedente Ministro dell'istruzione, dell'università e della ricerca. Che senso ha allora avuto questa operazione? Qual è l'obiettivo? L'obiettivo è quello di creare una cortina fumogena dietro la quale si sono nascosti gli interessi dei partiti, del Governo, si è neutralizzato di fatto il problema posto dal Ministro dimissionario e si è data l'impressione di una maggiore attenzione al mondo dell'università e della ricerca, che però evidentemente non si sostanzia in nulla. Quindi, riassumendo: avete violato i principi essenziali previsti dalla Costituzione della separazione dei poteri attraverso lo strumento che avete scelto per introdurre questa novità e avete - per ragioni di opportunità politica - fatto una sorta di gioco delle tre carte che nulla ha portato in più a chi le università le frequenta, alle famiglie che mandano i propri figli a scuola e che ha moltiplicato invece gli incarichi ministeriali. Lo avete fatto persino a carico del bilancio pubblico, perché - lo abbiamo letto tutti - nel decreto-legge che prevede lo spacchettamento dei Ministeri si sostiene che questo dovrebbe avvenire senza oneri per lo Stato. Non è così: sono previsti circa 2,5 milioni di euro per l'anno in corso e 3,4 milioni per il prossimo anno e i successivi, con risorse per un totale di circa 12 milioni di euro per costituire e finanziare Gabinetti e uffici. Quindi, a carico dello Stato e del contribuente avete moltiplicato le poltrone senza trovare le risorse di cui avrebbero eventualmente beneficiato i cittadini. Complimenti, non vedo la necessità, né l'urgenza per un'operazione del genere.
2020-02-25	M5S	GranatoBiancaLaura	Signor Presidente, la separazione del Ministero dell'istruzione da quello dell'università e della ricerca non rappresenta una novità nel nostro ordinamento ed è frutto di una scelta precisa, quella dettata dalla necessità del rilancio del sistema nazionale della formazione in tutte le sue componenti: istruzione, università e ricerca scientifica, alta formazione artistica e musicale. I due Ministeri, nati distinti, furono riuniti per la prima volta in seguito al decreto legislativo n. 300 del 1999, attuativo delle riforme Bassanini, con l'accorpamento di funzioni e compiti spettanti allo Stato in materia di istruzione scolastica e superiore, istruzione universitaria, ricerca scientifica e tecnologica. Nel 2006, poi, vi fu un nuovo "spacchettamento" che, però, ebbe vita brevissima in quanto, già nel 2008, fu prevista ancora una volta la riunificazione dei due Dicasteri. È proprio a partire da quell'anno che iniziò un veloce ed inesorabile declino del settore dell'istruzione, sotto il Governo Berlusconi, sostenuto dalla Lega. Fu avviata, infatti, una stagione di tagli indiscriminati e sciagurati che colpirono trasversalmente il settore, sia dal lato scuola che da quello dell'università, riducendo le risorse a disposizione per un importo complessivo che superò i 10 miliardi di euro. Furono cancellate 90.000 cattedre per i tagli al monte ore di numerose discipline, anche caratterizzanti i vari indirizzi delle scuole. Qualche giorno fa abbiamo esaminato in Assemblea le mozioni di Lega e Forza Italia sulla Giornata della memoria. Memoria corta, direi, visto che sono stati i tagli della riforma Gelmini - votata proprio da loro - a sacrificare, tra le altre, le ore di storia, generando mostri come geostoria, disciplina derivata dalla fusione della storia con la geografia che perdeva le sue due ore settimanali dedicate nel biennio dei licei. Furono tagli esiziali, frutto di una politica miope di cui ancora oggi, purtroppo, scontiamo le conseguenze, perché da quando è stato introdotto il fiscal compact,nessun Governo ha più trovato nel bilancio quei dieci miliardi per il comparto scuola, università e ricerca stornati dalla Gelmini. Per il centrodestra, che solleva questioni di inopportunità finanziaria, ogni euro speso per migliorare la qualità del servizio pubblico in campo di istruzione, università e ricerca, evidentemente è speso male. Ne prendiamo atto. Infatti, dall'esperienza "unitaria" del Ministero in questi dodici anni, che sconta le inevitabili difficoltà di recuperare quelle risorse tagliate da politiche pubbliche che videro nel settore dell'istruzione solo un mezzo per fare cassa, è possibile effettuare una breve analisi, per capire meglio perché la scissione del MIUR in due distinti dicasteri si è resa oggi quanto mai opportuna. Il settore universitario e quello della ricerca non hanno mai beneficiato delle sinergie che, si diceva, sarebbero potute derivare dall'unificazione ordinamentale, tutt'altro. L'affidamento del Dicastero a competenze unificate a Ministri che comprensibilmente non avevano diretta conoscenza di tutti i settori ha giocato il suo ruolo nella mancanza di visione che ha caratterizzato le politiche del settore in questi ultimi anni. Infatti il Ministero è stato mandato avanti prevalentemente da burocrati e tecnici, con il prevedibile risultato di un evidente scollamento dalla realtà vissuta dagli operatori dei vari settori. Secondo l'ultimo report disponibile diffuso dall'Istat sui livelli di apprendimento in Italia, pubblicato nel 2019, il nostro Paese è penultimo in Europa per numero di giovani laureati, nel range d'età trenta-trentaquattro anni. Solamente la Romania ha fatto registrare un dato peggiore. Secondo la strategia Europa 2020 - e vi ricordo che al 2020 ci siamo arrivati - avremmo dovuto raggiungere il 40 per cento della quota di trenta- trentaquattrenni in possesso di una laurea: siamo in crescita rispetto agli ultimi ma ci fermiamo al di sotto del 30 per cento, cioè oltre 10 punti percentuali in meno rispetto alla soglia minima. Sono dati che fanno riflettere e che trasmettono l'urgente necessità di interventi politici consapevoli a guida dell'apparato tecnico. E per la scuola, invece? Anche per questo settore, sempre dichiarato strategico dal mondo politico e mai finanziato in modo opportuno, crediamo fortemente che avere un Ministro e un Ministero dedicati alle sole istituzioni scolastiche non possa che apportare benefici, anzitutto per l'attuazione di alcuni cambiamenti che possono contribuire a migliorare il funzionamento del sistema. Sto parlando di un avvio regolare dell'anno scolastico, della deburocratizzazione della didattica, della centralità degli apprendimenti e della valorizzazione effettiva del corpo docente. Parliamo di un settore, quello della scuola, in cui i numeri parlano da soli: 370.000 classi; quasi otto milioni di studenti, di cui 250.000 con disabilità; 41.000 sedi scolastiche statali; oltre 800.000 docenti, di cui 680.000 assegnati ai posti comuni e 140.000 a quelli di sostegno. Vi sono, poi, più di 12.500 scuole paritarie, frequentate da quasi 900.000 studenti. Indubbiamente bisognerà trovare ulteriori risorse da investire in questo settore, ma politiche di visione di Ministri con conoscenza diretta delle problematiche, ciascuno nel proprio ambito, potranno consentire di ottimizzare le risorse già disponibili nell'ottica del buon andamento e dell'adeguamento di questi strategici comparti alle sfide del futuro. Sempre secondo il rapporto Istat del 2019, solo il 62 per cento della popolazione italiana tra venticinque e sessantaquattro anni è in possesso di un titolo di studio secondario superiore, che è il principale indicatore per valutare il livello di istruzione formale conseguito in un Paese, contro una media europea del 78,1 per cento. I fattori di criticità nel settore scolastico, purtroppo, sono numerosi. Senza contare, poi - ahimè - le differenze territoriali interne al nostro Paese, sempre più accentuate. Gli ultimi studi del MIUR, relativi all'anno 2019, sulla dispersione scolastica riportano un quadro a dir poco desolante per quanto riguarda i livelli di apprendimento e le percentuali di abbandono rilevati soprattutto nel Mezzogiorno. La logica dello scorporo dei due Dicasteri, come appare chiaro anche in ragione dei trend e dei dati che ho richiamato, è pertanto una misura che, con una spesa ragionevole, investe sulla qualità di gestione di tutti i settori, per una piena valorizzazione delle specificità che connotano il sistema della formazione nazionale, sia scolastica che universitaria, e della ricerca scientifica. Entrambi i Dicasteri stanno collaborando alacremente e proficuamente per ridurre i tempi organizzativi al minimo e il fatto che entrambi i Ministri appartenenti ai settori di competenza abbiano già una visione chiara delle problematiche da affrontare agevola non poco il percorso che ciascuno dovrà sostenere. Abbiamo avuto dai nuovi Ministri delle risposte già esaustive a molte delle problematiche all'ordine del giorno. Poiché per noi la formazione pubblica e la ricerca, per il loro ruolo strategico per la crescita del Paese, sono una priorità nazionale riteniamo questo provvedimento necessario ed urgente, rigettando le mozioni pregiudiziali presentate dall'opposizione come inconsistenti, infondate e pretestuose, anche alla luce delle politiche nefaste da loro portate avanti quando si trovavano al Governo.
2020-02-25	M5S	PirroElisa	Che altro dire? Ad opera del «ministro» Gelmini abbiamo assistito tutti a una precarizzazione del sistema della ricerca italiana: tutti abbiamo davanti agli occhi quanti precari ci sono nelle nostre università e nei nostri enti di ricerca; basti pensare allo scalpore che qualche settimana fa ha fatto il grande successo ottenuto dalle nostre ricercatrici dell'istituto Spallanzani, che, prime in Italia e in Europa, hanno sequenziato il genoma del coronavirus, salvo poi scoprire che anch'esse erano vittime di tale precarizzazione.
2020-02-25	M5S	QuartoRuggiero	I pochi finanziamenti e l'arruolamento faticoso e frammentato hanno prodotto un invecchiamento strutturale dei ricercatori. Nell'università italiana gli over 50 superano la metà dei docenti; nel Regno Unito e in Francia sono meno del 40 per cento. Gli assegnisti di ricerca, la classe più precaria in questo segmento, sono oltre il 20 per cento. Nel 2017 la spesa pubblica italiana per l'istruzione universitaria è stata pari allo 0,3 per cento del PIL, con ciò attestandosi l'Italia ultima in Europa, che in media spende più del doppio (0,7 per cento). Nel 2017, per ricerca e sviluppo è stato investito uno striminzito 1,4 per cento del PIL; per l'area dell'Unione europea il dato è stato pari al 2 per cento, mentre per Stati Uniti, Germania e Giappone è stato di circa il 3 per cento, ossia più del doppio. Ciononostante, i ricercatori italiani producono in media come francesi, statunitensi e tedeschi e addirittura molto più dei giapponesi.
2020-02-25	PD	VerducciFrancesco	Nel mondo, i grandi Paesi, quelli che hanno un ruolo leader, sono quelli che investono massicciamente in formazione e ricerca. Nel mondo, le grandi società dove ci sono diritti e benessere diffuso sono quelle che investono grandi risorse pubbliche in istruzione pubblica; che ne fanno un grande bene comune, capace di presidiare le frontiere tecnologiche più avanzate e, su quello, anche di attrarre investimenti privati, ma tenendo sempre un governo pubblico, strategico, per evitare la cattura, la distorsione, da parte del mercato, degli oligopoli, delle grandi concentrazioni finanziarie. Questo è vitale in termini di competitività e, quindi, di forza economica, in termini di contrasto alla diseguaglianza e, quindi, di forza della nostra democrazia, in particolare nel tempo che viviamo, quello della rivoluzione digitale e tecnologica, per cui viene riscritto continuamente il mondo del lavoro, cambiano continuamente le professioni e, dunque la cittadinanza, le opportunità, i destini personali. I nuovi lavori richiedono nuove competenze, brevetti, innovazione, ricerca. E a fare la differenza, in termini di massa critica, non sono poche eccellenze, ma l'eccellenza che è diffusa. Quindi, un sistema formativo aperto, inclusivo, che sappia aggredire le sacche di dispersione, sia scolastica sia universitaria, che sono un grande problema per la nostra democrazia, per la nostra economia e per la forza della nostra società. Il fatto che il nostro Paese sia al vertice di quelli economicamente più sviluppati e, invece, al fondo delle classifiche degli investimenti in formazione, dall'età prescolare fino ai più alti gradi accademici, è una contraddizione insostenibile, che, se non affrontiamo subito con urgenza, ci condannerà al declino. Ma noi, questo, non solo non lo vogliamo: Noi siamo qui per invertire la rotta, e questo provvedimento, questo decreto-legge, serve a questo, a mettere i due Ministeri nella condizione di partire con funzionalità, con operatività. Le aspettative sono molte, in particolare per quello che riguarda il Ministero dell'università e della ricerca. Qui voglio rivolgere i migliori auguri al ministro Manfredi, che ha già dimostrato grande competenza, e, naturalmente, al ministro Azzolina. Voglio rimanere, però, sul terreno dell'università, perché, a mio avviso, c'è una grande "questione università", che non riguarda solamente gli addetti ai lavori, ma il futuro dell'Italia. Riguarda l'ascensore sociale bloccato. Molto spesso, chi vede chiudersi una porta in faccia, è perché si è visto impedito nell'andare avanti con lo studio oppure, dopo aver studiato, non vede riconosciuta la propria professionalità e la propria ambizione lavorativa. Questo senso di esclusione alimenta un senso di sfiducia nella democrazia. È un muro sociale ingigantito da una rete del diritto allo studio che non funziona, perché è troppo esigua e, allora, va allargata. Noi abbiamo introdotto la no tax area per chi è in difficoltà economiche. Quello strumento va allargato per tutti i redditi anche medi, per permettere a tutti di studiare e di puntare sul proprio talento, a prescindere da quelle che sono le condizioni di partenza. Per questo serve una legge sul diritto allo studio che allarghi il welfare studentesco, facendolo omogeneo in tutte le Regioni, senza più penalizzare gli studenti del Mezzogiorno. C'è poi il tema della precarietà, insostenibile nella ricerca, soprattutto nell'università, che espelle dal sistema la gran parte dei giovani ricercatori con un danno enorme per il Paese: spreco di energie, di investimenti, di capitale umano. È un tema che abbiamo posto al presidente Conte solamente qualche giorno fa in quest'Aula e che qui adesso ancora poniamo. È fondamentale un piano di reclutamento di 10.000 ricercatori in cinque anni, come da tempo chiediamo e come si è cominciato a fare, con i primi 1.600, con il decreto che domani voteremo. Al contempo, però, è fondamentale cancellare le norme della legge Gelmini che hanno provocato una precarietà enorme, strutturale, nemica della ricerca, che grava sulla vita di migliaia di ricercatori. Serve per questo una riforma del pre-ruolo, con l'introduzione di un meccanismo che protegga la carriera dei ricercatori, come avviene negli altri Paesi europei, con quel meccanismo di tenure track che abbiamo introdotto per gli enti di ricerca nel decreto scuola prima di Natale. C'è una nostra proposta qui in Senato, scritta insieme ai ricercatori di base e ai dottorandi, ma chiediamo che su questo ci sia l'impegno diretto del nuovo Ministro. Non si tratta, infatti, solo del tema della fuga dei cervelli, anzi, sappiamo che è importante che i nostri giovani possano condividere esperienze di ricerca in Europa e nel mondo. Il tema è il corto circuito che sta nel fatto che essi non possano tornare nel nostro Paese e che scienziati di altre nazionalità non trovino attrattivo il nostro sistema universitario e di ricerca, nonostante sia un sistema che produce tantissimo con poche risorse, con pochi laboratori, spesso con zero portafogli per i gruppi di ricerca, se si escludono i fondi Prin (Progetti di ricerca di rilevante interesse nazionale) o i progetti europei. Per questo l'Agenzia nazionale per la ricerca, un'intuizione importante che noi sosteniamo, è stata però accolta con freddezza perché, in assenza di risorse certe e strutturali per la ricerca di base, che ci devono essere entro il 2020, c'è il rischio di creare una grande scatola vuota. Serve invece una governance che sia larga, inclusiva, non verticistica, che rafforzi l'autonomia, la libertà, l'autogoverno della ricerca e che ne faccia strumento per coordinare risorse e progetti strategici a livello nazionale e internazionale. Questo è il senso anche del provvedimento di oggi: è un tassello dentro un mosaico più grande per costruire, a partire da formazione, università, ricerca, diritto allo studio, un "pensatoio-Italia" che smuova anche coscienze troppo spesso addormentate, che reclamino l'emancipazione necessaria al nostro Paese. In conclusione, signor Presidente, nel tempo così complicato che viviamo ogni bambino che entra in un asilo, ogni ragazza e ragazzo delle nostre scuole nei quartieri più difficili, delle nostre università e dei nostri laboratori di ricerca, nelle Regioni dove più faticoso è vivere, lavorare e avere fiducia in se stessi, ognuno di loro è molto più che se stesso e la propria storia, ma incarna un'idea di Paese, una sfida collettiva per il nostro futuro e incarna la dote più preziosa per le generazioni che verranno.
2020-02-26	FI	BerniniAnnaMaria	Purtroppo sabato e domenica abbiamo visto il Presidente del Consiglio circolare in tutte le reti televisive italiane e lo abbiamo visto dire che stavamo passando da un'epidemia ad una pandemia. Ieri eravamo il lazzaretto d'Europa e oggi va tutto bene. Quella tenuta dal Governo è una discrasia comunicativa e ve lo dice chi, con tutto il Gruppo parlamentare Forza Italia del Senato e della Camera dei deputati, ha tenuto un comportamento assolutamente responsabile - fatemi usare questa parola per tutti - nei confronti del drammatico problema del coronavirus.
2020-02-26	FI	MolesGiuseppe	Se è vero, come è vero, che le risorse presenti nel bilancio dello Stato per l'istruzione e l'università rappresentano poco meno dell'8 per cento (e abbiamo in Europa casi come la Germania al 9,3, la Francia al 9,6, il Regno Unito a 11,35 e abbiamo picchi in Paesi come l'Olanda e il Belgio oltre il 12 per cento), la scarsità di risorse economiche investite in un settore fondamentale come quello della scuola e dell'università è identica a quella evidenziata dalle dimissioni dell'ex Ministro grillino. Cosa intendete fare? Avrete voi, nuovi Ministri - che non ci sono - il coraggio di passare dalle parole ai fatti, magari spostando parte dei 7 miliardi sprecati per il reddito di cittadinanza all'università e alla scuola? Mi dispiace che i due neo Ministri non si siano degnati di venire almeno una volta in quest'Aula.
2020-02-26	LN	BergesioGiorgioMaria	Guardate che anche la Brexit metterà in ginocchio le nostre esportazioni agroalimentari, per almeno 3,5 miliardi di euro, e soprattutto di vino, ortofrutta fresca e trasformata, come i derivati del pomodoro, ma anche della pasta, dei formaggi e dell'olio di oliva: un danno enorme, che dovrebbe essere compensato dall'introduzione di forme di ristoro dei danni subiti dalle imprese e da nuovi investimenti per la difesa e la valorizzazione del made in Italy; invece nulla, zero assoluto anche in questo caso. È una vergogna. Mi soffermo su un punto specifico: l'acquisizione della documentazione antimafia per i terreni agricoli che usufruiscono di fondi europei, così come concepita, continua a paralizzare e a penalizzare il sistema degli organismi pagatori e penalizza le piccole aziende agricole. Anche in questo caso ci attendevamo nel decreto milleproroghe un provvedimento che non è mai arrivato. C'è una crisi economica in atto, iniziata a fine 2019 - ne siamo consapevoli - che nel 2020 si aggraverà, a causa degli effetti economici del coronavirus. Ma questo Governo preferisce girarsi dall'altra parte, guardare indietro piuttosto che guardare avanti; un Governo che non riconosce il valore di un settore strategico come quello dell'agricoltura e, anziché incentivare e supportare il mondo agricolo, si accanisce su chi coltiva la nostra terra, su chi dà valore alle tradizioni e all'enogastronomia, su chi investe tempo e denaro. Ricordatevi che lo stanno facendo per un'agricoltura di eccellenza, sana, green e competitiva, nei confronti dell'Europa e non solo. Già, l'Europa: vale la pena ricordare che come Italia nel 2018 siamo stati contributori netti in Europa per oltre 5 miliardi di euro e nel 2017 per oltre 3,5 miliardi di euro. Se sommiamo i dati dal 2014 al 2018, superiamo i 18 miliardi di contribuzione netta, cioè il valore di un punto di PIL, quello che oggi ci servirebbe, e non sono spiccioli. Perciò l'Europa è pregata di restituirci l'eccedenza in un momento di difficoltà.
2020-02-26	M5S	CastelloneMariaDomenica	Signor Presidente, colleghi, da diverse settimane sentiamo parlare di università, di ricerca, di quanto siano validi i nostri ricercatori e, come spesso accade in questi casi, questi racconti si arricchiscono di particolari, quali ad esempio la provenienza geografica dei ricercatori o il genere, trattandosi di donne. Eppure la ricerca non ha bisogno di questo; la ricerca non ha bisogno di propaganda fine a se stessa. La ricerca ha bisogno di fondi, di investimenti, di visione, di programmazione del futuro Paese che si vuole costruire. La ricerca non è un mezzo di strumentalizzazione politica né può essere un argomento a piacere che si tira fuori quando si vuole creare un effetto speciale. La ricerca, cari colleghi, è un baluardo per garantire la stabilità del futuro e volano per lo sviluppo del Paese e se finora abbiamo investito troppo poco in questi settori, vuol dire che siamo stati miopi. Secondo i dati Istat, infatti, l'Italia è agli ultimi posti in Europa per investimenti in ricerca e sviluppo, con solo l'1,3 per cento del PIL investito in questi settori. E se consideriamo che il 95 per cento di questi investimenti è a carico delle aziende private, vuol dire che l'investimento pubblico raggiunge a malapena lo 0,5 per cento del PIL. Questo perché i Governi che ci hanno preceduto hanno operato dei tagli devastanti a università e ricerca, giustificando gli scarsi investimenti con una maggiore meritocrazia. Quindi un assurdo: meno istruiti, ma più meritevoli. E per effetto di questi tagli, l'Italia è stato l'unico Paese dell'area OCSE che in questi anni di crisi economica ha tagliato proprio nei settori in cui tutti gli altri Paesi investivano, Germania in testa: ricerca, innovazione e nuove tecnologie. I tagli scellerati in Italia hanno portato a un blocco del ricambio generazionale nelle università con una concentrazione del sistema accademico in pochi poli, con il 50 per cento del corpo docente ormai rappresentato da figure precarie. Le borse di dottorato dal 2007 si sono ridotte del 43 per cento. Abbiamo il numero più basso di ricercatori per numero di occupati con cinque ricercatori ogni mille occupati, contro i dieci di Giappone e Stati Uniti, i quindici di Corea, Svezia, Danimarca e Finlandia. Dopo di noi ci sono solo Cile, Turchia e Polonia. Nonostante questi tagli, la nostra è una produzione scientifica di eccellenza. Il contributo alle pubblicazioni scientifiche internazionali dei nostri ricercatori è salito dal 3 al 4 per cento. Questo vuol dire che abbiamo delle eccellenze che non sappiamo o non vogliamo valorizzare. E per darvi un'idea ancora più chiara di cosa voglia dire fare ricerca in questo Paese, voglio raccontarvi una storia, quella di una ricercatrice del Sud che, per amore di questo lavoro, unica del suo corso di laurea in medicina, decide di seguire la strada del dottorato di ricerca e poi di trasferirsi negli Stati Uniti, dove produce numerose pubblicazioni scientifiche, una, a primo nome, su «Science», rivista tra le più prestigiose. Nonostante abbia un futuro di successo negli Stati Uniti, però, decide di ritornare nel Paese che l'ha formata, convinta che il merito prima o poi venga premiato: in Italia si scontra invece con un mondo fatto di baronati e circoli elitari, che le permettono di partecipare ad un concorso per ricercatore solo cinque anni dopo il suo rientro. I ricercatori degli enti di ricerca, però, in Italia non hanno un percorso preruolo definito, ma uno stipendio quattro volte più basso rispetto a quello dei propri colleghi europei, né hanno a disposizione un piccolo budget che permetta loro di fare ricerca. Se avesse funzionato così anche in America, il lavoro su «Science» quella ricercatrice non l'avrebbe mai pubblicato: si convince allora che la responsabilità sia soprattutto politica, di una politica che finora ha pensato alla ricerca come una voce di spesa e non d'investimento, che grava sui conti pubblici, una politica che non sa valorizzare i propri talenti e li costringe a emigrare. Con la consapevolezza che la responsabilità sia soprattutto politica, questa ricercatrice abbandona temporaneamente, con sofferenza, il suo amato laboratorio e decide di parlare a quel mondo: da due anni denuncia la condizione in cui lavorano i propri colleghi in Italia e in tutti i provvedimenti utili prova a inserire emendamenti a favore della ricerca.
2020-02-27	FI	BerniniAnnaMaria	Signor Ministro, le abbiamo detto che andava bene fermare i voli diretti; però se i cinesi che vengono da Wuhan e da Pechino percorrono le tratte Pechino-Dubai, Pechino-Berlino, Pechino-Ginevra, Pechino-Vienna, Pechino-Londra, così come hanno fatto, sfuggendo al nostro controllo, non sarebbe forse meglio controllarli prima, per fare in modo che l'epidemia si diffonda di meno? L'epidemia, signor Ministro, deve essere definita nel suo perimetro: non può un giorno essere una pandemia pericolosissima e il giorno dopo essere solo una forte influenza. Noi non possiamo accettare che il Presidente del Consiglio che in due giorni, tra sabato e domenica, vada 16 volte in televisione, diffondendo la sensazione che qualcosa di terribile stia accadendo al Paese; non possiamo aspettarci altro che sentirci definire il giorno dopo dall'Europa - perché questa è l'impressione che abbiamo trasferito - una sorta di lazzaretto, di ricettacolo di untori, per poi dire il giorno dopo che va tutto bene. È proprio questo cortocircuito comunicativo che ha creato i problemi che noi non possiamo ignorare.
2020-02-27	FdI	ZaffiniFrancesco	Signor Ministro, coraggio. Noi ci siamo visti all' incipit del suo impegno da Ministro. Con un gesto che io apprezzai moltissimo, lei ci ascoltò, come componenti della Commissione sanità del Senato, insieme ai colleghi della Camera. E anche in quella occasione, le manifestai la stessa perorazione ad avere coraggio. La sua giovane età, il suo solido retroterra politico culturale, che io ovviamente non condivido, ma che le riconosco, le devono dare la forza di mettersi al centro di una situazione emergenziale che, in questo momento, attiene alla sanità. Il nostro capofila oggi è lei e, rispetto a questo, io le manifesto, ovviamente, totale solidarietà. Lei, però, lo riempia questo ruolo. In questo momento, dobbiamo affrontare questa situazione di spaesamento, signor Ministro. Abbiamo erogato ai cittadini una serie di informazioni, la maggior parte contrastanti, la maggior parte inappropriate, con una sovrapposizione di ruoli anche abbastanza singolare. Oggi noi dobbiamo dare certezze. Oggi noi ci dobbiamo affidare, non fidare, alla nostra comunità scientifica. È vero, signor Ministro, noi abbiamo una solida comunità scientifica. Abbiamo fior di scienziati. Affidiamoci a loro. Stabiliamo qual è il messaggio che si deve trasmettere e trasmettiamolo. Fino a questa fase, fino a questo momento, noi abbiamo fatto di tutto e di più. E i cittadini rispondono, evidentemente, da par loro, nello stesso modo, cioè con reazioni a volte assolutamente scriteriate, come quella di dare l'assalto ai supermercati. Noi dobbiamo ascoltare anche i nostri operatori, signor Ministro, i medici di famiglia, che sono il front office, i farmacisti, che non sono mai ricordati. Non si capisce bene perché, infatti, se uno gestisce un'attività privata in Italia non debba essere encomiato e ricordato. I farmacisti sono una presenza sul territorio. I cittadini vanno in farmacia per chiedere informazioni in questi giorni e anche a loro dobbiamo trasmettere un unico messaggio su cosa fare. Signor Ministro, noi poi abbiamo, ovviamente, la necessità di passare alla seconda fase. Non lo dico in questo caso a lei, ma ai colleghi, alla maggioranza, al Governo, lo dico al signor Presidente. Noi, da qui in avanti, dobbiamo immediatamente cominciare ad affrontare la vera fase problematica di questa emergenza e di questa epidemia, che sarà quella di natura economica. Quindi, rivolgo un invito al ministro Gualtieri, se trova uno spazio nella sua impegnativa campagna elettorale, ad elaborare un piano e a portarlo in Parlamento rapidamente. Il decreto-legge del Presidente del Consiglio dei ministri, che voi avete già anticipato nella discussione alla Camera, deve avere piena disponibilità di provvedimenti certi per la nostra economia, per i nostri operatori del turismo, del commercio, per territori, già devastati dalla crisi, ma soprattutto oggi devastati dalla desertificazione. Signor Ministro, successivamente credo sia necessario interrogarci in questo passaggio anche sul nostro Servizio sanitario nazionale. Noi tutti siamo ben consapevoli dell'efficacia del Servizio sanitario nazionale; tutti noi abbiamo l'orgoglio di rappresentare operatori e comunità scientifica che garantiscono livelli eccezionali delle prestazioni, ma dobbiamo anche riconoscere che, a quaranta anni dalla formulazione della legge istitutiva del Servizio sanitario nazionale, dobbiamo fare un tagliando. Ministro, questa osservazione gliel'ho fatta nel famoso incontro di cui parlavamo; non ho visto gesti a questo riguardo. Il tempo è prezioso e, quindi, cerchiamo di riempirlo affrontando, anche partendo da questa fase emergenziale, un ragionamento serio sul Servizio sanitario nazionale. Facciamo un tagliando a questa sanità universalistica di cui tutti noi andiamo fieri, ma che va preservata e conservata. Presidente, finisco con un passaggio relativo a questa Europa. Non credo che possiamo continuare solo a manifestare condivisione con gli atteggiamenti di questa Europa. È stato detto e riconosciuto che in Italia ci sono più casi semplicemente perché abbiamo avuto il coraggio di «cercarli», però non può diventare il racconto che ce la siamo cercata. Noi abbiamo individuato i casi perché per serietà e correttezza conosciamo l'esigenza di circoscrivere il più possibile i focolai. Altri Paesi lo stanno facendo? Qualcuno si è interrogato in Europa su cosa stanno facendo la Svizzera, la Spagna o l'Austria, che ferma i nostri treni? Qualcuno si sta interrogando e si pone il problema di preservare l'interesse nazionale davanti a un'Europa che continua a essere matrigna e che evidentemente continua ad affrontare solo la lunghezza delle zucchine e non i problemi reali del popolo che governa?
2020-02-27	LN	RomeoMassimiliano	Non facciamo più scelte figlie dell'ideologia. Se arrivano consigli o suggerimenti da Lega, Forza Italia, Fratelli d'Italia e qualsiasi altra componente della minoranza, considerateli in modo approfondito. Penso, ad esempio, a quanto suggerito, sempre in tema di Europa, in modo molto pacato e sempre preciso e puntuale dal mio collega, senatore Bagnai, Presidente della Commissione finanze e tesoro. Visto che ci hanno fatto passare per gli appestati d'Europa, indubbiamente adesso sarebbe forse il caso di chiedere all'Unione europea di applicare, una volta per tutte, le sue regole, in particolare con riferimento all'articolo 107, comma 2, lettera b), del Trattato sul funzionamento dell'Unione europea, affinché non vengano poi a stressarci con la storia legata agli aiuti di Stato. La calamità naturale è infatti una causa esimente specifica prevista dal Trattato.
2020-02-27	LN	RomeoMassimiliano	Non facciamoci abbindolare, come sempre, dalle grandi decisioni, scelte e imposizioni dell'Europa.
2020-02-27	LN	RomeoMassimiliano	Quanto alla richiesta di sospensione della Convenzione di Schengen (ricordo che lo stesso Trattato la prevede per motivi di ordine pubblico, sicurezza, igiene e sanità), come risposta c'è stata la classica derisione nei confronti dei leghisti brutti e cattivi e razzisti, che vogliono chiudere i confini, con richiami al sovranismo e quant'altro. Sapete qual è stato l'effetto? In Europa dicono che non occorre sospendere la Convenzione di Schengen: certo, tra gli altri Paesi europei no, l'hanno sostanzialmente sospesa solo nei confronti dell'Italia.
2020-02-27	LN	RomeoMassimiliano	Signor Ministro, andate in Europa, picchiate i pugni sul tavolo e pretendete che ci sia un protocollo unico, anche di intervento. Quanti controlli vengono fatti negli altri Paesi? Che sistemi si utilizzano? Adesso ci fanno passare per gli appestati d'Europa e del mondo, ma chiediamoci che tipo di controlli hanno fatto gli altri Paesi. Pretendete queste informazioni, fatevi sentire. Questo è un suggerimento utile che la Lega vi dà in un momento come questo.
2020-02-27	LN	RomeoMassimiliano	Signor Ministro, ho sentito anche oggi parlare del tema dell'Europa, che è giustissimo. Tuttavia, ricordo che la senatrice Cantù e l'onorevole Zoffili sono venuti, su delega dei nostri Capigruppo di Senato e Camera, alla riunione da lei convocata e che proprio noi abbiamo messo in evidenza - era il 3 febbraio - l'assenza totale dell'Europa e la necessità che occorresse una politica unica europea che consentisse di creare quel cordone sanitario utile a contenere l'infezione. Tuttavia, dal 3 febbraio a oggi non abbiamo visto alcun vertice, intervento particolare o riunione d'urgenza. Queste riunioni si fanno solamente quando si tratta di parlare, in segreto magari, del Meccanismo europeo di stabilità o di dare i numerini all'Italia perché bisogna stare nei limiti del deficit. In questi casi, l'Europa entra prepotentemente. Quando si tratta di contenere immigrazioni e pandemie e affrontare le vere sfide della globalizzazione, la verità è che l'Europa non è in grado assolutamente di farlo.
2020-02-27	PD	CollinaStefano	E se il nostro pensiero va alle famiglie e a coloro che sono stati colpiti dal virus in modo letale, il crescente numero di persone che vengono dimesse deve dare il senso che il coronavirus si può superare nella stragrande maggioranza delle situazioni grazie alle cure e all'assistenza, che già ora possiamo mettere in atto nelle strutture dedicate, come dimostra l'attività svolta all'Istituto Spallanzani. Oggi però il punto è soprattutto questo: isolare il più possibile il virus, contenerne la diffusione. Impedire il più possibile il contagio è l'imperativo di questa fase. La Camera ha già votato il decreto-legge; qui al Senato lo incardineremo oggi stesso in Commissione sanità, per convertirlo definitivamente in legge nei primi giorni della prossima settimana ed espletare il nostro compito: si tratta delle norme che oggi riteniamo più adeguate per impedire il più possibile il contagio e isolare i focolai. Sono arrivati i Ministri della sanità dei Paesi con noi confinanti e ce lo hanno riconosciuto ed anche il Commissario europeo lo ha attestato. Ma riprendendo le parole di prima, nei prossimi giorni, a partire dal Senato, con una voce sola dobbiamo iniziare a far virare l'atteggiamento degli italiani per far riprendere loro fiducia, innanzitutto per affrontare i disagi che ancora ci saranno. Non basteranno le parole per fare virare il sentiment. Domani va approvato in Consiglio dei ministri il decreto-legge che mette in atto le azioni che devono sostenere il sistema economico del nostro Paese e non solo delle zone rosse purtroppo, perché l'atteggiamento che stiamo registrando fuori dall'Italia sta propagando effetti negativi che colpiscono l'intero sistema delle imprese italiane, sempre più internazionalizzato e interconnesso. Il settore del turismo, che è un indicatore sensibile, registra segnali molto preoccupanti. Voglio toccare infine il tema dell'Europa, perché se da una parte il commissario Gentiloni ha dato delle prime importanti risposte sul piano delle risorse messe a disposizione del contrasto alle ricadute economiche negative, dall'altra parte sul piano delle azioni di tipo sanitario, siamo di fronte a forti disomogeneità, a standard di controllo molto diversi e a comportamenti complessivamente scoordinati. L'Europa si scopre arretrata su un tema importante come la sicurezza sanitaria e, a fronte di azioni determinate e risolute come quelle italiane, la mancanza di strategie precise negli altri Paesi rende difficile prevedere gli sviluppi dei prossimi giorni. Da un po' di tempo mi interrogo, di fronte alle tante contraddizioni che viviamo nel nostro tempo, se la politica ha ancora la possibilità di rappresentare un riferimento agganciato alla verità dei problemi o se la politica degli slogan ha definitivamente avuto il sopravvento nel disegnare le percezioni sulle quali lucrare il consenso. In situazioni come queste penso che la politica debba sempre alimentare nei cittadini le consapevolezze autentiche, il sistema di valori originario, affinché i cittadini possano giudicare le proposte in rapporto alla realtà del funzionamento delle cose, perché i tentativi di sovvertirla o di piegarla alle proprie convenienze, può non reggere alla forza di eventi che ne ristabiliscono l'evidenza. Dovrò cercare parole nuove per provare a spiegare ai miei figli, che non stanno andando a scuola e mi fanno domande, perché per la prima volta vivono su loro stessi l'idea di qualcosa di irreparabile e direi quasi per loro di innaturale, in quanto ritenuto fino a ieri lontano e anche remoto. Avranno un mondo davanti in cui vivere e affrontare sfide probabilmente diverse da come possiamo immaginarle noi, ma di certo quest'esperienza sarà ricordata, valutata e giudicata. A noi tocca la responsabilità di darle un volto, che credo debba essere quello di una comunità nazionale e locale coesa, solidale e capace.
2020-02-27	PD	CollinaStefano	Signor Presidente, onorevoli senatori, onorevole Ministro, la ringrazio per il messaggio di consapevolezza e impegno che oggi ha portato in quest'Aula e che già ieri sera dalla Camera è entrato nelle case degli italiani. Tutti noi abbiamo bisogno di questo messaggio. L'Italia ha necessità di questo messaggio, ma anche l'Europa e il mondo, e noi ci uniamo per trasmettere il senso di sicurezza che viene dalla convinzione che il nostro sistema sanitario e di protezione, composto da medici, infermieri, Protezione civile, Forze dell'ordine, Esercito e associazioni di volontariato è all'altezza di questa situazione per quanto questa sia in tanta parte inedita.
2020-03-04	FI	RizzottiMaria	(ore 11,16) ( Segue RIZZOTTI). Il nostro sistema sta reagendo molto bene grazie all'organizzazione delle strutture e agli sforzi degli operatori sanitari. Ripeto: abbiamo fatto i test gratuitamente, a tappeto, mentre gli altri Paesi europei non hanno volutamente controllato dall'inizio perché, vedendo l'esempio di quello che stava succedendo in Italia, la loro priorità è stata economica, e ci hanno addossato la colpa: vergognoso! Pensiamo soltanto che in Francia hanno fatto meno di 1.000 test e negli ultimi giorni hanno scoperto 200 casi positivi: 1.000 test, 200 casi; noi, 21.000 test, 2.000 casi. Fate un po' il confronto su chi sta appestando l'Europa e il mondo.
2020-03-04	FI	RizzottiMaria	Credo che Forza Italia abbia dimostrato la propria responsabilità, sedendosi ai tavoli col Governo; certo ci dovrebbero essere delle misure operative. Abbiamo fatto delle proposte, anche ieri con il logo Italyes; il nostro Paese deve essere difeso da questo Governo. Bisogna immediatamente, come ha detto il presidente Berlusconi, rivedere il Patto di stabilità in Europa e farlo sospendere.
2020-03-04	FI	RizzottiMaria	Tra operatori sanitari ci si parla: da dieci giorni si sa che in Germania sono accertati almeno 600 casi, ma stanno zitti; nel Regno Unito si sono ammalati tre settimane fa, e adesso si sa, da persone autorevoli - ad esempio, fonti mediche come anche AstraZeneca - che solo a Londra ci sono più di 500 positivi malati - lo sottolineo, malati - e giustamente mia figlia che studia lì mi ha chiesto: «Mamma, secondo te bloccano la metropolitana?». Un Paese che, dopo aver avuto 40 morti asfissiati in un container, immigrati clandestini, ha dato la notizia un giorno e da otto mesi ormai nessuno ne sa più niente. Pensiamo se fosse successo in Italia! Tutti questi Paesi europei in compenso non solo non li hanno (per ora, perché non li hanno cercati) ma stanno boicottando il nostro Paese da tutti i punti di vista, compresa la richiesta - cosa ridicola! - del «virus free» per i prodotti agroalimentari. Quello che non si è capito all'inizio della diffusione, che con colpevole ritardo si sta comprendendo oggi, è che nessuno è immune da contagi tanto violenti. Il vaccino è lontano, ci vorrà almeno un anno, ma in tutto questo ha brillato e continua a brillare per assenza l'Unione europea, tanto che viene da chiedere, anche dai più europeisti, che cosa serva Bruxelles con polemiche e divisioni. Sappiamo che la sanità è una materia degli Stati, ma sarebbe stato opportuno che ci fosse una riunione con un protocollo europeo da far adottare agli Stati, certamente sotto forma di consigli e suggerimenti, non quello che invece è arrivato dall'Europa, ovvero il boato di accuse all'Italia, immaginando come la Francia che il problema è dei «soliti vicini». No, noi italiani siamo molto capaci; conosciamo bene il nostro Paese e sappiamo che riusciamo a dare risposte serie, soprattutto nei momenti di emergenza, per quel tessuto sociale formato da persone che offrono un impegno che va anche oltre i compiti istituzionali o quelli legati alle attività che svolgono. A tutti questi va sempre il nostro grazie. Ringrazio ancora gli operatori sanitari. E adesso si parla delle situazioni drammatiche del nostro Sistema sanitario? Si scopre, cioè, con le epidemie che i nostri pronto soccorso sono al collasso da tempo, da mesi, che non ci sono sicurezze per gli operatori sanitari? Ho presentato, a nome del mio Gruppo, emendamenti al disegno di legge per la sicurezza degli operatori sanitari, che chiedevano il posto di polizia fisso, le telecamere. Sappiamo tutti cosa è accaduto l'altro giorno al pronto soccorso di Napoli per un rapinatore morto: è una vergogna!
2020-03-04	FdI	BalboniAlberto	Qualcosa non deve aver funzionato, se siamo a questo punto. Quindi, il problema è il tempo, perché la linea di diffusione del virus è allarmante. I dati di ieri ci dicono che ci sono 2.502 positivi, di cui 79 deceduti, 1.034 ospedalizzati, 229 in terapia intensiva, ovvero il 10 per cento di tutti coloro che sono entrati in contatto col virus, compresi quelli che hanno sintomi piccoli e lievi, paragonabili a una modesta e ordinaria influenza. La Regione Lombardia, la più avanzata d'Italia e d'Europa in tema di sanità, ha oggi l'80 per cento della terapia intensiva già occupata. Sappiamo che in Italia abbiamo poco più di 5.000 posti in terapia intensiva e faccio l'esempio del Lazio, che ha poco più di 500 posti in terapia intensiva.
2020-03-04	FdI	UrsoAdolfo	. Noi dobbiamo andare in Europa, forti di quanto stiamo subendo, per chiedere, insieme agli altri, che cambi la politica europea sugli investimenti e sulla stabilità, oggi più che mai.
2020-03-04	FdI	UrsoAdolfo	Infine, la quarta lezione che dobbiamo trarre è che bisogna reagire subito sul piano economico, perché la vera crisi, economica e sociale, è dietro l'angolo. Già i dati di gennaio erano inquietanti: 40.000 disoccupati in più e una crescita di appena lo 0,3 per cento. I dati che ci preannunciano gli indici di statistica sono terrificanti. L'Italia rischia di entrare in recessione e di trascinare nella recessione il resto d'Europa.
2020-03-04	FdI	UrsoAdolfo	Proprio perché l'intera Europa rischia di andare in recessione con noi, nella terza e più grave recessione globale di questi anni, è il momento per rimettere in discussione i fondamentali di un'Europa fallace, che non riesce ad essere protagonista nelle condizioni globali, perché si è legata le mani sul piano degli investimenti e dello sviluppo. Quelle mani, oggi, noi dobbiamo liberarle.
2020-03-04	FdI	UrsoAdolfo	Signor Presidente, Fratelli d'Italia sin dall'inizio si è mossa con grande senso di responsabilità proprio perché consapevole dei gravi rischi di cui corre il nostro Paese più di qualunque altro Paese in Europa.
2020-03-04	FdI	ZaffiniFrancesco	Signor Presidente, in parte abbiamo già motivato l'atteggiamento del Gruppo Fratelli d'Italia prima in Commissione e adesso in Aula e farò ora alcune ultime considerazioni. La preoccupazione che ci desta è constatare che si fa confusione chi più in buona fede e chi più in malafede (ma sempre in buona fede politica), fra i due piani di questa emergenza, che debbono essere invece considerati e valutati, anche per le loro ricadute di natura politica, in modo assolutamente distinto. Un piano riguarda il comparto che attiene alle misure di natura sanitaria utili a contenere e contrastare un fenomeno; l'altro riguarda il piano di natura economico-finanziaria e fiscale e, quindi, tutte le misure utili a contenere gli effetti economici delle misure concernenti gli effetti sanitari. Colleghi, c'è un rapporto di causa-effetto tra misure di contenimento indispensabili e necessarie a contenere il dispiegarsi di questa epidemia e il contrasto degli effetti inevitabili di queste misure indispensabili sulla vita economica e sulle tante attività economiche del Paese. Rispetto a tutto ciò, è necessario non fare confusione. Più o meno in buona fede, invece, io osservo una grande confusione nelle posizioni che ascolto. Questo procura un danno nel cittadino, un suo spaesamento. Il Governo, in primis, che sta facendo ampiamente confusione tra questi due piani, dovrebbe invece dare segnali di sicurezza, di autorevolezza, dovrebbe dare certezze. In questo momento, noi registriamo spaesamento nei cittadini, dalla corsa ai supermercati agli atteggiamenti inspiegabili e incomprensibili, sia in termini di leggerezza e superficialità e di pericolosa sottovalutazione o, al contrario, di eccesso di allarme e di preoccupazione. Rispetto a tutto questo, Fratelli l'Italia dice una cosa molto chiara. Un conto solo le misure di natura sanitaria, dove Fratelli d'Italia fa quadrato con il Governo (ho usato prima un termine colorito ma per farci capire). Su queste misure noi accettiamo il dispiegarsi dei provvedimenti come work in progress, come è stato scelto di fare, e auspichiamo che siano finalmente utili allo scopo. Fino a questo momento, però, abbiamo visto un po' di confusione, a partire dalle prime mosse, poi, sembra che nel prosieguo abbiamo recuperato in qualche misura. Su questo Fratelli d'Italia fa scudo, in considerazione della necessità di trasmettere ai cittadini un unico messaggio e, soprattutto, dare certezze e sicurezze. Diverso è evidentemente tutto quello che attiene alle misure di natura economica. Rispetto a queste, c'è bisogno di dibattito, c'è bisogno di politica, c'è bisogno di confronto, c'è bisogno di verificare queste misure che il Governo intende mettere in atto ma soprattutto di capire che cosa farà l'Europa. Colleghi, stamattina un'autorevole voce, quella del «Financial Times» non evidentemente quella del senatore Zaffini, dice che lo sforamento è necessario, indispensabile e quindi consentito. È una banalità, ma su questa banalità noi dobbiamo intenderci. L'Italia registra un rapporto deficit -PIL, grazie alla congiuntura, riferito al Conte 1, pari all'1,6 per cento. Quindi abbiamo addirittura fatto meglio di quello che ci chiedevano di fare. Abbiamo margini per arrivare al famoso 3 per cento ma, se serve, dobbiamo andare oltre. È infatti evidente che noi, da un lato, dobbiamo sigillare pezzi importanti del Paese e della Nazione, che sono anche in questo caso, per malasorte, la locomotiva economica dell'Italia, cioè le Regioni che tirano il PIL nazionale, che fanno fatturato e influiscono sul PIL nazionale, dall'altro, dobbiamo affrontare, insieme all'Europa, vista la nostra qualità di contribuente netto, le necessarie misure a sostegno appunto della nostra economia. Tutto ciò non deve essere messo neanche in dubbio. Colleghi, voglio chiudere con un passaggio di speranza (speranza che non è il Ministro, ma il sentimento, evidentemente): se questa fosse la famosa scossa che serve all'Italia per svegliarsi, noi nella storia abbiamo assistito a tante altre occasioni in cui il nostro Paese ha fatto quadrato di fronte alle emergenze. Giorgia Meloni dal suo canto, come a lei trasmesso dai nostri padri nobili della destra italiana, davanti all'emergenza ha fatto quadrato a difesa dei cittadini. Ecco, di fronte a questo noi dobbiamo fare in modo che questa grande emergenza possa essere quell' elettroshock che serve a tutti, a ognuno per la propria parte, per ricominciare a fare il proprio dovere, a interpretare al meglio l'orgoglio di essere italiani, a interpretare il rapporto politico tra maggioranza e opposizione, a capire che i provvedimenti legislativi che saranno emanati dal Governo (speriamo che questa esperienza di governo sia più breve possibile) sia da quelli futuri debbano essere tutti orientati a recuperare il nostro ruolo in un'Europa che, come più volte è stato detto da tutti, si sta dimostrando particolarmente matrigna nei confronti dell'Italia, ma soprattutto particolarmente inconsistente, incapace, inetta nei confronti delle emergenze che deve affrontare. Questa del SARS-Cov-2 è evidentemente un'emergenza e coinvolgerà tutti i Paesi dell'Europa; l'altra, relativa a quanto sta accadendo al confine greco-turco è un'altra. Sono due emergenze che hanno anche radici in parte comuni, ma l'unica vera radice comune di queste due emergenze è l'insipienza dell'Europa, di una confederazione di Stati che purtroppo non è tale, che pretende di stabilire la curvatura delle banane, la lunghezza delle zucchine, eccetera, chi più ne ha più ne metta, ma non ci assiste nei momenti di vera emergenza o addirittura di calamità, come questa che sta investendo le attività economiche italiane. Attendiamo quindi il secondo provvedimento con le misure di natura sanitaria e su quello adotteremo il medesimo atteggiamento; attendiamo invece con ansia, signor Presidente, le misure di natura economica (e su quelle invece il nostro atteggiamento sarà di normale dialettica tra maggioranza e opposizione) perché su quelle evidentemente non si scherza; non si scherza neanche sulle prime, ma su quelle c'è bisogno di dare un segnale forte all'Italia, alle attività economiche e ai nostri concittadini.
2020-03-04	LN	BagnaiAlberto	Forse perché, accogliendo gli inviti della nostra sorella Europa, quella che sta difendendo la frontiera greca in questo momento, ad essere produttivi, volevamo dimostrare di essere così produttivi che con 15.000 abitanti di Codogno saremmo riusciti a infettare i 6 milioni di abitanti di Wuhan. Questo è il paradosso al quale assistiamo e questa è la situazione alla quale dobbiamo porre un rimedio.
2020-03-04	LN	CandianiStefano	O ci sarà una risposta seria - e per "seria" intendo dire non la liberatoria del «fate maggiore deficit e pagate coi vostri soldi e coi debiti delle prossime generazioni i problemi che adesso l'Italia ha», ma una risposta che tenga conto che questo non è, come già altri in passato, un problema nostro, ma di tutta l'Europa - oppure sarà l'ennesima dimostrazione che il sistema europeo è totalmente fallito.
2020-03-04	LN	CantuMariaCristina	Qualunque provvedimento nazionale è parziale e la disciplina dell'articolo 168 ben lo prevede. Ancora una volta, l'Europa è assolutamente pervasiva nel sindacare lo sforamento dello zero virgola dei bilanci. Fin qui però è stata totalmente assente, quando si è trattato di muoversi per la tutela della salute degli individui e del benessere dei suoi concittadini. Salvo che, con il palesarsi di situazioni analoghe a quella italiana, in Stati i cui Governi sanno farsi valere più di noi, non cambia radicalmente modo di agire.
2020-03-04	LN	CantuMariaCristina	Si sarebbe dato prova così di una responsabilità solidale in chiave europea, mediante una regolazione compensativa che tenesse conto delle leve a disposizione. Ma l'Europa ha dimostrato ancora una volta di non esercitare il ruolo per cui è stata costituita, vale a dire darci quella forza indispensabile a livello planetario che le singole Nazioni non possono e non riescono ad avere. Anche in tema di prevenzione di possibili epidemie, infatti, ogni decisione di contenimento dell'infezione è efficace solo se condivisa e applicata a livello europeo.
2020-03-04	LN	MontaniEnrico	L'Italia - mi sia concesso questo ultimo passaggio - sta accusando difficoltà economiche enormi, dall'industria all'agricoltura, dal turismo all'artigianato, passando per le famiglie. Quello che tutti gli italiani chiedono a gran voce è pagare meno tasse e, soprattutto, evitare rogne; la possibilità, insomma, di lavorare e guadagnare senza avere lo Stato come vorace socio occulto. Tutto ciò sarebbe una richiesta normale. Tutto ciò è normale, ovunque voi andiate in Europa e nel mondo, tranne che in Italia: un Paese che in pochi mesi di Governo avete trasformato in peggio, per raccogliere pochi spiccioli. Sotto il vostro vestito politico, cari senatori di maggioranza, c'è davvero poco.
2020-03-04	LN	PepePasquale	Però, ritengo che, a fronte della responsabilità che stiamo manifestando oggi, consentendo la conversione del decreto-legge in legge subito, dobbiamo essere anche responsabili dicendo alcuni no. E due no, cari amici, dobbiamo dirli. Perché se da un lato si cerca di tamponare con questa misura il fenomeno sanitario, dall'altro dobbiamo capire che c'è un'altra emergenza già concreta che incombe sull'Italia, cioè quella economica. E se vogliamo farvi fronte dobbiamo dire due no: no all'elemosina da parte dell'Europa e no a misure pavide da parte di questo Governo.
2020-03-04	M5S	CastielloFrancesco	La normativa varata dal Governo ha avuto assentimenti internazionali; il commissario alla salute dell'Unione europea Stella Kyriakides lo ha definito un insieme di misure veloci e risolutive. Hans Kluge, direttore dell'Organizzazione mondiale della sanità in Europa, il 26 febbraio, in relazione alle misure che il Governo ha assunto in questi ultimi giorni ha dato «piena fiducia all'Italia», che ha dovuto prendere decisioni difficili, sacrificando la prosperità economica sull'altare della tutela del diritto alla salute.
2020-03-04	M5S	PirroElisa	Concludo con un doveroso ringraziamento alle migliaia di persone impegnate quotidianamente ad affrontare l'emergenza in prima linea (personale medico, infermieri, tecnici, operatori del 118 e personale sanitario), a tutti coloro che compongono il nostro validissimo Sistema sanitario nazionale, una risorsa tra le migliori d'Europa, che tutti dobbiamo difendere e potenziare e che situazioni come questa mostrano quanto siamo fortunati ad avere.
2020-03-04	PD	BoldriniPaola	Signor Presidente, onorevoli colleghi, è inutile dirlo, stiamo vivendo indubbiamente uno dei periodi più difficili della storia di questo Paese. Certo, il coronavirus un insegnamento ce lo sta dando: la salute del pianeta è unica, e ce ne stiamo rendendo conto, come già di fatto ci aveva annunciato il c limate change : abbiamo un unico pianeta, un'unica salute e un unico clima da tenere sotto controllo. Davanti a questa emergenza sanitaria inedita, il mio primo pensiero, oltre che ai malati, va oggi alle vittime e alle loro famiglie; va all'immane sforzo degli operatori del mondo della sanità che stanno lavorando in queste settimane, dall'inizio del contagio, a ritmi serratissimi, ventiquattr'ore su ventiquattro: medici, infermieri, ricercatori, spesso con contratti precari. Eppure, rimangono assolutamente al posto di lavoro e devono fare quanto gli viene richiesto, quindi analizzare i tantissimi tamponi. Tutto questo per il bene comune. Ricordiamoci quindi che abbiamo una comunità dei sanitari che stanno tenendo insieme il Paese dal punto di vista della nostra salute. Un plauso di riconoscimento va ovviamente anche alle Forze dell'ordine impegnate a garantire gli accessi e la sorveglianza ritenutasi necessaria nelle zone rosse, alla Protezione civile e soprattutto ai cittadini delle zone colpite, che stanno vivendo con compostezza e civiltà un momento davvero difficile per il nostro Paese. Siamo di fronte a un'emergenza che è prima di tutto di tipo sanitario ma anche economico. Lo stiamo vedendo: sono in ginocchio la nostra economia e il futuro di molte persone, e sono rischio molti posti di lavoro. Bene farà il Governo nei prossimi giorni a preoccuparsi, con i decreti-legge che andremo a esaminare proprio qui al Senato, di intraprendere nuove iniziative per attività come gli ammortizzatori sociali, che possano sostenere tutte le imprese che in questo momento sono a rischio. Non dimentico il turismo, la cultura, lo spettacolo - abbiamo approvato un ordine del giorno anche per le persone che lavorano in questi comparti - la piccola e media industria, e non vado a enunciarne altri perché conosciamo già il nostro problema. Il sistema sanitario non si è fatto trovare impreparato, è vero, con i suoi mille problemi, come abbiamo sentito anche prima: problemi del personale, che è rimasto lì, pronto al suo posto, per mettere in campo tutte le energie e le competenze che ne fa uno dei migliori al mondo. Cerco di ricordarlo sempre: abbiamo un sistema sanitario che per il rapporto costi-efficacia è ancora uno dei migliori al mondo, aiutando le persone che hanno problemi senza guardare al censo, alla classe sociale di appartenenza. Devo ricordare ai nostri colleghi senatori quello che è successo in America? Quanto ha dovuto pagare quel papà per sapere se il tampone era positivo o no per la sua bimba? Abbiamo visto quanto gli è costato; non tutti possono permetterselo. Dobbiamo quindi essere orgogliosi di quello che abbiamo. Sicuramente, essendo a dura prova con l'emergenza, il nostro sistema sanitario riuscirà a dare la giusta risposta sanitaria di qualità a questa sfida. Dobbiamo riuscire a dare risposte univoche e unanime; queste devono essere, a partire da queste Aule, come ho sentito oggi. Si cerca l'unanimità: se saremo uniti come Paese riusciremo ad arginare anche lo spettro della recessione economica, che è lì, dietro l'angolo. Il Governo, nonostante alcune polemiche pretestuose e propagandistiche, è stato tempestivo quando ha capito che c'era bisogno di affrontare una situazione emergenziale inusitata e di notevole portata, in un contesto reso ancora più complicato della diffusione a livello mediatico di informazioni non sempre accurate e corrette. Questo ce lo dobbiamo dire. Stiamo assistendo su tutte le tv a talk show p er quanto riguarda il coronavirus: non tutte le informazioni sono corrette e gettano nel panico i nostri cittadini. L'unico sito che dovrebbe essere consultato è quello ufficiale, del Ministero della salute, insieme ai bollettini che la Protezione civile emana tutti i giorni; quelli dovrebbero essere il faro dell'informazione di tutti. Nessuno ha mai detto che il nostro Paese sarebbe stato indenne; ce ne siamo accorti, come dicevo prima. I cittadini italiani sono stati subito informati delle misure che il Governo ha ritenuto importanti; abbiamo avuto anche informative - ben due - dal momento in cui abbiamo riscontrato il contagio nel nostro Paese. Per questo si ringrazia il ministro Speranza e tutto lo staff e la task force della sanità che si sta occupando anche di dare informazioni. I provvedimenti varati dal Governo sono stati ad oggi molto numerosi, e lo saranno ancora perché è tutto in continuo divenire; l'emergenza richiederà impegno e duro lavoro ed è effettivamente in evoluzione. Abbiamo sentito, infatti, che ci sarà un altro decreto-legge del Presidente del Consiglio dei ministri dal punto di vista sanitario, con ulteriori restrizioni. Noi, è ovvio, paghiamo uno scotto altissimo per il nostro Paese che oggi è visto dall'estero, come abbiamo visto anche in alcuni spot, come "l'untore". In verità, però, noi siamo stati i primi, quelli più attivi rispetto agli altri, nelle attività di screening perché il nostro sistema sanitario ce lo ha potuto permettere. Quindi in questa fase occorre azzerare, come bene è stato fatto, le polemiche politiche, evitare strumentalizzazioni becere e assumere un grande senso di responsabilità, senza banalizzare le preoccupazioni e le paure dei cittadini, ma al contempo evitare di fare terrorismo psicologico e creare panico ed allarmismi. Si è fatto riferimento prima anche all'Europa. Il presidente della Commissione Von der Leyen ha chiesto di fare una task force sul tema sanitario; ben venga. Ovviamente avremo bisogno anche di una flessibilità dal punto di vista economico. Mi auguro che anche questa voce venga ascoltata dal nostro Paese. In questo momento è più che mai necessario dare una giusta dimensione ad un'emergenza che è grave, che giustamente mette angoscia e paura, ma non è sicuramente impossibile da governare. Il decreto-legge che ci apprestiamo a convertire in legge oggi, seppure è già superato dagli eventi, ci permette però di definire una cornice giuridica, unitaria e condivisa, che consenta di rendere sistemiche in questi giorni le misure urgenti e straordinarie per fronteggiare l'evolversi della situazione epidemiologica. Una cornice giuridica condivisa in una strategia che vede una filiera istituzionale, (Governo, il Ministero della salute, l'Istituto superiore di sanità, le Regioni e i Comuni) che definisce puntualmente le misure di contenimento dell'epidemia e, contestualmente, l'ambito di applicazione, favorendo un'azione corale e coordinata. È questo ciò di cui abbiamo bisogno, al fine di evitare, come abbiamo visto purtroppo in alcuni casi, iniziative dei singoli o fughe in avanti. Siamo davvero davanti a una sfida complessa per il nostro Paese, ma siamo altrettanto consapevoli di essere un grande Paese. Ce l'abbiamo fatta in tante altre cose; ricordiamo ciò che è successo tanto tempo fa - penso sempre ai terremoti che abbiamo dovuto affrontare - con un sistema sanitario pubblico e universalistico di qualità, con una popolazione in grado di resistere e affrontare difficoltà anche quelle più dure. La grande scommessa che abbiamo da vincere è proprio quella di garantire la prevenzione di massa e di circoscrivere il contagio senza creare allarme sociale, di assicurare interventi tempestivi di protezione, di curare tutti senza determinare ansie e frenesie, di informare e soprattutto informare bene - lo ripeto - con chiarezza e con puntualità. Questa emergenza, nella sua drammaticità, ha reso evidente quanto sia fondamentale affidarsi alla scienza e alla comunità scientifica, lo ha detto bene prima anche la nostra senatrice Elena Cattaneo, per assicurarsi sui giusti comportamenti da assumere nei casi di contagio. Ora è il momento di stringerci attorno alle popolazioni colpite, ma non solo, per fare in modo che il nostro Paese torni presto alla normalità. Ora è il momento di muoversi seguendo le indicazioni che ci vengono date dagli esperti; ciascuno di noi porta con sé un pezzo di responsabilità per superare le prossime settimane e per contenere il più possibile il contagio. Mi auguro che questa Assemblea esprima un senso di unitarietà e arrivi ai nostri cittadini un messaggio unitario, come quello che abbiamo espresso ieri nella nostra Commissione sanità, in modo tale che ci sia davvero una risposta concreta che ci veda uniti anche dal punto di vista politico. È questo ciò di cui la gente ha bisogno; vederci uniti in una situazione così grave. Per questi motivi, sono dell'idea che riusciremo tutti insieme a superare questo grande problema e annuncio il voto favorevole del Partito Democratico.
2020-03-04	PD	DAlfonsoLuciano	I 47 milioni di euro di personale, scritti nel bilancio del 2020, consentiranno assunzioni alle agenzie fiscali e finalmente saremo in pari rispetto al carico di lavoro e ci potremo permettere che anche i beni demaniali vengano valorizzati ed evitare quello scandalo di Chioggia, che ha compiuto 100 compleanni. Questa non è coerenza? Lo abbiamo detto il 9 luglio, parlando in Europa, lo abbiamo scritto nella Nota di aggiornamento del DEF (NADEF) e lo abbiamo scritto nel documento fondamentale di bilancio che avremmo lavorato in questa direzione, dunque c'è coerenza. Su questo fronte non servono minimalismo e atteggiamenti filiformi, ma il riconoscimento che siamo davanti a coerenza di condotta. Per questo, a nome e incaricato dal Gruppo, dichiaro il voto favorevole, sapendo che si tratta di una operazione di valore e che è l'inizio di un cantiere e di un'attività, che dovrà riguardare il complesso del nostro ordinamento, in maniera tale che l'articolo 53 della Carta costituzionale non sia solo letto, ma nutra di sé la condotta delle classi dirigenti, secondo i criteri di proporzionalità e progressività e anche con un dato di verità: chi di più ha, più deve dare. Su questo fronte, voteremo sì.
2020-03-11	FdI	UrsoAdolfo	Signor Presidente, signor Ministro, cari colleghi, partirei dall'ultima considerazione del senatore Renzi e non a caso, laddove ha fatto riferimento agli anziani e ai valori della persona, degli individui che stanno a fondamento della nostra civiltà. Credo che a quello che il Ministro prima ha detto e che condividiamo, ossia che nessuno deve perdere il proprio posto di lavoro, vada aggiunto, anzi, premesso, che a nessun italiano dev'essere rifiutata la migliore assistenza sanitaria. Questa è la nostra prima sfida, che dobbiamo affrontare insieme. Che il momento sia importante, addirittura eccezionale e straordinario, qualcheduno l'ha detto prima e che la sfida sia la più grave che l'Italia repubblicana debba affrontare lo dice l'immagine di quest'Aula nella quale in pochi per scelta rappresentiamo tutti; lo dice quella della la città di Roma, oggi particolarmente deserta; lo dice il fatto che per la prima volta in questa legislatura - e verosimilmente da tanti anni a questa parte - ci esprimeremo con convinzione tutti insieme in modo favorevole a questo provvedimento, che il Governo ha, direi finalmente, modificato. Prendiamo atto del fatto che finalmente sono state accolte le nostre indicazioni: il provvedimento che oggi decidiamo di approvare, con una risoluzione che consente al Governo di andare in deficit per una cifra pari a 20 miliardi di euro e di porne in campo almeno 25 per fronteggiare questa prima fase dell'emergenza, credo costituisca un salto di qualità anche nell'atteggiamento del Governo, che sino a ieri aveva ascoltato e ricevuto le opposizioni, ma non sembrava recepirne le indicazioni. Oggi invece l'ha fatto: gliene diamo atto con responsabilità e per questo voteremo insieme la stessa risoluzione. Oggi l'Italia finalmente è unita. È unita nel fronteggiare l'emergenza sanitaria e quella economica e, a tal proposito, attendiamo che quanto annunciato dal Ministro dell'economia in Aula sia poi concretizzato nei provvedimenti e ci auguriamo che finisca questo incalzare di provvedimenti giorno per giorno: siamo già a cinque decreti; ma credo che, per quanto riguarda i provvedimenti amministrativi, ne siano stati realizzati uno e anche più ogni giorno. È necessario fare chiarezza, per cui chiediamo che i provvedimenti siano accorpati e ci si possa confrontare, nei prossimi giorni, con un unico provvedimento che recepisca quanto detto da noi e da voi e le considerazioni fatte in quest'Aula, per dare davvero il segno al Paese di chiarezza e unità, tanto più necessarie. Ma non basta. A nostro avviso, occorre che questa unità del Paese la si manifesti in maniera chiara anche in sede europea, perché temiamo che l'Europa non abbia ancora ben capito, come purtroppo si evidenzia dai provvedimenti, anche restrittivi, presi da alcune Nazioni europee, che appaiono addirittura ostili nei confronti dell'Italia; lo stesso si evidenzia dal fatto che l'ordinaria amministrazione europea prosegua, come se non fossimo in una fase straordinaria. L'Europa deve capire e il Governo insieme al Parlamento, ossia l'Italia unita, deve farle capire che c'è bisogno di un salto di qualità e di una rivoluzione nel paradigma europeo, a cominciare dalle trattative ancora in corso sulla riforma del MES e dell'unione bancaria e sul piano pluriennale di bilancio. L'Unione europea - se vogliamo farci capire e se essa vuole capire cos'ha di fronte - deve sospendere provvedimenti che sono chiaramente inadeguati rispetto a quanto sta accadendo in queste ore in Europa, come dimostrano anche le borse europee e prendere il tempo per riformare dalle fondamenta la concezione della nostra Europa, che deve diventare davvero una Europa solidale e che punti e scommetta sugli investimenti e quindi sullo sviluppo. Noi chiediamo che lo stesso salto di qualità che il Governo ha fatto oggi, cambiando la sua proposta al Parlamento e recependo l'indicazione delle opposizioni, lo faccia nel suo comportamento in Europa, con grande chiarezza. Siamo convinti che sarà ascoltato dall'Europa, perché può accadere - molti lo prevedevano anche in quest'Aula - che quello che oggi sta patendo il nostro Paese a breve sarà un problema anche di altri Paesi europei. La seconda cosa che chiediamo è di nominare un commissario straordinario con poteri di ordinanza, come fu fatto anche in vicende meno drammatiche, ancorché sempre gravi, del nostro Paese. E questo senza avere alcun retropensiero (e ci auguriamo che non lo abbia il Governo). Non chiediamo un commissario straordinario perché evochiamo un commissariamento del Governo: non è questo il momento. Chiediamo un commissario straordinario per poter meglio esplicare e sino in fondo ciò che è necessario, con chiarezza di intenti e di comunicazione al Paese, in un momento così difficile, direi drammatico. Noi pensiamo che questo ulteriore passo possa aiutarci a prendere insieme le misure necessarie per fronteggiare la grave crisi. Lo dico con convinzione: non dobbiamo, non dovete inseguire il virus, ma dobbiamo insieme contrastarlo nelle fondamenta, quindi anche prendere in considerazione l'altra nostra proposta di chiudere per qualche giorno le attività produttive in questo Paese, salvo quelle necessarie, per poter meglio, poi, reagire alla crisi, tutti insieme, piuttosto che farlo di area in area, di settore in settore, come se inseguissimo il problema invece di contrastarlo sino in fondo. Queste ulteriori misure che vi chiediamo, ovviamente nei provvedimenti che dovranno essere emanati nelle prossime ore, ci possono e ci devono portare a quel clima unitario che tutti in quest'Assemblea reclamano e che io credo, con convinzione, reclamino soprattutto coloro che sono in prima fila nel combattere questa crisi: i medici, i ricercatori e certamente anche gli operatori della sicurezza. Noi dobbiamo essere con loro e far sentire che un intero Paese è loro solidale. In conclusione, vi sono anche gli aspetti, se vogliamo, positivi o comunque le opportunità che ne possono derivare. Noi stessi avevamo detto già nei primi interventi in quest'Aula che finalmente il Paese si riconcilia con la scienza, dopo qualche decennio: finalmente tutti saremo consapevoli che occorre vaccinarsi. Lo scorso anno appena il 40 per cento degli italiani si è vaccinato contro l'influenza. Io mi auguro che dal prossimo anno ci vaccineremo tutti, per diventare un gregge, cioè un popolo. La seconda conseguenza positiva è che finalmente tutti chiedono più Stato. C'è la rivalutazione dello Stato, cioè della Nazione, in questo Paese. Lo Stato che possa tutelare gli italiani; lo Stato che possa rappresentare gli italiani; lo Stato e quindi la Nazione in cui tutti gli italiani si riconoscono. È necessario, e concludo, di fare il terzo passo e di chiedere lo stesso a tutta l'Europa. Noi ci siamo, siamo tornati ad essere una Nazione; è necessario che anche l'Europa ci sia e che si concepisca come Nazione. Nelle prossime ore sapremo se questo appello sarà raccolto e su questo misureremo, noi, il Governo dell'Europa.
2020-03-11	LN	BagnaiAlberto	Aggiungiamo una parolina in più. Abbiamo poco tempo, ma sono due cose diverse: un conto sono le nostre radici culturali, il senso del nostro vivere insieme (che forse stiamo scoprendo grazie a questo shock ), un conto è un progetto che è condannato al fallimento, anche perché ci fa perdere tempo. Noi oggi abbiamo perso un pomeriggio, seppure con l'amabile compagnia del sottosegretario Misiani, cui va il mio saluto, e quella di altri colleghi selezionati di quest'Aula, per compiere un rito fondamentalmente inutile che ci viene chiesto da delle regole che promanano da questo progetto politico. In relazione a quello che stiamo facendo è stato detto che non stiamo chiedendo all'Europa, e infatti non dovremmo proprio chiedere niente ma decidere da noi ciò che ci serve e farlo. Si è detto anche che lo stiamo chiedendo ai nostri figli e qui io sinceramente trasecolo. Se stiamo parlando di debito, diciamocelo una volta per tutti: il debito sono soldi che chiediamo ai mercati, che ce li danno se lo ritengono opportuno. Bisognerebbe intanto capire perché abbiamo fatto la scelta di affidare il finanziamento di uno Stato sovrano alla volontà dei mercati, che sono entità che falliscono. Non si capisce quindi perché dobbiamo riconoscere questo stato di superiorem non recognoscens rispetto a un corpo legislativo che è significativo di una comunità nazionale. Questo non lo si capisce perché, se i mercati fossero infallibili, lo accetterei, ma i fallimenti dei mercati sono sotto gli occhi di tutti, non solo di chi, come me, ha insegnato questa materia per venticinque anni. Poi questa storia delle generazioni future deve terminare anche per un mero fatto culturale. Non posso accettare che in quest'Aula continuiamo a esprimerci come certi simpatici giornalisti di avanspettacolo. Il tema delle generazioni future non esiste se non nella misura in cui lasciamo a chi ci segue una pesante eredità di povertà, di smantellamento dello Stato sociale e di precarietà. Questo è ciò che ci deve preoccupare rispetto alle generazioni future. Questa è la nostra responsabilità cioè il fatto di non esserci adoperati a sufficienza per garantire una crescita ordinata dell'economia del Paese. Questo era ciò che volevo dirvi e ci tenevo perché adesso voteremo la risoluzione di maggioranza per senso di responsabilità. Credo fosse mio dovere darvi gli strumenti per apprezzare quale sia per noi il peso di questa responsabilità e quanto è lungo il percorso che abbiamo dovuto compiere per venire incontro al Governo in questo momento così difficile per il nostro Paese.
2020-03-11	LN	BagnaiAlberto	Vi posso allora dire una cosa per l'ennesima volta? Sarò stucchevole, ma a me offende e infastidisce sentir parlare di «Europa»: chiamiamola «Unione europea».
2020-03-11	M5S	PerilliGianluca	Signor Presidente, colleghi, mai come in questo momento sento la necessità di usare parole semplici, che possibilmente vadano dirette al cuore delle persone che in questo momento stanno vivendo ore di preoccupazione e di ansia. È un vero e proprio Paese che sta guardando a noi cercando delle soluzioni e delle direzioni, e noi dobbiamo dare un segnale chiaro. Mi è stato inviato un messaggio (penso che anche voi ne abbiate ricevuti molti in questo periodo) da un cittadino che diceva: «Dobbiamo avere forza, dovete avere forza e soprattutto la dovete trasmettere». Nella seconda parte del messaggio diceva anche: «Dovete essere all'altezza della situazione». Io ho riflettuto molto su queste due parole, perché la forza è un concetto che si può applicare solo in alcuni casi, mentre in altri è semplice gestione degli eventi. In questo caso, signor Presidente, come è stato ricordato poc'anzi, mi sembra che la forza si possa applicare a tutte quelle persone che, in questo momento, dal personale medico, alle autorità, a tutte le Forze dell'ordine, stanno cercando di combattere l'epidemia. Si contano, come è stato già ricordato, numerose vittime. In questo frangente vorrei anche spendere una parola su questo tema. Ho letto un'intervista della figlia della prima vittima di coronavirus, Adriano Trevisan, la quale ha detto, con grande commozione, che quello non era un nome e un cognome su un giornale, non era la prima vittima: era suo padre, il nonno dei suoi figli ed era un nonno premuroso. Purtroppo, in una situazione di questo genere bisogna mantenere saldi tantissimi punti di vista, anche quando non è facile, anche quando scatta l'imprevedibilità. Dicevo, però, che la forza è anche quella del Governo, innanzitutto con un'azione di trasparenza iniziale, che qualcuno ha anche criticato. Si è criticato il fatto di aver detto qual era la situazione, di aver provveduto immediatamente, di aver detto il numero dei casi, di aver approntato una task force molto numerosa, di aver coinvolto la Protezione civile e aver creato un comitato scientifico. Io sono andato a rivedere i vari provvedimenti, i vari decreti-legge, i decreti ministeriali, le conferenze stampa, la comunicazione, che in questo caso è importantissima. È una grandissima mole di azioni che sono state messe in campo per proteggere, innanzitutto, la salute dei cittadini e delle persone, con provvedimenti anche tempestivi sulla base dei principi di proporzione e di adeguatezza, come il Presidente del Consiglio ha ricordato varie volte. Ebbene, vi ho intravveduto anche tanti articoli della nostra Costituzione. Signor Presidente, stento a non vedere l'applicazione dei principi veramente fondanti del nostro Paese, quali la tutela della salute pubblica, il principio solidaristico, il fatto di bilanciare i vari interessi in campo in condizioni non semplici dove non è dato spazio di interpretazione ai giuristi. Essere all'altezza della situazione, per riprendere l'altro invito che è stato rivolto da chi ha fiducia nei suoi rappresentanti, significa dire le cose come stanno, anche chiaramente, con linguaggio non criptico - come spesso accade alla politica - ma diretto e vedere qual è la direzione che si deve seguire. Significa avere il coraggio di ritornare magari su decisioni preesistenti. Ad esempio non è un fatto disconosciuto che il Governo avesse inizialmente previsto uno stanziamento di 7 miliardi di euro e che si sia arrivati, in un dialogo costante fondato sull'ascolto, a prevedere risorse per ben 25 miliardi di euro. Che cosa significa tutto ciò, tradotto per chi non conosce le dinamiche politiche ed economiche? Significa che, in questo momento, abbiamo bisogno di più soldi e, quindi, lo scostamento dagli obiettivi di deficit già programmati è necessario. Se lo dovessi tradurre in una immagine ancora più semplice potrei dire che in una famiglia, se i figli sono malati, il padre cerca di fare debito per salvarli. Questo è un aspetto che prescinde, secondo me, ma non esclude - è la seconda parte del discorso che vorrei fare - la riflessione più in generale sull'Europa, sui meccanismi e sul modello economico-contabile europeo. Adesso però sono in campo azioni sulle quali noi dobbiamo essere chiari e diretti: le persone vogliono sapere da noi, con parole semplici, quello che sta accadendo e quello che noi faremo. Già abbiamo preso, bisogna darne atto, delle misure per combattere il coronavirus e la sua diffusione, dal punto di vista sanitario ma anche economico. Tempestiva è stata la sospensione delle tasse e dei mutui (e sarà importante tutta la sua programmazione), il potenziamento degli ospedali, l'acquisto dei nuovi apparecchi per la ventilazione assistita e per le terapie intensive. Signor Presidente, spesso quando si è qui dentro, presi come siamo nel merito dei provvedimenti, non si riesce sempre a vederne gli effetti, ma ne viene fuori un Paese forte, un Paese che riprende quei principi che dicevo poc'anzi, quell'appello all'unità e quella richiesta di quel particolare cittadino. Evidentemente, dinanzi a eventi del genere, servono risposte e volumi importanti. Questo dato è stato più volte ripreso, mi sembra anche dalla senatrice De Petris, ma anche nel discorso del senatore Bagnai. Ovviamente, nessuno mette in dubbio che queste sono delle formule, che ciò che stiamo chiedendo adesso nella risoluzione sono cinque righe necessarie per sbloccare e disporre di queste ulteriori risorse. Ma questo è lo stato attuale. Dobbiamo fare tutto ciò che dobbiamo fare con rapidità. Dobbiamo accelerare ogni dibattito e ogni discorso, anche in seno all'Europa, rispetto al fatto che tante cose, su cui oggi c'è una riflessione, non vanno più. Penso, ad esempio, come già è stato detto, al Patto di stabilità e di crescita, su cui in sede europea si è comunque sviluppato un ampio dibattito con riferimento al suo effetto di abbattere la crescita, andando quindi nel senso opposto a quanto desiderato. Ci sono poi i discorsi relativi agli eurobond, mai così necessari come in questo momento, e alla condivisione del debito, anch'essa per rilanciare la crescita. Ho apprezzato molto le parole del rappresentante del Governo e spero vivamente che il meccanismo europeo di stabilità (MES) non sia in cima all'agenda del prossimo Consiglio europeo - ci sono state parole rassicuranti, in questo senso - perché sarebbe assolutamente fuori contesto e fuori dal sentire comune e direi di tutti quanti noi: sarebbe un'assurdità. È importante anche rivedere il discorso degli aiuti di Stato, troppo facilmente interpretati come una "clava", soprattutto nei confronti dell'Italia. Ricordo, tra l'altro, l'apertura negli obiettivi programmatici della stessa presidente della Commissione europea, Ursula von der Leyen, nel luglio del 2019: c'è una famosa lettera, inviata a tutti i partiti, sulla necessità di una maggiore flessibilità. Bene, adesso queste parole devono diventare fatti, non perché ci troviamo dinanzi ad una situazione così drammatica ed emergenziale, ma perché immediatamente si deve costituire un'impalcatura diversa e, come dicevo, un modello economico-contabile, che non consenta più la distinzione - su questo il senatore Bagnai ha ragione - tra Europa e Unione europea. Se siamo d'accordo sul fatto che bisogna concorrere in ambito europeo, rispetto a temi come il lavoro, la crescita e l'occupazione, non si potranno più adottare questi due distinti metri di giudizio e queste due diverse idee, ma si dovrà trovare un'unica soluzione. Questa è la fotografia attuale. Mi spiace che non sia stato citato anche il tentativo di arrivare ad una sottoscrizione comune della proposta di risoluzione, ma avremo un voto comune unitario e questo è molto importante. Vorrei però mandare un messaggio da qui, cari colleghi, nel momento in cui, tra l'altro, l'immagine di quest'Aula è anche esemplificativa. In questo momento dobbiamo dedicarci unitamente a licenziare le misure che sentiamo fondamentali per il Paese e per le sue aspettative, senza rinunciare alle proprie idee e ovviamente ai propri apporti nel dibattito politico. Le contrapposizioni politiche, anche forti, e i litigi sono però assolutamente fuori contesto, non vengono neanche capiti ed è giusto così: il popolo italiano ha detto chiaramente che per i prossimi mesi vuole solo misure che vadano nella direzione degli aiuti e della soluzione di un problema che in questo momento è più grande di tanti altri dibattiti che purtroppo si sono formati a latere. Annuncio pertanto il voto favorevole del Gruppo MoVimento 5 Stelle.
2020-03-11	PD	MarcucciAndrea	Signor Presidente, autorevoli colleghi, autorevoli rappresentanti del Governo, appare retorica, ma non possiamo non farlo: i ringraziamenti e l'incoraggiamento sono dovuti, da parte di tutti noi, al personale medico, al personale infermieristico, al personale sanitario, alle Forze dell'ordine, ai volontari e a tutti quelli che oggi sono impegnati in questa emergenza. Ringraziamento e gratitudine senza dubbio, ma anche impegno e supporto. Il sacrificio di chi oggi sta lavorando al 110 per cento delle proprie possibilità e capacità merita la formalità di un ringraziamento a nome del Paese intero. Oggi è il momento della responsabilità individuale, di ogni italiano, responsabilità alla quale stiamo facendo appello con grande forza. Ognuno di noi deve sapere che con il proprio comportamento individuale e le proprie azioni quotidiane determina il futuro del Paese e i tempi della soluzione di questa emergenza nazionale. Ognuno di noi deve avere coscienza di questo e deve sapere, nel momento in cui decide una sua azione o l'azione di un suo familiare, che quello che sta facendo è qualcosa che va al di là di una scelta individuale. È in gioco il bene della comunità nazionale. Responsabilità collettiva, non sono individuale, senso dello Stato e valore della comunità nazionale: è quello che sta facendo il Governo, è quello che sta facendo il Parlamento ed è quello che stanno facendo tutte le forze politiche, dimostrando maturità, serietà e responsabilità. Finalmente siamo giunti a una votazione importante, quella che permetterà un'azione incisiva e mi auguro definitiva per debellare questa sciagura sanitaria, ma anche quell'azione incisiva e decisiva per far rinascere il nostro Paese e per salvaguardare il nostro tessuto economico. Oggi non c'è Marcucci, non c'è Perilli, non c'è la senatrice De Petris, non c'è il senatore Romeo o Salvini, non c'è il senatore Renzi; ci siamo tutti noi che insieme abbiamo deciso di votare un documento ambizioso, responsabile e coraggioso che il Governo ci presenta e lo facciamo con una risoluzione che abbiamo firmato noi di maggioranza, ma che tutti i partiti rappresentati in quest'Assemblea hanno deciso di supportare. Il Governo è stato coraggioso e ha avuto un confronto forte, deciso, attento, puntuale e determinato nei confronti dell'Europa e sta facendo semplicemente quello che deve fare e che auspicavamo: intervenire sui temi che il Ministro ci ha illustrato, quindi ovviamente nell'ambito emergenziale sanitario, per rafforzarlo in termini di macchinari necessari, di presidi, di presenza, di assunzioni e di politiche di prevenzione e farlo subito con l'energia e le disponibilità economiche e finanziarie necessarie. Non posso quindi esimermi da un abbraccio affettuoso, da parte di tutti noi, ai familiari delle tante, troppe, centinaia di persone, che sono decedute in questa sciagura e non è importante la loro età. Ogni persona ha una storia, ha una vita, una famiglia e delle relazioni. Noi di questo dobbiamo tenere conto, nel momento in cui ascoltiamo, ormai troppo freddamente, i numeri che ci vengono comunicati alle ore 18 di ogni giornata. È un momento dal quale però bisogna ripartire e bisogna farlo grazie al provvedimento che stiamo approvando oggi. Il Governo deve avere a cuore il superamento dell'emergenza e sarebbe sbagliato affrettare interventi economici, perché la priorità è superare questo stato delle cose in Italia, in Europa e nel mondo. Io mi auguro che gli altri Paesi europei e gli altri Paesi del mondo sappiano forse imparare dai nostri errori, ma soprattutto imparare dal nostro agire. Siamo stati tempestivi, abbiamo deciso di prendere provvedimenti, il Governo lo ha fatto e noi lo abbiamo supportato; c'è stata una dialettica e abbiamo faticato noi stessi a capire la dimensione dell'evento che ci stava colpendo. Oggi siamo sicuramente giunti sulla strada giusta di un intervento radicale, seguendo le indicazioni e il supporto del comitato tecnico-scientifico che sta a fianco del Governo e della Protezione civile. Mi auguro che gli altri Paesi possano apprezzare, imparare e velocizzare la loro azione anche in base alla nostra esperienza e alle nostre decisioni. Dopodiché, è inevitabile: ognuno di noi, ogni italiano ha la necessità, l'obbligo di guardare al futuro, di se stesso, della propria famiglia, del proprio lavoro, dei propri figli. Per farlo deve avere la tranquillità, e, signori rappresentanti del Governo, su questo a voi l'onere di darla; di dare il senso compiuto delle cose: che il futuro ci sarà e sarà un futuro di rinascita; che il Governo supporta il Paese, le attività economiche; che i posti di lavoro non si perderanno; che l'infrastruttura economica (turismo, artigianato, commercio, agricoltura, servizi, industria) deve essere salvaguardata perché tra poche settimane - ce lo auguriamo - il sistema, aggiornandosi, investendo su se stesso, dovrà fare una scommessa per il futuro. Dobbiamo essere tempestivi. Chi oggi ha difficoltà perché ha impegni, mutui, scadenze, dipendenti da pagare, deve sapere che il Governo e lo Stato gli sono vicini; deve avere non solo la percezione, ma la certezza. Mi auguro, quindi, che presto venga varato un provvedimento che valuti tutti gli interventi necessari per raggiungere questo obiettivo: dare certezza al futuro di questo Paese, compresi aiuti alle famiglie, aiuti individuali, sostegno alle fasce più deboli. Bisogna tenere in piedi il tessuto economico, dare garanzia di prospettiva in tutti i modi possibili, ma anche dare supporto ai consumi interni che presto dovranno rilanciare il nostro sistema economico. Autorevoli rappresentanti del Governo, il Parlamento vi è vicino, vi supporta in maniera unitaria; è disponibile a condividere con il Governo e svolgere la funzione di cinghia di congiunzione tra il Paese, i territori e il Governo centrale, però bisogna rafforzare questo tipo di indirizzo; non bisogna fermarsi. Oggi abbiamo fatto un passo enorme. Personalmente mi auguro sia sufficiente. Qualora non lo fosse, bisogna essere tempestivi e mettere in campo eventualmente nuovi interventi, come tutte le forze politiche hanno chiesto. Ringraziamo il presidente Conte, ringraziamo il ministro Gualtieri, che molto ha fatto e si è speso. È anche grazie alla sua credibilità se oggi abbiamo un provvedimento così importante. Oggi è il momento dell'unità, è il momento di credere nel futuro. È il momento di credere nel nostro Paese. Viva l'Italia!
2020-03-26	FI	BerniniAnnaMaria	Signor Presidente, intervengo solo per motivare il senso del nostro voto sul calendario. La settimana scorsa abbiamo chiesto - come ha ricordato anche il collega Romeo - la presenza del presidente Conte in Parlamento, perché tale presenza non è un evento casuale che egli ci concede munificamente. È qui che il Governo deve manifestare il senso della sua azione. È qui che si esercitano il controllo e il miglioramento del Parlamento sugli atti del Governo e soprattutto è qui che si capisce se gli atti del Governo hanno un fondamento economico e finanziario. La settimana scorsa tutte le opposizioni - i colleghi Capigruppo e lei, Presidente, ne siete testimoni - hanno chiesto: posto che il Governo già ci dice che non ci sono soldi sul decreto che noi andremo ad approvare l'8 aprile; posto che noi riteniamo assolutamente indispensabile che il Governo, per farci capire che sta lavorando seriamente, la prossima settimana faccia uno scostamento di altri 50 miliardi per fare in modo che le famiglie, i lavoratori e le imprese abbiano quello che sta promettendo e che noi vogliamo abbiano; posto che sarà necessario mettere altri 25 miliardi su questa crisi, perché purtroppo essa non finirà ad aprile - noi lo sappiamo, gli italiani lo sanno, e li dobbiamo rassicurare e mettere in sicurezza - posto tutto ciò, siamo tutti ugualmente consapevoli che non ci salviamo da soli, non ci salviamo solo con i soldi italiani e i nostri soldi che abbiamo messo in Europa devono essere finalmente messi a frutto. Tutti i soci del club europeo stanno ugualmente in difficoltà, purtroppo - e lo dico con grande dispiacere - a partire dalla Spagna, dalla Germania e dal Regno Unito. E per chi rimarrà ancora nel club europeo, i Paesi europei o si salvano insieme o l'Europa perderà non solamente di consenso, ma anche e soprattutto di ruolo. Tutto ciò premesso, noi sappiamo che esiste uno strumentario che va dalla Banca centrale europea, che sembra andare nella giusta direzione dopo qualche tentennamento costatoci qualche miliardo di euro e qualche piccola gaffe della presidente Lagarde, costataci qualche miliardo di euro. Grazie a Dio, abbiamo rimediato. Posto che esiste la Banca europea degli investimenti che può fare da leva e moltiplicatore dell'acquisto dei titoli del debito sovrano e delle garanzie che dobbiamo dare alle nostre imprese perché garantiscano il lavoro e si realizzi la profezia di Gualtieri, secondo cui nessuno deve perdere il lavoro per colpa del coronavirus; posto che esiste il famoso MES - il fondo salva Stati, il salvadanaio degli Stati membri dell'Unione europea in cui tutti noi abbiamo messo danaro - e che tutti avremo bisogno pro-quota di una porzione dei soldi messi: rispetto a tutto questo strumentario europeo e alla necessità di fondi in Italia, ci dica il Presidente del Consiglio che cosa ha intenzione di fare.
2020-03-26	FdI	RautiIsabella	Siamo precipitati troppo velocemente dal mantra minimalista del «è solo un'influenza» oppure - cito testualmente - «la possibilità di diffusione del virus in Italia è assai remota» alla situazione tragica che viviamo, passando attraverso - dobbiamo ricordarlo - quel refrain antipatico secondo cui chiedere la quarantena obbligatoria per chiunque tornasse dalla Cina, indipendentemente dalla sua nazionalità, fosse inutile allarmismo e addirittura razzismo discriminatorio. Qualcosa non ha funzionato anche nella comunicazione dei quattro decreti emanati in pochi giorni: si è creata tanta confusione. Da quell'annuncio pasticciato - eravamo qui in Aula - sulla chiusura delle scuole il giorno dopo - «sì», «no», «forse ma anche sì» - alle dirette del sabato sera. Ricordo l'anticipazione di sabato 7 marzo sulle misure urgenti di contenimento in Lombardia e in molte altre province che hanno scatenato esodi notturni e assalti a treni dal Nord al Sud con gli effetti di contagio che ne sono seguiti. Ricordo sabato scorso, 21 marzo, con la diretta RAI e Facebook a lungo attesa che recava l'annuncio di provvedimenti non ancora scritti che sarebbero entrati in vigore lunedì 23, mentre diventavano effettive su parte del territorio nazionale le ordinanze regionali più restrittive e si creava quindi ulteriore caos e confusione nella difformità di regole. È buona norma - lo si sa - scrivere i provvedimenti prima di annunciarli e condividerli prima di adottarli, coinvolgendo il Parlamento, anche per evitare - mi permetta - di dare l'impressione di una partita giocata da solo o di una comunicazione autoreferenziale, distante dalla realtà minuta e quotidiana della vita delle persone. Oggi le vite degli altri sono le nostre e lei, signor Presidente del Consiglio, che può entrare nelle case di tutti gli italiani, dica grazie a tutti, per quello che stanno e stiamo facendo. Non parli solo delle necessarie misure restrittive, ma, rivolgendosi a tutti, spieghi a ognuno (a chi ha abbassato la serranda, a chi ha perso il lavoro, a chi non va più a scuola o all'università, a chi ha un disabile in casa, a chi è anziano ed è solo, a coloro per cui stare a casa significa non guadagnare e non sapere come fare la spesa) e dica: «Per te, per te e per te lo Stato ha previsto questo». E gli dica «quanto» e ci dica «quando», anche in termini di liquidità, che è la cosa più urgente. Mi riferisco, come ricordava anche il collega Renzi, alla liquidità per le piccole e medie imprese, per le famiglie e per chi deve mettere in cassa integrazione, senza lasciare in questo troppa discrezionalità alle banche. Occorre allora rivolgersi ad ognuno e a ciascuno, perché ognuno sta facendo la sua parte. È anche per ridurre queste distanze che abbiamo insistito per un confronto parlamentare e, di più, per un coinvolgimento serio del Parlamento, arrivando a proporre, come ha fatto il presidente Giorgia Meloni, una cabina di regia parlamentare: il palazzo con le porte aperte, come luogo nel quale lavorare quotidianamente, tutti insieme, proprio perché ognuno deve fare la sua parte e stare al suo posto. Abbiamo chiesto a tutti di fare la propria parte e di stare al proprio posto, anche a chi resta a casa, a chi è costretto a lavorare per assicurare i beni essenziali, a chi si sacrifica oltre se stesso, in corsia o in sala operatoria, a chi ci fa lo scontrino alla cassa del supermercato, a chi guida un camion per portare prodotti alimentari, alle nostre Forze dell'ordine e alle nostre Forze armate, che sono in prima linea. Lo abbiamo chiesto a tutti ed è per questo che dobbiamo essere qui, al nostro posto. Abbiamo il dovere di fare la nostra parte, vogliamo avere il diritto di combattere questa battaglia comune. E vogliamo anche, signor Presidente, non solo essere sentiti, ma anche essere ascoltati e veder accolte le nostre proposte. Non ci avete ascoltato quando abbiamo proposto in anticipo la serrata totale per quindici giorni, la nomina di un commissario straordinario con poteri ordinamentali, quando abbiamo detto subito di prevedere almeno 30 miliardi di euro per le prime misure necessarie e ancora si parlava di 3,6, poi di 7,5 e poi di 25 miliardi di euro del decreto cura Italia, che sappiamo essere un pannicello caldo, perché per la cura servirà davvero molto di più. Ascoltateci per fare rinascere questo Paese, che rialzerà la testa come solo gli italiani sanno fare. Lavoriamo insieme per uscire dall'emergenza sanitaria e da quella economica, insieme per scongiurare ed evitare la desertificazione del sistema produttivo, per impedire l'attacco speculativo alle aziende italiane, per impedire l'assalto predatorio. Signor Presidente del Consiglio, formulo una richiesta di cuore: difendete l'Italia in Europa, difendete l'Italia da questo tipo di Europa, assente quando serve e che si sta dimostrando solamente egoista, matrigna e vessatoria. Difendete l'Italia dai ricatti della Banca centrale europea, liberate l'Italia dalla burocrazia e dal dedalo fiscale, dateci la libertà e la passione dell'impresa, che è tutta italiana. Difendete l'Italia dalla dittatura economica del MES e da quella Troika strozzina, difendete l'Italia, difendete la nostra sovranità nazionale e l'interesse nazionale. Fratelli d'Italia c'è, nella battaglia comune di oggi, e c'è, lo sottolineo (come viene percepita nella letteratura scientifica e psicologica), nella resilienza di domani. La resilienza, cari colleghi, comprende e supera la rinascita; è la resilienza dell'Italia dopo che la globalizzazione ha dimostrato tutta la sua fragilità. Resilienza, perché servirà dopo un cambio di passo. In questa resilienza, in questa visione Fratelli d'Italia c'è oggi e ci sarà domani, perché il nostro non è solo il nome di un partito, non è solo un'etichetta, il nostro è un modo di sentire, è un modo di essere, è una visione della Nazione e della politica intesa in termini di servizio. Noi siamo i figli e siamo i fratelli d'Italia e per questo e per l'orgoglio tricolore ci saremo sempre.
2020-03-26	FdI	RautiIsabella	Signor Presidente, in questi giorni, a riprova del senso di responsabilità e di collaborazione che le opposizioni hanno dimostrato in ogni circostanza e occasione, abbiamo partecipato a interminabili riunioni e Conferenze dei Capigruppo, talune anche precedute da incontri informali, proprio per cercare di risolvere alcuni nodi che vanno dalle modalità di voto in Aula fino alla questione degli emendamenti e alle questioni più politiche. Fratelli d'Italia, nella Conferenza dei Capigruppo svoltasi ieri, ha aderito e sostenuto la proposta elaborata dalle opposizioni di chiedere al presidente Conte di svolgere delle comunicazioni in Aula (non un'informativa) che avessero per oggetto il MES (il fondo salva Stati), le misure economiche contenute nei successivi provvedimenti - quelli che andremo poi a discutere ad aprile - e le risorse economiche che si pensa di stanziare. Qualche ora dopo il presidente Conte in Aula alla Camera ha indicato una cifra ma, mentre discutevamo, questo non era ancora successo. In ogni caso, c'è bisogno anche di sapere quale impegno economico si intende mettere in questa operazione, che richiederà molto tempo, e quali sono le nostre interlocuzioni con l'Europa. Dopo le dichiarazioni di ieri della cancelliera Merkel sul MES e dopo la presa di posizione dell'Olanda il giorno prima, noi riteniamo questo un nodo fondamentale e non marginale di ogni approccio e discussione politica, oltre che economica, su tutta l'immensa faccenda che riguarda l'Italia e l'Europa. Non intendo fare qui un secondo intervento, ma credo sia importante sottolineare la nostra richiesta di comunicazioni del presidente Conte, che - vorrei essere chiara - non coincidono con quell'appuntamento che Presidente del Consiglio ha fissato ogni quindici giorni con le Camere - cosa che naturalmente salutiamo con soddisfazione - che non è la stessa cosa. Ed è per questo che ieri abbiamo definito e insistito su questa proposta. Voglio anche dire, rispetto all'atteggiamento di Fratelli d'Italia in termini di discussione in Commissione, che il Governo deve anche comprendere che, al di là del fatto che si cerchi un punto di incontro, abbiamo incardinato in quella sede un provvedimento che non lascia spazio ad alcuna manovra economica. Quindi, tutti gli emendamenti non troveranno spazio, a meno che non sostituiscano altri. Anche qui, la richiesta che noi abbiamo fatto è di un impegno da parte del Governo - un impegno che sia però ufficiale - a trasformare alcune delle proposte emendative in ordini del giorno che impegnino il Governo e possano diventare misure da inserire nei provvedimenti successivi. Ci tengo anche a dire che da parte nostra non c'è mai stato, né mai ci sarà, un atteggiamento ostruzionistico, che sarebbe in questo momento di killeraggio, che non ci appartiene e non appartiene all'amore che abbiamo nei confronti della Nazione. È questione non di ostruzionismo, ma di dare risposte ai territori e alle tantissime richieste che ci sono pervenute - come sono pervenute immagino a tutti - per colmare un decreto che - ci si deve dire - è una prima misura, un primo passo. Noi attendiamo anche di sapere cosa è previsto per il dopo e, soprattutto, dopo il primo passo emergenziale, qual è la visione, la prospettiva, il progetto verso il quale stiamo andando per la rinascita dell'Italia.
2020-03-26	LN	RomeoMassimiliano	Signor Presidente, come Gruppo Lega, in condivisione con i Gruppi Forza Italia e Fratelli d'Italia, abbiamo una proposta alternativa per il calendario, e non certo perché - come ha sostenuto qualcuno - avremmo voglia di parlare non solo dell'emergenza, ma anche di altre questioni, ma in quanto ricordiamo che, oltre all'emergenza sanitaria, esiste anche un'emergenza economica. E abbiamo sentito di recente, anche stamattina stessa, il Presidente del Consiglio discutere del fatto che in Europa si stanno valutando gli strumenti più idonei a cui ricorrere per far fronte a tale emergenza economica. E proprio questa stamattina abbiamo sentito l'accenno ad alcuni strumenti che vanno ripensati, rivisti e studiati e nei giorni scorsi abbiamo letto dichiarazioni del Presidente del Consiglio sull'ipotesi concreta per l'Italia di chiedere di poter ricorrere al meccanismo europeo di stabilità. Ora, visto che su questo tema anche ieri è stato detto dal portavoce di Angela Merkel che sostanzialmente le condizionalità sono quelle e non vanno modificate, per il fatto che il nostro Governo voglia ricorrere a tale strumento, dopo tutta la questione politica che se n'è fatta nel corso degli ultimi mesi prima dell'emergenza, riteniamo assolutamente indispensabile e doveroso che il presidente del Consiglio Conte venga in Aula non a fare un'informativa, ma a dare comunicazioni. Evocare il ruolo del Parlamento non significa solo pensare che il Presidente del Consiglio oppure qualche Ministro vengano ogni quindici giorni a darci un'informativa che rischia poi di essere interpretata come riassunto delle puntate precedenti della telenovela soprannominata «Il decreto-legge». Riteniamo doveroso da parte del Parlamento dare un atto d'indirizzo, perché il suo ruolo non è solo fare le leggi, ma anche dare atti d'indirizzo nei confronti del Governo. La proposta quindi è molto chiara e semplice e tra l'altro ci saremmo aspettati, proprio da chi ci continua a parlare di clima di collaborazione, che in quest'Aula si potesse discutere con risoluzioni e votazioni e indirizzare il Governo sullo strumento che il Parlamento ritiene il migliore per affrontare la situazione economica e la crisi di oggi. Questo è quanto abbiamo chiesto in maniera tranquilla, ossia semplici comunicazioni, e non di parlare d'altro, ma la risposta su quest'importantissimo tema è stata che non se ne parla. Siamo d'accordo con tutte le informative a discutere del decreto-legge entro i tempi che avete proposto, ossia entro l'8 aprile. E siamo disponibili davvero alla collaborazione: la testimonianza è venuta nel momento in cui, anche di fronte alle oltre 2.000 richieste arrivate da parte di associazioni di categoria, di cittadini e di tanti altri soggetti che hanno segnalato la necessità di presentare emendamenti, con fatica abbiamo dovuto cercare di ridurli a 200 per dare alcune priorità. La risposta che ci è stata data è che, così facendo, facciamo ostruzionismo. Parliamoci chiaro: cosa significa collaborare? Significa che dall'opposizione dobbiamo sempre stare zitti e continuare a dire signorsì alle vostre proposte e ai vostri decreti? Oppure c'è anche la possibilità di criticare il Governo, quando è necessario farlo? Di fronte a un fatto così importante come il ricorso a strumenti dell'Unione europea per garantire le risorse ai nostri cittadini, il Parlamento avrà o meno il sacrosanto diritto di esprimersi con un atto d'indirizzo?
2020-03-26	PD	MarcucciAndrea	Diamo tutti insieme la forza al Governo e al nostro Presidente del Consiglio di andare in Europa e ottenere quello che oggi con grande determinazione sta perseguendo: meccanismi di finanziamento straordinario. Credo che questo sia ciò che dobbiamo sentire nel profondo e che il Paese si aspetta da una classe dirigente, forse inadeguata, lo sappiamo e lo ribadisco. Sono il primo infatti a denunciare la mia inadeguatezza, ma sappiamo che di fronte a noi abbiamo bisogno di superare quest'ostacolo, di salvare il Paese e metterci sulla rampa di lancio di un nuova crescita e di un nuovo miracolo italiano che è alla portata di questo Paese.
2020-04-01	LN	FregolentSonia	Inoltre, signor Ministro, sarebbe opportuno un coordinamento con l'Europa, per mettere in rete i duecento studi clinici che oggi sono in corso, per far circolare idee e informazioni. Non siamo riusciti a ragionare come Europa per bloccare l'arrivo del virus; sembrava un problema solo italiano. L'europeismo degli Stati si è fermato davanti all'invio di forniture, di DPI e di apparecchiature respiratorie, mettendo in evidenza tutta la fragilità di quella che conosciamo come Unione europea. Le chiediamo di farsi promotore e di essere protagonista...
2020-04-01	LN	FregolentSonia	Ricordo nella prima informativa, quella del 30 gennaio, la senatrice Sbrollini, che parlava di troppo allarmismo, la senatrice De Petris, che riteneva che tutte le misure di prevenzione adottate avrebbero rassicurato sul fatto che la situazione, per quanto riguardava il nostro Paese, era sotto controllo; la senatrice Boldrini, sottolineava che i media stavano esagerando moltissimo sul tema; la senatrice Castellone, affermava che il Governo stava operando in maniera ineccepibile, al contrario di quanto la superficiale ed irresponsabile strumentalizzazione politica di qualche esponente di opposizione volesse lasciare intendere. Infine, il Presidente del Consiglio, l'avvocato del popolo, che tranquillizzava tutti, dicendo che tutto era sotto controllo e che erano state adottate le misure più rigorose di tutta Europa, lo stesso che qualche giorno fa dichiarava che rifarebbe tutto. Signor Ministro, per favore, gli dica che qualcosa forse non ha proprio funzionato.
2020-04-08	FI	GasparriMaurizio	Signor Presidente, rappresentanti del Governo, onorevoli colleghi, anche oggi il presidente del Consiglio Conte ha detto che c'è un dialogo positivo con le opposizioni, ma non è così. Noi abbiamo partecipato in questi giorni ai vari livelli a incontri, a confronti, in videoconferenza o diretti, ma poi questo dialogo non ha fruttato assolutamente nulla, perché non c'è stata alcuna possibilità di condividere decisioni efficaci e utili ai cittadini. Anzi, diciamo anche che c'è, in queste ore e in questi giorni, una polemica contro le istituzioni della Lombardia, anche da parte di un partito il cui leader andava in giro per i Navigli di Milano a dire che non c'era nessuna emergenza (e poi è incappato anche lui in quell'emergenza), e con un attacco a istituzioni della Lombardia che vanno sostenute e non attaccate in maniera polemica, occupando a questo scopo anche canali del servizio pubblico in maniera esagerata e anche con la complicità di un telegiornale che fa le interviste alla gente senza neanche il volto scoperto. La RAI del TG1 e di Rai 1 dia una mano al Paese e non alimenti la disinformazione. Cercano le fake news e le trovano sul principale telegiornale. E verrà anche il tempo dei giudizi, non solo politici, per Conte, per Zingaretti e per Sala, che dicevano «nessuna emergenza», «tutti tranquilli» e oggi fanno le polemiche con chi veniva preso in giro perché andava in televisione con la mascherina, come il Presidente della Regione Lombardia. I soldi: dove, quando e come? Hanno invaso l'altra sera, in urgenza, le televisioni pubbliche, ma ancora due giorni dopo il decreto-legge sulla liquidità non c'è. Negli altri Paesi danno soldi alle aziende, qua vogliono far indebitare gli imprenditori nelle banche. Questo sta facendo il Governo Conte. Bisogna sostenere il sistema produttivo, non indebitarlo, riempiendolo di cifre che sono appunto debiti. È stato fatto lo stesso con gli enti locali, con un inganno mostruoso: quei 4,3 miliardi di alcuni giorni fa sono un'anticipazione di soldi dati comunque agli enti locali nel corso dell'anno, mentre i soldi per le spese alimentari dei meno abbienti sono assolutamente insufficienti. Vanno bene i 600 euro? Per noi no; è poco e vanno aumentati. E poi tutto il mondo del lavoro autonomo, del commercio, del turismo, delle professioni e del mondo balneare (che dovrebbe prepararsi da qui a qualche settimana - Dio solo sa come - alla nuova stagione, che nessuno sa come sarà) che risposte hanno avuto? Avete detto in Commissione «no» anche a cose giuste ed elementari, come il ripristino della cedolare secca per gli affitti del commercio, dove i commercianti non avranno un euro incassato e i proprietari non potranno diventare loro le vittime di questa crisi. Avete detto «no» ai voucher in agricoltura, nonostante tutte le imprese del mondo agricolo li invochino, perché c'è un veto ideologico della CGIL. Non potete disobbedire a Landini e rischiate di bloccare l'agricoltura italiana e tutta la filiera agroalimentare. Questa è la verità. Avete fatto, del resto, anche altri disastri. All'INPS ancora non funzionano bene le cose. Abbiamo chiesto e lo ribadiamo le dimissioni di un presidente lottizzato per ragioni politiche, perché non avevate trovato per lui il posto al Ministero, e giorni fa si è impallato tutto e i problemi sono proseguiti. Noi registriamo ogni giorno la preoccupazione di consulenti del lavoro, che per quanto riguarda la cassa integrazione e i bonus non sono riusciti ancora a registrare le posizioni. Come faranno il 15 aprile ad avere l'assegno promesso dal Governo? Ci sono situazioni che noi dall'opposizione abbiamo dovuto rimuovere. Sono stati stanziati questa notte, dopo un lungo braccio di ferro, otto milioni per gli straordinari del popolo in divisa; non bastano, servono altri soldi, perché invocate l'Esercito che si è fatto carico anche del trasporto delle salme. Le Forze armate vengono infatti attaccate e indebolite durante i periodi normali e poi vengono invocate nelle emergenze. Basta pacche sulle spalle, ci vogliono anche soldi per equiparare tutte le Forze impegnate in questi giorni, militari o di polizia. In conclusione credo che dobbiamo anche ricordarci di alcune cose; in quest'Aula, cari colleghi, ci avete fatto perdere tempo con gli argomenti no vax. Attendiamo le scuse di chi ha negato le verità della scienza e della sanità, facendo perdere tempo anche al Senato della Repubblica, dicendo sciocchezze sesquipedali di cui vi dovete vergognare, che hanno fatto prevalere in alcuni momenti l'oscurantismo. Abbiamo dovuto lottare anche in quest'Aula per evitare che argomenti assurdi prevalessero. Vedere al Governo del Paese gente così, che non dialoga con le opposizioni e non rispetta il Parlamento, imporre la fiducia, è veramente qualcosa di difficile da sopportare. Infine, per quanto riguarda l'Europa, noi riteniamo che essa sia quello che noi dobbiamo guardare come orizzonte, ma diciamo agli altri Paesi europei che senza l'Italia, l'Europa non c'è, senza il diritto, l'arte, la letteratura e la civiltà europea, che l'Italia ha alimentato, l'Europa non esiste. Allora, olandesi o tedeschi abbassino le penne: sostenere l'Italia oggi non è un favore o un piacere, è un dovere assoluto, anzi, è un onore per loro
2020-04-08	FI	GasparriMaurizio	sostenere uno Stato e una terra che ha dato origine, in termini culturali e morali, all'Europa. Quindi niente cappello in mano teso, ma forza, orgoglio e determinazione. Su tutti questi versanti noi esprimiamo un giudizio negativo sull'azione del Governo.
2020-04-08	FI	PichettoFratinGilberto	Colleghi, non mi soffermo sui tanti temi trattati e che sono stati oggetto di centinaia di emendamenti e di ordini del giorno approvati, ma su un'elencazione delle emergenze: penso a quella sanitaria, che vediamo come primo titolo del telegiornale ogni giorno, e che abbiamo delegato al Governo per atti regolamentari. Vi è però un'altra emergenza, quella economica, in merito alla quale si danno al Paese alcune risposte rispetto all'assalto che potrebbe avere: la golden power è stata inserita in un provvedimento che vedremo successivamente in Aula, ma fa emergere il grande tema della perdita di produzione, che comporta il rischio di non aprire più e quindi di trovarci fra qualche tempo, tentando di guardare al futuro, non con migliaia bensì con milioni di disoccupati. Il decreto-legge cosiddetto liquidità tenta di dare una risposta in questo senso e lo vedremo quando sarà pubblicato sulla Gazzetta Ufficiale. Il Governo sostiene che porta oltre 400 miliardi che possono arrivare a 700. Ho una domanda: stiamo riempiendo le taniche di acqua, ma chi di noi è in grado di dire se fra tre o quattro mesi il cavallo berrà ancora? Avremo ancora imprese che attingono a questi fondi? È questo il tema che dobbiamo porci e il ragionamento che dobbiamo fare fin d'ora. In ultimo ricordo anche un'opportunità. Questa crisi ci porta anche a dover fare una valutazione a livello parlamentare sull'utilizzo dello smart working, che comunque sta creando opportunità per una crescita, per un'evoluzione che il Paese può vivere. Il secondo tema è quello del lavoro, rispetto al quale il provvedimento in esame dà tanto, risponde con l'ombrello. Vi è però un piccolo particolare: non lo si fa funzionare. Ricordo che la cassa integrazione doveva arrivare il 15 aprile, ma probabilmente arriverà all'inizio di maggio; normalmente per la cassa in deroga occorrono sei mesi, se acceleriamo ce ne vorranno tre; cosa mangiano in questi tre mesi i lavoratori in attesa della cassa in deroga? I voucher non li avete voluti per ragioni credo di scelta politica, ma si preferisce la disoccupazione o il lavoro nero rispetto ad un periodo definito di cambiamento. In ultimo vorrei fare un ragionamento sull'Europa e su quelle che dovrebbero essere scelte più alte. La distinzione fra rigoristi e lassisti certamente fa parte del dibattito; da europeista io spero e mi auguro (perché comunque Europa non dovrebbe essere solo un'espressione geografica) che si trovi un punto di convergenza, al di là della denominazione, che dimostri che l'Italia e l'Europa sono in grado di rispondere a questa grave situazione. In conclusione, credo che noi dovremo cominciare a prepararci al dopo, a quando rivivremo, e allora per rivivere dobbiamo cominciare a pensare a territori, a settori, a imprese, a dimensioni per riaprire il più presto possibile, perché noi siamo convinti che possiamo farcela.
2020-04-08	FdI	UrsoAdolfo	La maggioranza e il Governo hanno chiuso le porte in faccia a ogni collaborazione; hanno respinto tutte le proposte senza nemmeno esaminarle. Hanno preferito circoscrivere le proprie competenze di maggioranza in una situazione emergenziale e straordinaria e affrontano la guerra - perché di questo si tratta - come ordinaria amministrazione, con l'egoismo dei burocrati, parlando in questi stessi giorni di come spartirsi le nomine, o addirittura elaborando un decreto, quello che è stato annunciato a tutti i canali televisivi, senza poi ancora sostanziarlo nel presentarlo e pubblicarlo nella Gazzetta Ufficiale, litigando sulle competenze della SACE e creando addirittura nuove commissioni che dovrebbero coordinare l'attività con l'equilibrio certosino di inserire nella commissione il rappresentante ministeriale di uno dei quattro partiti del Governo. Addirittura, nel suo annuncio, il premier Conte è stato molto attento a sottolineare che 200 miliardi (fantasma) sono per l' export, cioè amministrati dai 5 Stelle e da Di Maio, e 200 miliardi, la metà, sono invece per le misure interne sotto la giurisdizione dell'Economia. È stato attento a dire «metà a testa» e «ce li dividiamo questi miliardi fantasma», perché purtroppo "fantasma" sono. Questo provvedimento, che è nato sotto altri auspici - e noi abbiamo votato lo scostamento di bilancio - nasce con lo scostamento di bilancio e parla di 25 miliardi, di cui 20 di scostamento di bilancio. I 400 miliardi sono annunciati in un anno. Di cosa stiamo parlando? Per 25 miliardi è necessario lo scostamento di bilancio, mentre per 400 miliardi (200 per l' export e 200 per la crescita interna) nulla? È soltanto debito. Incentivate i cittadini a fare ulteriore debito e noi abbiamo cercato di farvi capire che non è il momento per indebitare ulteriormente le famiglie e le imprese, se anche in sede europea viene lanciato l'allarme sul rischio che altre famiglie e altre imprese finiscano nell'avvitarsi nel debito e vedano il loro debito dichiarato credito inesigibile, NPL. Già sono 1,4 milioni i soggetti italiani che sono nelle mani degli usurai internazionali, perché hanno avuto il loro debito deteriorato, dichiarato NPL e spesso venduto dalle banche a soggetti internazionali che utilizzano lo stalking bancario per rivalersi sui più disgraziati. In questo provvedimento abbiamo chiesto di affrontare detta tematica, portando al suo interno un disegno di legge che è già in discussione in Commissione finanze del Senato e su cui c'è largo consenso, per consentire a questo milione e più di soggetti, famiglie e imprenditori, di riscattare il proprio debito deteriorato con una sorta di sanatoria, che li metta in condizioni di tornare in bonis e quindi di riprendere l'attività lavorativa. No, voi avete fatto di peggio, avete rifiutato questo inserimento e questa proposta e, nel contempo, avete creato un meccanismo per indebitare ulteriormente gli italiani, creando un altro vortice di debito e poi di insolvenza che porterà altre famiglie ed altre imprese al collasso. Ebbene abbiamo provato, ma se non si cambia registro e non si capisce che bisogna passare dall'egoismo della maggioranza, dall'egoismo della parte e dei burocrati, alla generosità degli arditi che partono in guerra senza chiedersi quale fosse la tessera del partito precedente, se non si compie tale passo e si volta pagina, non riusciremo ad affrontare questi giorni e i mesi successivi. Il fatto stesso che questo dibattito si svolga mentre il Governo ancora si divide sul cosiddetto decreto liquidità, che deve essere ancora emanato, è diviso in Europa e non riesce a prendere una decisione su un argomento così fondamentale dimostra ampiamente che è assolutamente necessario in questo Paese un clima di collaborazione nazionale e il rispetto dei ruoli. Noi non vi chiediamo di cambiare il nostro ruolo; noi vogliamo restare all'opposizione di questo Governo, ma non siamo all'opposizione del nostro Paese. Dall'opposizione chiediamo di collaborare con il Governo al protagonismo, possibilmente nazionale, necessario per affrontare le temperie che ci aspettano in Europa e vincere l'egoismo dei burocrati europei e soprattutto l'egoismo di alcuni Paesi europei. Ebbene questo è assolutamente necessario e noi continueremo nel solco che abbiamo intrapreso. C'è un aspetto che ci convince che non è presente nel decreto-legge al nostro esame, ma in quello che state elaborando, ed è quello che vi abbiamo suggerito un mese fa, il 4 marzo, quando abbiamo presentato una proposta in un disegno di legge per chiedere l'estensione della golden power a banche e assicurazioni, e ad altri soggetti e settori sensibili dell'Unione europea, tutelandoci non solo dalla colonizzazione predatoria che avviene da altri continenti, ma anche dalla colonizzazione predatoria che avviene all'interno dell'Europa. Un mese di dichiarazioni, di proposte e di emendamenti; dopo un mese l'avete fatto - o almeno avete annunciato di farlo - nel cosiddetto decreto liquidità che sarà pubblicato. Bene, non vorremmo ritrovarci nella stessa situazione. Abbiamo detto che il settore più a rischio è oggi l'agricoltura. Vi abbiamo proposto delle misure ragionevoli e ci avete risposto con una barriera ideologica. Avevamo chiesto che fossero reintrodotti i voucher, assolutamente indispensabili in questo settore, tanto più in questa stagione quando in Italia non verranno 370.000 lavoratori stranieri perché i loro Paesi glielo impediscono ovviamente: non si possono trasferire. Avevamo chiesto che fossero reintrodotti i voucher e incentivati i percettori del reddito di cittadinanza. Non avete letto nemmeno l'emendamento, che non è affatto punitivo per i percettori del reddito di cittadinanza perché prescrive che essi siano incentivati ad accettare la proposta attraverso il fatto che poi viene prolungato il reddito di cittadinanza e che per quei mesi di stagione lavorativa viene applicato un contratto regolare, incentivando i datori di lavoro perché potrebbero prendere loro - e quindi avere un sollievo vero - il bonus derivante da quella parentesi del reddito di cittadinanza. Non è uno scandalo andare a lavorare nei campi. Chi della nostra generazione non lo ha fatto? Chi della nostra generazione non ha lavorato nei campi? Mio padre che era un imprenditore agrumicolo ha insegnato a me e ai miei fratelli la fatica del lavoro perché a nove-dieci anni ci portava tutte le estati al magazzino - così si chiamava - a lavorare in mezzo agli operai. A sette, otto o nove anni, come gli altri miei fratelli, mi svegliavo alle 5:30 di mattina per essere alle 6 nel magazzino, insieme agli operai. Ero l'unico ovviamente senza un contratto di lavoro; gli altri erano tutti regolari. Quando arrivava l'ispettore del lavoro mio padre ci diceva «fate finta di giocare», perché noi ovviamente non avevamo un contratto: per noi il lavoro era soltanto un mezzo per capire come si affronta la vita; forse pochi di voi l'hanno fatto, per questo non comprendete come gli italiani in questi giorni siano costretti ad affrontare le fatiche di questa "guerra" non avendo dalla loro parte un Governo che li capisca fino in fondo. Noi non molleremo sulla strada della proposta e della collaborazione nazionale; prima o dopo vinceremo la vostra sordità.
2020-04-08	LN	BriziarelliLuca	Qualche tempo fa la cella di detenzione è diventata camera di pernottamento. Parlare di MES con condizionalità affievolite è come parlare di strangolamento dolce. Allora noi non possiamo accettare di non avere risposte dall'Europa e di mettere in moto dei meccanismi che sarebbero per noi deleteri. Lo dico con un pensiero che spero sia colto da tutti: c'è qualcuno che per pensare di entrare nei libri di storia, ispirandosi a Churchill magari, non pensa che i libri rischiano di portarli in tribunale le aziende e se chiudono le aziende, non è un danno solo per il proprietario
2020-04-08	LN	BriziarelliLuca	Se errare è umano, perseverare è diabolico. Credo che in una frase del premier ci sia il fallimento di un approccio, nel momento in cui ha detto: «Rifarei tutto, non abbiamo sbagliato niente». Bene, affiancare una dichiarazione del genere - qualcuno prima di me li ha richiamati - alla foto di camion che portano via bare perché non si riesce a gestirle, vuol dire che forse, senza volerne fare una questione personale, tutti abbiamo sbagliato qualcosa. Forse tutti insieme qualcosa di meglio si poteva fare e non l'abbiamo sicuramente fatto con questo decreto-legge. Dove eravate voi? Potrebbe essere facile dire. Al di là delle vicende personali - vorrei salutare il collega Simone Bossi che rientra dopo la quarantena e che è stato sul territorio e rivolgere un pensiero a Daisy Pirovano e a Cristiano Zuliani, che sono anche sindaci - ognuno di noi, noi tutti, ha cercato di essere sul territorio a fianco dei cittadini, a fianco delle imprese, a fianco dei sindaci e degli amministratori. Ognuno di noi è stato anche qui e ha cercato, nelle conference call, negli incontri preventivi e nelle sedute delle Commissioni, di dare il proprio contributo. Allora, collega Vono, non so se lei abbia letto gli emendamenti. Peraltro, la metà erano di maggioranza e quindi delle due l'una: o erano - diciamo così - inutili gli emendamenti, o era inefficace il provvedimento. Non è vero che domani viene posta la fiducia per via dell'ostruzionismo, perché arriviamo in Aula con tutti gli emendamenti trattati (e ringrazio il Presidente della Commissione per come ha condotto i lavori, dato che siamo stati circa venti ore in Commissione fra ieri e oggi) e con un mandato al relatore votato all'unanimità. Lì c'è la nostra responsabilità. Non vedete presentate pregiudiziali di costituzionalità. Ci sarebbe da discutere sull'utilità di costituire una compagnia di bandiera con un provvedimento legato all'emergenza, ma non l'abbiamo fatto. Quindi, questa responsabilità l'abbiamo avuta e mi sia permesso, senatore Comincini, di dire che non siamo venuti ad elencare i problemi e non abbiamo presentato emendamenti con cifre strabilianti. Noi ci siamo sentiti dire «no» su emendamenti che non avevano spesa, su emendamenti ordinamentali che erano il nostro contributo a migliorare la situazione. Pochissimi esempi: vogliamo parlare della gestione dei rifiuti? Volevamo andare a rivedere le regole e le tempistiche in una fase in cui il nostro Paese vede ogni anno 200.000 tir fare avanti e indietro all'interno del Paese e all'estero e vede migliaia di tonnellate di rifiuti portati all'estero: questo non sarà possibile. Andare ad affrontare questo problema ora significa evitare un'emergenza nell'emergenza. Permettere l'utilizzo dei voucher in agricoltura e nel turismo, come chiedevamo, significa dare una risposta: noi siamo stati capaci - e a differenza vostra abbiamo espresso parere favorevole a tantissimi emendamenti di maggioranza - di prorogare il permesso di soggiorno ai lavoratori in agricoltura fino al 31 dicembre, voi non date la possibilità ai cittadini italiani di poter lavorare e alle aziende di poter usufruire di questo strumento, che non avrebbe assolutamente portato a un aggravio di costi. Sentire colleghe dire che è importantissimo che sia stato approvato un ordine del giorno che impegnerà il Governo a sveltire i tempi di produzione delle mascherine è vergognoso. Le mascherine servivano settimane fa e se in tre giorni non ha dato risposte l'Istituto superiore di sanità, trovare regole diverse e intervenire subito a costo zero significava potenzialmente salvare vite ed evitare contagi. C'erano emendamenti che sono stati trattati e bocciati, quindi non si tratta di non voler perdere tempo, un «sì» in più, un «no» in meno o un ritiro in meno avrebbe probabilmente fatto la differenza. È questo che non accettiamo. E badate bene che ci saranno persone che un prossimo decreto non potranno aspettarlo, né in termini economici, né purtroppo magari in termini di salute e di vita, perché ci sono cose che andavano fatte subito. Non faccio altri esempi, perché li hanno fatti in maniera dettagliata i colleghi che sono intervenuti prima di me, come il senatore Barbaro, la collega Nisini e il collega Rufa. Ringrazio per aver introdotto il tema in certi termini (immagino non sia stato facile) il collega Crucioli, che ha parlato di rischi che voleva denunciare con forza, sia a livello interno per le regole, sia per la democrazia, perché non è possibile continuare annunciando decreti, quando ancora stiamo convertendo il primo, andando avanti con decreti del Presidente del Consiglio dei ministri, ma ha parlato anche di Europa. Mi avvio a concludere nei tempi: tra il dire e il fare c'è di mezzo l'Europa e questo non ce lo possiamo nascondere.
2020-04-08	LN	RomeoMassimiliano	Del resto, l'atteggiamento di chiedere collaborazione mettendo però in evidenza nei fatti qualcosa di diverso lo abbiamo già visto anche in alcuni comportamenti che ha preso il Presidente del Consiglio sul mancato coinvolgimento del Parlamento stesso. Ricordo i famosi decreti del Presidente del Consiglio dei ministri, che hanno disposto anche delle limitazioni della libertà personale di tante persone, emanati senza passare per il Parlamento. Abbiamo visto in più casi, anzi in questi giorni vediamo una trattativa, un negoziato che il Governo sta portando avanti in Europa sul tema del Meccanismo europeo di stabilità e dei trattati internazionali che però non passa per il Parlamento. Per tutte queste ragioni dico che il coinvolgimento non c'è stato. Mi verrebbe da fare una battuta: avete tirato fuori la storia dei pieni poteri, quella frase pronunciata da Salvini la scorsa estate, ma alla prova dei fatti i pieni poteri se li sta prendendo il presidente del Consiglio Conte.
2020-04-08	LN	RomeoMassimiliano	Voi pensate davvero che l'Europa ci aiuterà? Oggi, nella discussione sul MES con condizionalità minime, sentivamo che dall'Olanda si parlava di non condizionalità su spese mediche, ma di prevedere invece per il resto condizionalità generali. Voi pensate davvero che il Meccanismo europeo di stabilità sia una soluzione positiva per il nostro Paese? Anche nella stessa maggioranza non si ha lo stesso tipo di idea. Pensate davvero che gli eurobond o i coronabond - come li volete chiamare - verranno istituiti, quando sappiamo benissimo che, per farlo, la Germania deve cambiare la propria Costituzione, perché in essa c'è scritto che in un anno non si può mutualizzare il debito? Qualsiasi decisione presa dall'Europa per noi, allora, rischia comunque di diventare una fregatura. Quindi, cominciamo a fare da soli, liberiamo le risorse che già molti italiani hanno e mettiamole a disposizione di tutto il Paese per superare questa fase assolutamente importante e fondamentale. Anche da questo punto di vista, però, non ci avete ascoltato. Non siamo venuti solo a fare critica - ecco, dovevate tirare fuori i soldi, non li avete; dovevate fare come Germania o Francia - ma abbiamo anche proposto delle soluzioni, ma la risposta è stata negativa.
2020-04-08	LN	RufaGianfranco	Colleghi, occorre il linguaggio semplice, chiaro, più comprensibile ed una politica più efficace, più veloce, più presente per rispondere alle necessità e soprattutto alle urgenze. E più le norme sono complesse e incerte, più traspaiono condizionamenti e complicità di poteri che la gente non vuole più. Più il disegno di legge si mostra complesso, più evidente appare che ci sono troppe mani interessate a volerlo scrivere ed addirittura obblighi e condizionamenti da parte dell'Europa.
2020-04-08	LN	RufaGianfranco	Ma voi siete un Governo astuto e arrogante con i deboli e fesso e succube con l'Europa. Vi siete seduti senza esser stati votati a tale ruolo e nemmeno in un momento così grave e di così grave necessità avete accettato consigli e leale collaborazione. È da almeno un mese e mezzo che ci stiamo preoccupando di come rispettare la gente che veramente lavora e parlo di CAI e CRIF. Ma ormai penso sia troppo tardi, o no? Io chiedo al Governo se è tardi o no dare risposta ancora alle imprese e ai dubbi. E vi ricordo - o vi spiego - che sono sigle che marchiano per un mancato o tardivo pagamento e il segnalato è tacciato a vita come cattivo pagatore. La segnalazione in CAI avviene per assegni scoperti; la segnalazione in CRIF avviene per un mancato o ritardato pagamento di un prestito ed è un SIC, ossia un Sistema di informazione creditizia in cui confluiscono i dati relativi alle esposizioni debitorie nei confronti delle banche come mutui, leasing, prestiti e fidi. Sì, i fidi, quelli che più da un mese e mezzo vi sto chiedendo. Il fido è un impegno della banca a mettere a disposizione una somma di denaro a fronte, però, di una garanzia avente a oggetto profili reddituali e soprattutto patrimoniali. Se non paghi la rata del fido, la banca si prende il patrimonio messo a garanzia, il patrimonio che ti sei sudato. Ora, un conto è essere stati irresponsabili, negligenti e impreparati; altro è essere stati obbligati a fermare la propria attività: ciò comporta ovviamente l'impossibilità di onorare l'assegno del proprio fido, mutuo, leasing o rata che sia. Ma ciò significa far chiudere un'azienda e uccidere onori, sacrifici, desideri e progetti di un italiano che per anni ha già pagato troppe tasse anche per mantenere le vostre poltrone. Purtroppo vi cullate nell'idea che, seppur molte piccole e medie imprese penseranno di abbandonare tutto, chiedere il reddito di cittadinanza ed essere campati senza rischi dallo Stato per quanto più possibile, lavorando magari a nero (ed ho sentito addirittura che c'è chi si sta preoccupando per questa categoria), sapete già che ciò non avverrà per la loro onestà e caparbietà. In troppi, però, non sanno cosa significa lavorare, l'entusiasmo di aprire una serranda e curare e far crescere un'attività, investire risorse e cercare sempre migliorie, tecnologia e manodopera, guadagnare con spirito di sacrificio ma sempre con la preoccupazione di arrivare a fine mese per pagare anche e soprattutto lo stipendio ai propri ragazzi e che, pur di pagare tutto e tutti, spesso si rimane senza un euro in tasca. Si tratta delle stesse tasche da cui si estraggono le soddisfazioni di essere un lavoratore vero e leale, che ha sofferto, sudato e pianto e che ha contribuito - lui sì - a far crescere l'Italia e gli italiani, il popolo più ammirato e apprezzato al mondo. Altro che evasori, sfruttatori imbroglioni e ricchi! Anzi, ricchi sì, ma di dignità. Covid-19 sta cercando di infettare questi valori. L'unico vaccino del Governo sarebbe stato un intervento tempestivo, chiaro, forte e concreto: soldi alle banche, le banche alle aziende, le aziende alle aziende, le aziende ai lavoratori, i lavoratori alle famiglie, le famiglie ai figli. E invece no. Il ministro Gualtieri in Commissione ci ha invitato a essere concreti e pragmatici, però parlando di risposte alle imprese ha commentato con eccetera, eccetera, senza capire che dietro gli eccetera ci sono i dubbi e le speranze delle imprese. Purtroppo le lauree in economia e i master non servono se non si comprendono e non si vivono le sofferenze di chi lavora e delle piccole e medie imprese che fanno l'Italia. È come vedere un bel mare dall'alto senza capire che sotto c'è un mondo. In questo decreto-legge, tardivo e incompleto, non avete dato conforto e certezza per bloccare eventuali segnalazioni che sono fango e difficoltà per l'attività. Ma speriamo siate almeno all'altezza di bloccare l'Europa e il mondo che aspettano come avvoltoi che i nostri artigiani, ambulanti, agricoltori, lavoratori e titolari di azienda vengano abbattuti a terra. Mettetelo bene in testa a costoro: le attività italiane solo per scelta di programma si vendono, ma non si svenderanno mai. È possibile che voi non avvertiate la necessità di risposte veloci e la complessità della burocrazia. Sei giorni, ad esempio, per iniziare a produrre delle mascherine, da chi si mette a disposizione; a monte della volontà dell'organizzazione, tre giorni per l'autorizzazione dell'Istituto superiore della sanità e altri tre giorni dalla Protezione civile; e poi un blocco. Oppure sei giorni per chiedere la conversione di trattamento ordinario di integrazione salariale o assegno ordinario, nell'articolo 19, perché, ai tre giorni preventivi delle aziende, occorrono - chissà perché - altri tre giorni di giudizio dei sindacalisti in giacca e cravatta. Anzi, colgo l'occasione per ringraziare il complesso lavoro dei commercialisti, collaboratori e consulenti del lavoro, che devono interpretare articoli con incalzante necessità. Urgenza significa immediatezza di risposte certe. Risposte che ci dovrà dare poi, con calma, il Centro nazionale per la prevenzione e il controllo delle malattie, e l'Organizzazione mondiale della sanità. In questo momento, la più evidente prova di immediatezza, organizzazione, certezza e volontà, ce la stanno sbattendo in faccia i medici, gli infermieri, gli operatori sanitari, i farmacisti e il volontariato tutto, che dimostrano di essere uomini veri e santi. Santi coloro che hanno donato la propria vita per salvarne altre. E non venga in mente a nessuno, come abbiamo chiesto in un articolo, di accollare loro la responsabilità penale, civile, contabile o di rivalsa durante questo difficile periodo. Anzi, venga loro riconosciuta, per nostro obbligo morale e di riconoscenza, una lauta indennità in cambio dei loro sacrifici. E quando si ripartirà occorrerà un metodo chiaro per le nostre aziende. Una flat tax : fatela pure al 30 per cento, ma fatela; una chiara ed unica tassazione. Occorreranno DEA di secondo livello in ogni provincia e, soprattutto, facoltà di medicina senza numero chiuso, dove va avanti chi è già più predisposto dal liceo e chi è più volenteroso. Brecht diceva: non aspettarti nessuna risposta oltre la tua. Questa è la forza di ogni italiano, dei dottori, degli infermieri, delle Forze dell'ordine, della Polizia, della Polizia penitenziaria, cui si chiede di aprire le carceri, nell'articolo 123, della Polizia municipale, dei Carabinieri e dei prefetti, ma anche dei giornalisti, dei trasportatori, dei corrieri, degli autisti e di tutti gli italiani che, grazie all'impegno e al sacrificio, rispettano il momento e lo valorizzano con gesti di vero amore. Chiudo ringraziando fin da ora, rimettendomi al loro lavoro, i ricercatori. Oggi guardiamo con orgoglio e speranza ai ricercatori e alla loro missione.
2020-04-08	M5S	AccotoRossella	La crisi eccezionale di fronte alla quale ci troviamo ha visto il Governo rispondere tempestivamente, senza risparmiare sforzi. Non è una situazione facile, non lo è per alcun Paese europeo. Proprio per questo, nel mosaico di cui parlavo all'inizio non potranno non rientrare le decisioni attese a livello europeo per mettere a disposizione, a livello comune, risorse che siano all'altezza della sfida. Ancora in queste ore, purtroppo, ascoltiamo resistenze antistoriche da parte di alcuni Paesi riluttanti a condividere uno sforzo economico comune per fronteggiare in modo corale l'emergenza. Come però ha recentemente ribadito il presidente del Consiglio Conte, la storia sta andando nella direzione opposta a questa riluttanza. L'Italia sta facendo la sua parte in tutto e per tutto, ma l'Europa deve convincersi che condividere oggi uno sforzo significa condividere domani tutte le opportunità che ne conseguiranno.
2020-04-08	M5S	AccotoRossella	Mi permetto di insistere sui legami tra i vari provvedimenti affinché si tenga in considerazione il quadro completo, quello stesso quadro che, come spiegato nei giorni scorsi dal presidente del Consiglio Conte, a fronte degli ingentissimi stanziamenti di risorse pubbliche da parte dello Stato, potrà liberare liquidità al nostro tessuto economico-sociale fino a 750 miliardi di euro, considerando tutti i provvedimenti sul tavolo. Una cifra, quest'ultima, che ci mette in linea con gli interventi dei nostri principali partner dell'Unione europea e che, anzi, ci vede andare anche oltre le risorse liberate dalla maggior parte degli altri Paesi europei. Pertanto, non è questo il momento delle polemiche o delle bandierine da piantare. Ma è un fatto - ed è dimostrato da un recente studio - che negli ultimi dieci anni al servizio sanitario siano venuti a mancare, in termini di definanziamento, 37 miliardi di euro e decine di migliaia di posti letto sacrificati sull'altare di quell' austerity che ha fatto danni incommensurabili all'Italia e all'Europa, come purtroppo queste ultime settimane ci hanno ampiamente dimostrato. Il MoVimento 5 Stelle sulla sanità pubblica da potenziare e proteggere, come dimostrano le ultime leggi di bilancio, non è disposto a transigere.
2020-04-08	M5S	CrucioliMattia	In tal senso, occorre chiarire immediatamente, al di là di ogni ambiguità, il ruolo che vorrà svolgere l'Europa. Se l'Unione europea vorrà comportarsi da casa comune per tutti i suoi cittadini, a prescindere dalla nazionalità degli stessi, ed emetterà titoli comuni per finanziare l'enorme esigenza di liquidità che tutti gli Stati, seppure in misura differente fra loro, stanno incontrando per far fronte al blocco della maggior parte delle attività produttive, allora saremo felici di proseguire nell'idea di un'Europa unita. Se, viceversa, gli Stati meno colpiti o comunque economicamente più forti intendono nascondere i propri egoismi dietro il paravento delle attuali regole europee, sbagliate in tempi normali e feroci in tempo di pandemia; se tali Stati metteranno in cima alla scala dei valori europei un rigore ragionieristico ed ipocrita cercando di approfittare della crisi come lo strozzino approfitta dello stato di necessità di chi chiede un prestito; se quindi le istituzioni europee dovessero pretendere che gli aiuti agli Stati colpiti siano assistiti dalle condizioni previste dal MES, allora il velo cadrebbe, svelando che il reale fine dell'Unione non è il bene dei popoli europei
2020-04-08	M5S	CrucioliMattia	La questione va chiarita immediatamente perché da essa discendono le scelte che ciascun parlamentare di quest'Assemblea sarà chiamato a fare nei prossimi giorni. Al momento ho fiducia nel fatto che il Presidente del Consiglio saprà difendere in Europa gli interessi del popolo italiano, soprattutto dei più deboli, e l'idea di comunità che aveva ispirato la creazione dell'Unione europea. A lui chiedo di relazionarci costantemente e con la massima trasparenza sulle proposte europee per la gestione di questa crisi.
2020-04-08	M5S	CrucioliMattia	Per tali ragioni, domani non farò mancare la mia fiducia al Governo, spronandolo tuttavia a proseguire con coraggio nella tutela dell'interesse del popolo italiano - ed in particolare dei più bisognosi - in Europa e ammonendolo sul fronte interno a non ridurre la dovuta attenzione per il ruolo del Parlamento.
2020-04-08	M5S	LAbbatePatty	L'Italia, in questo scenario, guidata dal nostro premier Giuseppe Conte, si è dimostrata il Paese più deciso e compatto nell'affrontare il virus. Il Governo ha messo la salute dei cittadini al primo posto, affidandosi alla scienza e comunicando con trasparenza la verità su tutto ciò che accadeva. Sono state messe in campo azioni mirate e tempestive, perché non sapete cosa significa quando si ha a che fare con un problema nuovo; nessuno lo conosce, non c'è un'analisi del rischio, bisogna mettere in campo una task force che ci lavori per evitare di creare problemi aggiuntivi, per evitare di sbagliare. Questo lavoro necessita di tempo. Questa è scienza, non fantascienza; questo è affrontare le situazioni con giudizio. Sono state messe in campo azioni mirate per combattere la diffusione del Covid-19. Tutto questo ha portato il nostro Paese a essere un esempio per tutti. Ora siamo ancora in trincea e ci sono una serie di difficoltà. Vorrei parlarvi delle mascherine che anche noi indossiamo: un bene di cui avremo bisogno per un po' di tempo. Purtroppo, in Italia non avevamo una produzione sufficiente a soddisfare l'attuale fabbisogno interno, quindi dall'inizio del problema ho cercato di adoperarmi per mettere in piedi una rete, magari costituita dalle nostre aziende, e devo dire che la creatività degli italiani ha risposto immediatamente. Bisogna, però, mettere a punto ancora qualche altro passo. Attraverso un ordine del giorno, che ho presentato insieme a diversi altri colleghi, avevo cercato di snellire e facilitare il processo di produzione. Detto in poche parole, questo mira a eliminare il collo di bottiglia che si è creato all'Istituto superiore di sanità, dovuto soprattutto alla mancanza di un ente di certificazione italiano in grado di effettuare i test della norma UNI richiesta. Purtroppo, appunto, è un'emergenza e non avevamo nessuno in Italia che facesse questo tipo di test, mentre in Europa, con il problema che abbiamo tutti, hanno necessità di un mese di tempo. Quindi, come è possibile fare? Con il suddetto ordine del giorno è possibile introdurre un silenzio-assenso, dopo tre giorni di mancata risposta, per le imprese che hanno inviato la certificazione, supportate da un istituto di ricerca pubblico, quindi, che hanno già un prototipo che risponde a una linea guida conforme a quella richiesta dall'Istituto superiore di sanità. Mi auguro che il Governo accolga al più presto questo consiglio per velocizzare e poter acquisire uno strumento utile a tutti. Un Governo che merita, a mio avviso, un plauso per il coraggio con cui ha cercato di tamponare la sofferenza di chi oggi è in difficoltà. Il decreto-legge che, insieme al cura Italia, porta le garanzie dello Stato a coprire fino a 750 miliardi di euro di prestiti, rappresenta uno sforzo solenne. Cosa ci insegna questo momento di oscurità? Sicuramente che la salute è un bene pubblico globale, e come tale deve essere tutelata. Qualcuno imparerà che welfare state e la sanità pubblica sono un anticorpo formidabile a tutela dell'equità; non è un carrozzone che può essere sostituito da leve assicurative che si prendono cura solo di chi può pagare. Probabilmente siamo a metà del guado. Ricordate Benigni nel film «La vita è bella» quando, nel campo di concentramento, dice a suo figlio che è tutta una gara e se si è bravi si può vincere quando si arriverà a mille punti? Quali sono i nostri mille punti? Sono rappresentati dai cambiamenti drastici che saremo in grado di effettuare. Il modello economico e lo stile di vita dovranno cambiare se vogliamo vincere, se vogliamo avere un futuro. Questa pandemia è causata da un virus che, a detta di Jeremy Rifkin, è un rifugiato; è emigrato come tutti gli animali costretti a cambiare le loro abitudini perché la temperatura è aumentata nella biosfera, perché usurpiamo il loro habitat, la loro casa. La pandemia - come il cambiamento climatico - è un problema globale, e ha colpito tutta la nostra comunità perché tutto è collegato. Non possiamo più parlare di geopolitica, ma di politica della biosfera. Questa è l'era della resilienza. Bisogna, dunque, ricalibrare i nostri modelli di sviluppo. Quando le pagine più buie di questa immane tragedia saranno scritte sui libri di storia, il patto verde, il green new deal, dovrà sostenere un'economia ecologica e circolare. La pandemia che sta assediando il mondo è a tutti gli effetti una spia di quanto sia stato abusato l'equilibrio planetario. Da un lato c'è chi muore e, dall'altro lato, c'è chi ha fame. E ancora oggi, tra questi due poli negativi, c'è chi finge di ignorare come il tutto sia collegato con l'inquinamento, l'aumento dei gas serra, l'egoismo e la lotta competitiva per giungere al potere. E c'è ancora chi divide e chi fa propaganda. Papa Francesco ci esorta da tempo a intraprendere un cammino collettivo e consapevole verso la sostenibilità ambientale e sociale ed è necessario un patto globale, un dialogo fra tutti i popoli della terra per tutelare e difendere la nostra casa comune, la vita sul pianeta, gli ultimi e i deboli (perché l'equità è necessaria) e il futuro delle generazioni che verranno.
2020-04-08	M5S	MollameFrancesco	Credo che nella storia dell'umanità mai si sia vissuta una calamità naturale di simile portata planetaria, imprevedibile e inimmaginabile fino a un paio di mesi fa. Nei secoli, le patologie di tipo epidemico nascevano e si esaurivano in contesti locali; oggi, per effetto della globalizzazione, anche i virus viaggiano in aereo, transitano negli hub e in poche ore raggiungono tutte le destinazioni in tutti e cinque i continenti. È toccato a noi italiani il triste ruolo di avanguardia in Europa, trovandoci ad affrontare per primi, come Paese del mondo occidentale e Repubblica parlamentare, uno misconosciuto, terribile e imprevedibile nemico. L'hanno fatto e lo stanno facendo in tanti, rischiando e pagando anche con la loro vita: i nostri medici, i nostri infermieri e gli operatori sanitari tutti, che lavorano in trincea e in prima linea. E l'ha fatto il nostro Governo, che ha agito con tempestività, metodo, giusta ponderazione ed equilibrio, commisurati alla sconosciuta interazione di codesta entità biologica con il genere umano. L'ha fatto con misure eccezionali, nel rispetto del dettato costituzionale, e l'hanno fatto e lo stanno facendo gli italiani tutti, chi stando a casa, chi continuando a lavorare per garantire tutti i servizi essenziali. Penso agli addetti alla distribuzione dei generi alimentari, agli autotrasportatori, alle aziende del comparto agricolo, agli agenti di tutte le Forze dell'ordine e ai lavoratori di tutti gli opifici, che non si sono fermati. Parafrasando le definizioni del nostro diritto privato, direi che il Governo si è occupato e si sta occupando in primis delle persone fisiche, quali esseri umani, anche più deboli; poscia e senza sosta alcuna è passato a occuparsi delle persone giuridiche, quel complesso organizzato di persone e strumenti che sono le nostre aziende - piccole, medie e grandi - che costituiscono la struttura sociale ed economica del nostro Paese (con l'immediato potenziamento del Servizio sanitario nazionale e il sostegno economico ai lavoratori, la cassa integrazione, il contributo ai liberi professionisti e le garanzie per le imprese). Tutto ciò il nostro Governo l'ha fatto e lo sta facendo confrontandosi con dignità e schiena dritta con le istituzioni europee. È già accaduto nella storia, in periodi di crisi o di eventi bellici, che sia nata una contesa fra il sistema politico e quello monetario e bancario finanziario. Motivazioni umanitarie di tipo planetario possono e devono spingere i due sistemi verso un obiettivo comune e oggi più che mai è il momento della solidarietà. Non vorrei essere retorico, né ridondante, ma, ricordandoci la nostra storia, si racconta di una frase pronunciata centosessanta anni fa. In un panorama assai più ampio - consentitemi - chissà che non sia il momento oggi di dire: «Qui si fa l'Europa o si muore», nel senso della prosecuzione di quel percorso che ci dovrebbe portare a una più autentica Europa dei popoli. Un riferimento quanto mai attuale alla questione salute va fatto anche nel merito di quella che definirei solidarietà nazionale: quando si affronta un ciclone di simile portata serve compattezza e unità. Cerchiamo in un prossimo futuro di riflettere e rivedere il tema vitale della nostra salute senza regionalismi differenziati. Chiudo ricordando quello che mi ha detto un medico una decina di giorni fa. Nel mio Comune d'origine, Partinico per l'esattezza, è stata attrezzato in quarantott'ore un Covid hospital e, mentre cercavamo mascherine, presidi e protezioni, un medico diceva a me, quale rappresentante delle istituzioni: «Non fateci sentire soli». Oggi resta ancora questo il nostro compito più importante. Ce la faremo, supereremo l'imprevedibile: ci sono ancora vite umane da salvare e ci prepareremo ancora a sostenere le nostre aziende. Rimbocchiamoci le maniche, non aspettiamoci manna dal cielo. Al triste primato cui facevo cenno stiamo reagendo tempestivamente, con determinazione, buon senso e solidarietà e per primi ne usciremo, facendo ognuno la nostra parte e il nostro lavoro. Non dimentichiamo che oggi tanto sta nelle mani di numerosi operatori di ogni livello del sistema bancario. Ecco, vigiliamo con cura e cerchiamo di essere di positivo sprone.
2020-04-08	PD	MisianiAntonio	C'è uno scarto drammatico tra le dichiarazioni dei leader politici di ogni appartenenza nel mese di febbraio e le dichiarazioni degli stessi leader un mese dopo, quando tutto il mondo ha dovuto chiudere le attività economiche e chiedere ai cittadini di rimanere chiusi nelle loro abitazioni, in una gigantesca quarantena. Il Governo italiano, il Governo del Paese che in Europa per primo è stato colpito con inusitata durezza da questa epidemia, ha dovuto costruire una strategia di contrasto partendo da zero. Questa è la verità: mai avevamo avuto a che fare con un fenomeno di questa portata. L'Italia per molti versi - lo dico senza retorica - ha aperto la strada ad altri Paesi che, dopo di noi, hanno dovuto affrontare l'epidemia. Noi abbiamo dovuto costruire una risposta essendo un Paese democratico e orgoglioso di esserlo, orgoglioso delle prerogative del Parlamento e delle istituzioni nazionali e locali, che abbiamo preservato in una fase difficilissima. Abbiamo affrontato questa epidemia essendo un Paese autonomista, un Paese in cui la responsabilità dell'organizzazione del Servizio sanitario è affidata dalla Costituzione alle Regioni, in cui è indispensabile uno stretto coordinamento, un confronto costante tra il Governo nazionale e le autonomie territoriali che hanno delle responsabilità importanti sul versante della tutela della salute dei cittadini. Il disegno di legge che abbiamo discusso ed emendato in Commissione bilancio e che voteremo in Assemblea deve essere inserito in questo contesto, deve essere letto, valutato e analizzato in questa condizione. Esso è parte di una strategia più ampia e sottolineo "parte": viene dopo i primi provvedimenti adottati nell'immediato, della chiusura delle zone rosse in provincia di Lodi e in provincia di Padova, ed è stato seguito dal decreto liquidità, varato dal Consiglio dei ministri poco fa, e sarà seguito da un ulteriore provvedimento di grande portata, che verrà varato dal Governo dopo Pasqua. Esso è parte di una strategia che si fonda su alcuni pilastri: il rafforzamento della capacità di risposta del Servizio sanitario nazionale e della protezione civile, che erano due patrimoni su cui questo Paese poteva contare. Meno male che esiste il Servizio sanitario pubblico, universalistico; meno male che questo Paese ha costruito negli anni un sistema di Protezione civile che può contare in tutta Italia su migliaia di volontari. Ma dovevamo rafforzare la capacità di intervento, sia della sanità che della protezione civile, e lo abbiamo fatto investendo oltre 4 miliardi di euro con questo decreto-legge. Il secondo obiettivo era la tutela del lavoro, nel senso più ampio possibile: il lavoro dipendente, che abbiamo cercato di tutelare estendendo la cassa integrazione a tutte le imprese, a prescindere dalla dimensione e dal settore di appartenenza, ma anche il mondo del lavoro autonomo e professionale, che mai in questo Paese aveva avuto accesso agli ammortizzatori sociali. Questa purtroppo è la storia del welfare italiano, che per la prima volta, pur con tutti i limiti, da questo provvedimento riceve un sostegno massiccio di oltre 3 miliardi di euro, che vanno a beneficio di 5 milioni di lavoratori autonomi e professionali. È, ripeto, un intervento migliorabile. Siamo tutti consapevoli dei disagi, delle difficoltà, del fatto che questi soldi devono arrivare e ci auguriamo che arrivino prima possibile, ma per la prima volta il Paese si prende carico in modo strutturale di una parte fondamentale del mondo del lavoro, che mai aveva avuto accesso a tutele in situazioni di emergenza. Il terzo grande pilastro è costituito dal sostegno al sistema delle imprese e dalle misure fiscali contenute nel decreto in esame, che ha previsto un primo importante intervento sul versante della liquidità. Dal punto di vista economico e sociale siamo chiamati a fare due cose: garantire la continuità del reddito dei lavoratori e delle famiglie e garantire la sopravvivenza del sistema produttivo del Paese, che vuol dire garantire la liquidità alle imprese italiane, per permettere loro di reggere l'urto e di ripartire prima possibile. Nel decreto in esame gli interventi per la liquidità valgono oltre 350 miliardi di euro, tra il rafforzamento del Fondo per le piccole e medie imprese e la moratoria sui finanziamenti bancari. Sono 350 miliardi di euro, a cui si sono aggiunti, come noto, gli altri 400 miliardi di euro di finanziamenti garantiti previsti dal decreto liquidità, varato pochi giorni fa. Moltissimi interventi dei colleghi dell'opposizione hanno chiamato in causa il mancato dialogo, dal loro punto di vista, o la scarsa condivisione. Abbiamo sentito tante critiche: ne prendiamo atto e le registriamo. Ho ascoltato l'intervento del senatore Quagliariello e di altri colleghi, ma non penso che il confronto che c'è stato tra Governo, maggioranza e opposizione possa essere ridotto a mero galateo istituzionale. Abbiamo fatto riunioni su riunioni, ore e ore di confronto, che non sono state solo cortesia istituzionale, ma che hanno avuto risultati concreti e non solo perché alcuni emendamenti sono stati approvati, in una condizione in cui gli spazi erano oggettivamente limitatissimi. Il Governo ha infatti impiegato tutta l'autorizzazione concessa dal Parlamento e sfortunatamente avevamo pochissimi spazi finanziari da dedicare alla discussione parlamentare. Ma ciò ha riguardato i Gruppi di opposizione come i Gruppi di maggioranza e non è stato frutto di un atteggiamento pregiudiziale. Ma il dibattito che c'è stato nelle nostre lunghissime videoconferenze, così come nelle ore e ore trascorse in Commissione bilancio, non va letto solo guardando al numero e alla portata degli emendamenti e degli ordini del giorno approvati, perché è stato un dibattito politico, che si è focalizzato sulle scelte, che sono andate a comporre e che sono state inserite nel decreto liquidità e che saranno previste dal decreto di aprile, che rafforzerà gli interventi sugli ammortizzatori sociali, per gli enti locali e a beneficio del sistema delle imprese. Le discussioni che abbiamo avuto tra di noi e i contenuti che l'opposizione ha portato su quei tavoli di discussione non sono rimasti lettera morta, ma sono diventati parte della strategia con cui il Governo vuole contrastare gli effetti e le ricadute economiche e sociali dell'emergenza sanitaria, naturalmente nella distinzione dei ruoli, sapendo che non c'è un Governo di unità nazionale, ma c'è una condizione di eccezionalità. In una condizione di eccezionalità, il Governo - da questo punto di vista concordo con gli esponenti dell'opposizione - ha il dovere di raccogliere la disponibilità al dialogo, le proposte e la capacità propositiva anche delle forze di opposizione. In una condizione di eccezionalità, tutta la classe dirigente del Paese è chiamata ad una responsabilità peculiare. Certamente la responsabilità di dare al Paese un messaggio di coesione, di unità e di lavoro comune ricade su chi governa, ma ricade anche su chi è collocato all'opposizione. Non ci siamo riusciti sempre - faccio la mia parte di autocritica - ognuno per le proprie responsabilità, ma credo che su questo punto abbiamo segnato comunque un passo in avanti molto importante rispetto al modo in cui la dialettica politica troppe volte si è svolta nel nostro Paese. Anche perché - e sottolineo ancora una volta l'importanza del dialogo tra di noi - non dobbiamo soltanto affrontare l'emergenza, ma dobbiamo progettare la ripartenza del Paese. Ha ragione chi ha detto in quest'Aula che questo tema riguarda la classe politica, ma anche la nostra capacità di chiamare a raccolta le migliori intelligenze del Paese, della comunità medico-scientifica e dell'economia, quelle che si occupano della società italiana, perché nulla sarà come prima, quando questa emergenza sanitaria - speriamo presto - sarà dietro le nostre spalle. Nulla sarà come prima nel modo in cui guarderemo alla sanità e alla scienza, nelle relazioni sociali e familiari, nel sistema scolastico, nel nostro welfare per come l'abbiamo costruito e per come abbiamo imparato che deve cambiare, nel sistema economico e nelle catene globali del valore, piuttosto che nel ruolo dello Stato nel rapporto con il privato e con il terzo settore. Nulla deve essere come prima anche nel nostro rapporto con l'Europa. È in corso una trattativa molto delicata e molto complessa in queste ore nell'eurogruppo. Conoscete la portata della posta in gioco. Sono d'accordo con la senatrice Bonino quando ha ricordato che il problema non sono le istituzioni europee, ma sono gli Stati nazionali che fanno parte dell'Unione europea e che interpretano in modo profondamente diverso rispetto alla nostra sensibilità l'ampiezza, la portata e l'ambizione del progetto europeista. Quando dico che il problema non sono le istituzioni europee, lo dico ricordando il ruolo che la Banca centrale europea sta svolgendo in queste ore per la riduzione delle tensioni sui mercati finanziari e, in ultima istanza, per la difesa anche degli interessi economici del nostro Paese, il quale, se non ci fosse stato il piano straordinario di acquisti della BCE, sarebbe in una condizione molto più difficile quanto a capacità di finanziamento delle risorse con cui abbiamo costruito questo decreto-legge e con cui costruiremo anche gli interventi che saranno via via approvati nelle prossime settimane. La posta in gioco sta quindi nel superare le resistenze che in Europa alcuni Paesi stanno facendo, senza comprendere che siamo in una situazione senza precedenti nella quale ragionare con i vecchi schemi è qualcosa non solo di insensato, ma di controproducente in un Continente fortemente intrecciato e in cui l'emergenza sanitaria, così come l'emergenza economica, non si ferma alle frontiere, non si ferma al Brennero, non si ferma a Ventimiglia, ma riguarda tutto il Continente e tutti i Paesi dell'Unione europea. Abbiamo discusso in Commissione bilancio ed abbiamo raccolto tante proposte utili e di buon senso dalle forze di maggioranza e dalle forze di opposizione, ma l'ho già ricordato: non avevamo gli spazi finanziari per raccoglierle formalmente tutte. Ma queste proposte sono entrate nel dibattito del Governo. Una parte sono state già raccolte nel decreto liquidità, varato pochi giorni fa. Un'altra parte cercheremo di farla nostra nel decreto-legge di aprile che il Governo varerà dopo Pasqua, rafforzando gli ammortizzatori sociali, facendo tesoro delle sollecitazioni sul mondo del lavoro autonomo, lavorando sugli enti locali che sono in grande difficoltà e vanno aiutati, perché sono la prima frontiera del sistema pubblico nella tenuta sociale del nostro Paese. C'è inoltre il tema della sanità e il tema di un primo ristoro delle perdite per i settori maggiormente colpiti, perché le epidemie e le sue conseguenze economiche si sono manifestate in modo molto diverso settore per settore. Non arriveremo dappertutto, dobbiamo esserne consapevoli e dobbiamo essere onesti con gli italiani; non arriveremo dappertutto, ma proveremo a non lasciare da solo nessun cittadino di questo Paese. Faremo tutto quello che è necessario per aiutare le famiglie e le imprese italiane a reggere l'urto di una emergenza inedita, senza precedenti, e a ripartire il prima possibile, più forti di prima, quando questa emergenza sarà finalmente dietro le nostre spalle.
2020-04-09	FI	BerniniAnnaMaria	Andiamo nel concreto. Perché avete messo la fiducia su questo provvedimento? Perché lo avete fatto? Noi non abbiamo mai fatto ostruzionismo; dateci questa risposta. Vorrei che ci fosse il Governo e che fosse presente il Presidente del Consiglio. Capisco che saranno impegnati nei negoziati con l'Europa, mi auguro in maniera più proficua di quanto non sia avvenuto finora, ma almeno uno dei due poteva essere qui ad ascoltarci, per una forma di rispetto nei confronti del Parlamento che ci è stata tante volte promessa e mai mantenuta.
2020-04-09	FI	BerniniAnnaMaria	Ma vi sembra possibile, colleghi? Il nostro presidente Berlusconi ha detto oggi che collaborazione non significa essere serventi; noi ve lo abbiamo detto due settimane fa. Essere responsabili non significa essere complici di soluzioni che noi non condividiamo. Abbiamo due priorità fondamentali: mettere il Paese in sicurezza con tutti gli strumenti che abbiamo, qualcuno direbbe whatever it takes, costi quel che costi anche al nostro debito pubblico e risollevare il più velocemente possibile il nostro Paese, cercando di renderlo più forte, più moderno e anche più grande di quanto non fosse prima che questo gelo spaventoso calasse su tutti noi. Allora, a fronte di questa tempesta, quali sono i salvagenti che il Governo effettivamente sta lanciando con questo decreto cura Italia, al netto degli annunci? Per carità, ormai abbiamo imparato tutti a essere non soltanto spettatori in Parlamento, ma anche spettatori televisivi. Ogni settimana, adesso anche due volte a settimana, attendiamo... Ministro D'Incà, non se ne vada anche lei, la prego, altrimenti rimaniamo a parlare da soli. PRESIDENTE. L'ho chiamato io, per sapere lo stato dell'arte. BERNINI (FIBP-UDC). Signor Presidente, la ringrazio; è arrivato quel famoso emendamento di cui stiamo discutendo, ma che non era ancora arrivato. Tutto questo è oltre il surrealismo; però andiamo avanti, per il bene del Paese, e facciamo finta che tutto questo vada bene. Dicevo che abbiamo chiesto delle cose molto importanti e che le abbiamo chieste con un atto di grande disponibilità nei confronti del Governo. Noi chiediamo che un Paese che è stato per primo e più duramente degli altri colpito dall'emergenza del coronavirus non sia l'ultimo a prendere provvedimenti a favore delle famiglie, dei lavoratori e delle imprese, quando tutto il resto d'Europa, colpito più tardi, si è già organizzato, quando la Germania ha già dato soldi alle famiglie e alle imprese, quando l'Inghilterra ha rinviato le tasse al 31 gennaio 2021. Lasciamo stare gli Stati Uniti, altra economia e altro contesto. Però la prima cosa da fare non è parlare nei night live e non è fare annunci stupendi; tutti noi siamo d'accordo nel dare più liquidità alle famiglie, alle imprese e agli autonomi e più soldi ai Comuni (è già stato detto). A tal punto questi annunci hanno convinto le persone che i soldi sarebbero effettivamente arrivati, che alcuni sindaci ci hanno detto che i loro cittadini gli mandano i codici IBAN per avere il bonifico, cioè per avere dei soldi che non sono ancora arrivati.
2020-04-09	FI	PichettoFratinGilberto	Signor Presidente, colleghe e colleghi, onorevole Sottosegretario, noi abbiamo accolto l'invito a collaborare che il presidente Mattarella ha rivolto alle forze di opposizioni e in un momento di grande difficoltà per il Paese. La nostra disponibilità è stata dichiarata da tutti i leader dell'opposizione e, per Forza Italia, dal presidente Berlusconi e dal vice presidente Tajani, ma con rammarico possiamo dire che, oltre all'ottimo rapporto e alla cortesia - di cui ringrazio certamente le persone che hanno rappresentato il Governo nell'ambito del confronto e in Commissione - non c'è stato riscontro da parte della maggioranza. Certamente ci siamo presentati proponendo ciò che la nostra sensibilità politica oggi ritiene di rappresentare per il disagio che il Paese sta vivendo, rendendoci conto che, non essendo il vostro un Governo di unità nazionale ma di parte, gli elementi di sensibilità politica sono parte del nostro programma e non del vostro. Credevamo, tuttavia, di poter portare un contributo, limitato nel tempo - assolutamente limitato nel tempo, era il nostro augurio - legato a questa esigenza. Abbiamo quindi portato all'attenzione temi quali l'introduzione temporanea dei voucher, se non per tutto, per alcuni settori; l'utilizzo in senso migliorativo, occupazionale, di coloro che percepiscono il reddito di cittadinanza, dando loro lo spazio di poterlo utilizzare nelle attività permesse in questo momento; il tema della cedolare secca, visto il grave momento di difficoltà di proprietari e inquilini; il tema delle scuole paritarie, con 900.000 famiglie coinvolte, in particolare per gli asili nido e, ancora, la burocrazia, il tempo massimo di manifestazione clinica della patologia per quanto riguarda l'Inps, banche, credito, disagio sociale. La risposta è stata nulla. Anzi, rispetto ad alcune situazioni quali l'INPS, si è avuto conferma in Commissione. Mi riferisco all'allargamento massimo possibile dello spazio per gli intermediari per poter intervenire sulle domande: la risposta dell'INPS, a lavori conclusi in Commissione, è stata che non è possibile; ci sono ordini professionali completamente esclusi che invece avrebbero potuto alleviare le difficoltà che quell'istituto sta riscontrando. La risposta è stata nulla. Se la verdura costa il doppio, se l'INPS pagherà più tardi di quanto previsto e dichiarato dal Governo, probabilmente poco conta. Un altro tema oggi ci investe: l'Unione europea. Proprio oggi ci sarà una riunione importante dell'Eurogruppo che riguarderà il salvataggio del sistema Europa, non solo dei Paesi come l'Italia che in questo momento sono quelli che vanno in avanscoperta rispetto al coronavirus e alla pandemia. Siamo coscienti che l'emissione di titoli nazionali sconterebbe dei tassi molto alti ma noi dobbiamo assolutamente intervenire in modo fermo rispetto al futuro di questa realtà, al futuro dell'Unione europea, perché altrimenti non funziona più e non può essere ostaggio del Paese più grande o di un Paese piccolo. Colleghi, il nostro auspicio e la nostra speranza è che si possa trovare un punto di equilibrio per far reggere l'area dell'Unione europea, per renderla più forte, per cambiare i meccanismi che non funzionano. Questo voto doveva rappresentare l'unità di un Paese, l'unità di tutti i rappresentanti del popolo contro un unico nemico invisibile, subdolo e violento. Dovevate distinguere, signori del Governo e della maggioranza, rispetto a cosa siete stati finora, divisi tra voi e uniti contro di noi. Ora rendetevi conto: non è con noi o contro di noi che avete la sfida. Dovete confrontarvi con l'Italia.
2020-04-09	FdI	CalandriniNicola	Signor Presidente, prima di qualsiasi considerazione politica, permettetemi di ringraziare quel popolo silenzioso di medici, di infermieri e di personale parasanitario, che sono il simbolo tra i tanti che oggi sono in prima linea, insieme a tanti altri lavoratori che non si sono mai fermati in questa fase emergenziale, per continuare a svolgere il proprio lavoro e per servire la propria Nazione. Senza di loro, questo maledetto virus che stiamo combattendo probabilmente avrebbe fatto molte più vittime e quindi a tutti loro va il nostro ringraziamento. Siamo nella Settimana santa e dobbiamo credere nella Pasqua, nella resurrezione. L'Italia ha dimostrato, Presidente, di essere una grande Nazione. Da un mese buona parte di 60 milioni di Italiani sono chiusi in casa per amore della vita, senza esercito per strada, nella libertà. Meritano di poter tornare al più presto a vivere le proprie relazioni. Ma, per fare tutto questo, serve un Governo che eviti errori, come i tanti errori che sono stati fatti nei decreti che si sono succeduti in queste settimane di emergenza; errori molto gravi, errori di comunicazione che hanno disorientato completamente il popolo italiano. Mi riferisco in particolare - mi dispiace che non ci sia il Governo - alle dichiarazioni del presidente Conte, che diceva che saremmo stati pronti all'emergenza, per poi ritrovarci di punto in bianco senza medici, senza posti di terapia intensiva negli ospedali e senza nemmeno le mascherine di protezione. Penso alle conferenze stampa via Facebook, per annunciare decreti che non ci sono stati, per dire che chiudeva tutto per non chiudere nulla, che hanno generato panico a tutti i livelli. E voglio anche ricordare, per ultimo, gli assalti ai supermercati e alle stazioni ferroviarie. Potrei dire molto altro, ma mi fermo qui, per ovvie ragioni. Anche questo decreto-legge, che si chiama, come diceva una collega prima in italiano il cura Italia, non ci convince assolutamente, perché non cura proprio nulla. Qui servono risposte; voi con questo decreto-legge continuate a porre interrogativi e richieste di moduli da compilare. All'Italia serve invece una terapia d'urto, serve una scossa forte. Ma il messaggio contenuto in questo decreto-legge è quello tipico dei Governi assistenzialisti: sì alla cassa integrazione (e ci mancherebbe altro), ma nessun sostegno a tutte quelle aziende che hanno il coraggio, ancora oggi, di non licenziare e la forza di non chiudere definitivamente, anche quando l'emergenza sanitaria sarà alle nostre spalle. E che dire degli 8.000 Comuni italiani, che sono la spina dorsale del sistema economico e sociale dell'intero Paese, che sono stati lasciati soli, senza nessuna risorsa, e che vorranno in qualche modo continuare a fornire i servizi di prima necessità alle loro comunità? C'è poi questo cancro della burocrazia: è arrivato il momento di semplificare tutto, così come in quest'Aula sento dire da sempre. Dobbiamo rendere ogni pratica a portata di click, per il privato e per l'impresa. E invece cosa sta accadendo con questo decreto? Cito due casi per tutti, che sono forse i più emblematici: il sito dell'INPS, che collassa sotto la richiesta di centinaia di migliaia di utenti che presentano domande per il bonus di 600 euro, e le parole del ministro Azzolina, che dice che siamo l'Italia della didattica online e poi comunica ai propri docenti, scusandosi, che le graduatorie non saranno aggiornate, perché ci sono troppe domande cartacee. Ma come pensiamo di poter essere credibili comportandoci in questo modo? Oggi il sistema economico e produttivo del Paese ci chiede liquidità e i cittadini ci chiedono lavoro, ma voi rispondete con la burocrazia. Penso alle tante aziende che in questo momento dovrebbero avere il massimo sostegno e la massima semplificazione, per aprire o per tentare di restare aperti. Invece voi ci bocciate gli emendamenti sugli ISA, che sono una diabolica evoluzione degli studi di settore; ci bocciate gli emendamenti sul tetto all'uso del contante, ci bocciate gli emendamenti che evitano di concedere due anni in più all'Agenzia delle entrate per fare gli accertamenti fiscali, a fronte solo di quattro giorni in più nel mese di marzo per il pagamento degli F24. Ecco, pochi giorni per pagare, a fronte di due anni in più per poter essere perseguitati dal fisco. Lasciatecelo dire: è vergognoso questo modo di fare. Quello che vi stiamo dicendo qui ora erano tutte proposte di buonsenso che Fratelli d'Italia aveva posto all'attenzione del Governo: vi avevamo presentato proposte importanti per modificare questo decreto-legge, ma avete detto no, siete stati accecati dalla vostra furia ideologica. Noi crediamo che non sia così che si possa curare l'Italia. Questo decreto-legge è la fotografia di un Paese che alza le braccia al cielo e scrolla le spalle, che ammette la propria sconfitta e la propria impotenza. Voi state dando una cura a una cavia; qui bisogna salvare l'Italia, bisogna avere il coraggio dei giovani medici italiani che sono scesi in campo, come i ragazzi del '99, per l'Italia e per la nostra Nazione. Ecco, essere degni di questa Patria è un nostro dovere. Noi siamo l'Italia e siamo una grande Nazione; siamo la culla della civiltà romana. Non ci arrenderemo perché la resa non è nel nostro DNA. Certo, ci saremmo aspettati aiuti dall'Europa, comprensione e solidarietà. Noi nell'Europa ci abbiamo creduto sin dall'inizio; noi l'Europa l'abbiamo fondata; noi siamo l'Europa, ma evidentemente l'Europa non è l'Italia. Ed è stato evidente come in questi giorni non ci sia stata una sola mano tesa nei confronti del nostro Paese. L'Europa dei numeri a noi non interessa, noi vogliamo l'Europa dei popoli e delle civiltà. L'Italia non chiede elemosina; pretende giustizia ed esige rispetto. Signor Presidente, oggi l'Europa deve essere degna del popolo italiano e quando finirà - speriamo presto - quest'emergenza sanitaria e sarà alle nostre spalle, sicuramente verrà il momento per farci delle domande e cercare delle risposte, ma non è questo il momento. Questo è il momento dell'emergenza e dell'unità nazionale. È con questo spirito che Fratelli d'Italia e Giorgia Meloni hanno mostrato sin da subito la volontà di dialogo con il Governo. Eppure - lasciatecelo dire - siamo rimasti completamente delusi. Speravamo di poter scrivere insieme questo provvedimento, ma dalla vostra parte abbiamo ricevuto solo dei no a prescindere. Noi eravamo stati molto chiari fin dall'inizio; non avremmo accolto e votato nulla a scatola chiusa. Purtroppo abbiamo assistito a un crescendo di un atteggiamento ostile da parte del Governo rispetto agli emendamenti che il nostro Gruppo ha presentato. Permettetemi di dire che questa fantomatica cabina di regia è stata inutile, è stata una farsa. Avremmo potuto dire: «fate voi» e metterci a fare ostruzionismo, ma non lo abbiamo voluto fare. Piuttosto, abbiamo continuato a mostrare spirito di collaborazione lasciando in piedi solo 20 emendamenti e sei ordini del giorno, ma ci avete respinto anche quelli, comprese proposte di buonsenso a costo zero per le casse dello Stato. Concludendo, signor Presidente, desidero confermare che abbiamo mostrato tutto il nostro spirito di collaborazione per migliorare un decreto-legge che resta insufficiente. Lo abbiamo fatto per il popolo italiano, che oggi è chiuso in casa, ha perso il lavoro e non sa se domani potrà riaprire le proprie attività. È per i cittadini italiani che vogliamo e dobbiamo salvare il nostro Paese. Votiamo per l'Italia, non per voi; votiamo per la nostra gente, nonostante voi. Quando la Patria chiama, noi rispondiamo sì e non ci chiediamo null'altro, ma restiamo coerenti con la nostra storia. Avrete, se lo vorrete, il nostro supporto in questa fase critica emergenziale, ma non avrete mai il nostro voto favorevole. Per questi motivi, Fratelli d'Italia voterà contro il provvedimento in esame.
2020-04-09	FdI	LaRussaIgnazio	Non sono più abituati, Presidente. PRESIDENTE. Lasciate parlare il senatore La Russa, poi ognuno dirà quello che pensa. Prego, senatore La Russa. LA RUSSA (FdI). Presidente, stavo per dire una cosa che hanno compreso in anticipo e capisco che li innervosisca. Pensate dov'è arrivato il Presidente del Consiglio: ad annunciare che avrebbe regalato 400 miliardi di euro alle imprese. Così sembrava, perché non ha parlato di tassi, non ha parlato di modalità, non ha parlato delle garanzie necessarie, ma non è altro che un fido, come quando un cittadino compra una casa e accende un mutuo e poi sa che quei soldi li deve restituire. Alle aziende abbiamo allora imposto la chiusura, poi abbiamo detto loro, nel frattempo di indebitarsi ancora; quel debito lo ripagheranno in sei anni, ma, essendo già messe male, magari tra un mese falliranno. Sapete a che serve quel debito che noi imponiamo? A pagare le tasse: da un lato, gli prestiamo i soldi e quei soldi che gli presentiamo li obblighiamo ad usarli per pagare le tasse. È un giro. Glieli prestiamo perché altrimenti non possono pagare le tasse e come facciamo? Che fine ha fatto la soluzione da noi proposta di versare mille euro a tutti coloro che ne fanno richiesta autocertificata (e se si autocertifica male si commette reato)? E la richiesta fatta da noi di abbattere le tasse senza giro dov'è finita? Non c'è. Adesso c'è un'ulteriore proposta, nonostante tutto, Presidente. Nonostante la sordità ed il grigio di questo Governo, noi ci ostiniamo a continuare ad essere responsabili e a fare delle proposte: raccogliamo l'ipotesi avanzata dall'ex ministro Giulio Tremonti che - non dimentichiamolo - nel 2008-2010 insieme a Juncker fece la proposta degli eurobond, che fu bocciata dalla sinistra (il che poi ci portò alla famosa triade che costò a noi, come poi alla Grecia, dolori e sangue). È una proposta semplice (anche se, per carità, vediamo cosa farà l'Europa, seppure quei soldi che ci darà l'Europa saranno comunque un ulteriore indebitamento per la Nazione): abbiamo bisogno di grandi risorse? Apriamo a un grande prestito nazionale patriottico. Facciamo che non sia solo il «Corriere della Sera»...
2020-04-09	LN	BagnaiAlberto	Signor Presidente, «Ho sempre pensato che l'Europa si sarebbe costruita nelle crisi e che sarebbe stata la somma delle soluzioni che si sarebbero trovate per queste crisi». Così scriveva Jean Monnet nei suoi «Mémoires» pubblicati nel 1976. Questa frase di uno dei Padri fondatori del progetto unionista mi è tornata in mente quando il presidente Pesco ha comunicato alla 5ᵃ Commissione la logica sottostante ai suoi criteri di improponibilità. Ci è stato detto - è stato poi ribadito dal senatore Misiani, e Misiani è un uomo d'onore - che un provvedimento emergenziale non può essere utilizzato per interventi strutturali e, quindi - ad esempio - non ci sarà alcun anno bianco fiscale; una misura che avrebbe dato respiro a tante partite IVA e a tante piccole e medie imprese, svincolandole dalla necessità di versare a giugno un acconto esorbitante delle imposte su quei redditi che non stanno percependo. Questo Governo si è rifiutato di considerarla, sostenendo che il sistema fiscale non vada riformato in condizioni di urgenza. Giusto, saggio, ma quanta improvvisa e improvvida saggezza negli eredi di quella stagione politica, che, nella concitazione di una crisi, allo scellerato e infame grido di «Fate presto!» ha riformato, nell'ordine, il sistema pensionistico, il mercato del lavoro, il sistema delle autonomie locali e quello scolastico. Fu l'urgenza dello spread a giustificare quelle riforme strutturali. Ricordiamo tutti il memorandum che la BCE inviò all'Italia nel 2011, e che Monti, Letta, Renzi e Gentiloni Silveri pedissequamente eseguirono. E perché mai ora l'urgenza di soccorrere i cittadini che rappresentiamo non dovrebbe giustificare interventi ugualmente strutturali? Perché queste asimmetrie? Gli interventi strutturali vi vanno bene solo se penalizzano i cittadini e non se li avvantaggiano? Certo che siete strani, voi unionisti. L'Europa si farà nelle crisi - dite - ma, quando arriva una crisi, l'Italia lasciamola com'è: col suo fisco vessatorio, con la sua burocrazia, col suo codice degli appalti ancora più astruso di quello che vi è stato dettato da Bruxelles, quello al quale noi e il Paese vi imploravamo di tornare. Ma voi: no, duri come il ferro, perché dovete essere sempre più realisti del re, voi unionisti. Quando non potete distruggerlo - il Paese che amate - almeno vi sforzate di non ricostruirlo. Certo che siete veramente strani, eh!
2020-04-09	M5S	TavernaPaola	Lei, senatore Salvini, è orgoglioso dei suoi alleati in Europa, gli olandesi, Wilders, e dell'altro alleato della Meloni, Rutte, che hanno approvato mozioni nel loro Parlamento che mirano a impedire all'Europa di utilizzare gli eurobond per poter aiutare non solo l'Italia ma tutti i Paesi? Ne siete orgogliosi? Sono i vostri alleati in Europa.
2020-04-09	M5S	TavernaPaola	Nel 2010 i posti letto per degenza ordinaria erano 245.000, nel 2017 191.000. Nel 1997 ogni 100.000 abitanti avevamo 575 posti letto di terapia intensiva; nel 2015 il 51 per cento in meno (275). Nessuno sta messo peggio di noi in Europa, ed era il fiore all'occhiello.
2020-04-09	PD	MancaDaniele	Signor Presidente, rappresentanti del Governo, vice ministro Misiani, onorevoli colleghi, mai dal dopoguerra ai giorni nostri le istituzioni, e tra queste il Senato della Repubblica, si sono trovati ad affrontare scenari così gravi, senza certezze, senza anticorpi e con la comunità scientifica ancora alla ricerca delle soluzioni strutturali per le cure e per la prevenzione. Un'emergenza senza precedenti che poteva travolgere l'umanità, a partire dal pilastro più importante per il diritto alla salute: i nostri ospedali e le nostre terapie intensive. Stiamo combattendo insieme una nuova guerra, ma i nemici e gli avversari non sono gli eserciti. I nostri figli certamente non sono impauriti dal fischio di una bomba, ma il nemico purtroppo è invisibile, è tra noi e ha ucciso 17.000 persone in Italia e altre 84.000 nel mondo. Non sono numeri, sono purtroppo uomini e donne, prevalentemente anziani, ma anche tanti giovani, ognuno dei quali ha un volto, un nome, una storia e un'identità. Per questo voglio esprimere qui, a nome del Partito Democratico, il cordoglio ai familiari delle vittime, innanzitutto affinché il loro sacrificio non venga liquidato. Per loro dobbiamo assumerci una responsabilità nuova: ripartire in sicurezza, affinché le immagini che si sono presentate ai nostri occhi, le lacrime sole dei loro familiari, da Bergamo a Brescia, da Lodi a Piacenza, non si presentino mai più tra noi nel nostro Paese. I nostri nonni e i nostri genitori ci hanno liberato dalle dittature, dai regimi autoritari. L'Europa ha garantito settant'anni di pace, riuscendo a sradicare il virus del nazifascismo. A noi spetta il compito di costruire una nuova Europa, nella quale al posto dei vincoli, degli ostacoli e dei patti di stabilità, prenda il sopravvento il progetto e gli investimenti necessari per garantire un nuovo sviluppo economico. È questo il lavoro che dobbiamo compiere e da questo lavoro garantiamo il sostegno al governo Conte, che in queste ore sta negoziando con l'Europa un'idea nuova di Europa, per rilanciare crescita, sviluppo e coesione e per non lasciare gli Stati in solitudine. Ecco perché - lo dico con grande tranquillità - il nostro compito è sconfiggere il virus e riconquistare nuova libertà e nuovo benessere. Ecco perché l'investimento nella ricerca deve aumentare. Ecco perché l'economia della conoscenza può rappresentare un punto di partenza fondamentale per generare nuovo sviluppo economico ed ecco perché - lo dico al Governo - le migliori competenze vanno coinvolte. Serve una regia stretta per costruire un nuovo patto tra il lavoro e l'impresa, che sappia indirizzare e guidare un orizzonte e una visione, costruire un progetto per il futuro del nostro Paese. Oggi gli italiani non ci chiedono solo di essere curati, ma anche di avere una visione, per garantire loro un futuro di certezze. Questo dev'essere il nostro obiettivo, la nostra ambizione. Credo che dobbiamo avere quest'ambizione, per riportare da subito il tasso di mortalità negli standard che fanno dell'Italia uno dei Paesi con l'aspettativa di vita più lunga - e ci sarà una ragione -, indice di benessere, coesione sociale e qualità della vita e dell'ambiente. Pertanto questo decreto-legge, il cura Italia, nasce per non lasciare nessuno nella solitudine. Il virus ci costringe a una rinuncia doverosa, quanto decisiva, per sconfiggerlo, che limita purtroppo le nostre libertà individuali e scardina alcuni pilastri fondamentali, dal diritto all'istruzione a quello al lavoro. Dobbiamo però alzare lo sguardo: se riusciremo a progettare un lavoro in sicurezza e a definire lo studio a distanza un diritto universale per tutti, senza lasciare nessuno nella solitudine, ci accorgeremo che la qualità della vita e delle relazioni sociali potrà addirittura aumentare ed essere il pilastro per costruire nuovo sviluppo. In poche parole, abbiamo spento la nostra quotidianità e abbiamo il dovere di individuare una soluzione in sicurezza per ripartire. Dobbiamo raccogliere le leve fondamentali e avere l'ambizione di progettare e coprogettare un mondo diverso. Una ripartenza non è compatibile con i conflitti. La pandemia non ha una dimensione nazionale: la propaganda che si consuma negli attacchi al Governo e nella critica a prescindere, in una rincorsa a chi la spara più alta, non solo ha toni non compatibili con l'emergenza, ma in tempo di guerra non ha alcuno sbocco, neanche nelle relazioni con i cittadini, che ci chiedono serietà, fatti, azioni e umiltà. Per questa ragione i conflitti tra Regioni e Governo sono incompatibili per affrontare l'emergenza. Certamente avremo tempo e modo di discutere su come ridurre i tempi e sui modi per ridisegnare le funzioni dello Stato e delle Regioni: sapremo superare evidentemente quello che le materie concorrenti rappresentano e reintrodurre il concetto di condivisione e cooperazione istituzionale. Oggi è il tempo della responsabilità e dell'unità e serve anche umiltà al posto di tanta arroganza.
2020-04-09	PD	ZandaLuigi	Il nodo però più serio e più difficile da sciogliere è senza dubbio l'Europa. Abbiamo seguito le tensioni sugli eurobond e le difficoltà dell'Eurogruppo. Abbiamo presente il dibattito aspro sull'utilizzo del fondo salva Stati. Sono battaglie che l'Italia sta combattendo dalla parte giusta, ma sarebbe un errore non apprezzare le misure che l'Europa ha deciso di attivare per sostenere i Paesi più colpiti dalla crisi. Sono state sospese le regole sul deficit, sul debito e sugli aiuti di Stato. È stato rimosso l'obbligo di cofinanziamento per i fondi strutturali ed è stata decisa la rinuncia al rimborso dei fondi non ancora spesi; è stato deliberato uno stanziamento voluto dal commissario Gentiloni Silveri a favore dei lavoratori e, senza le risorse messe in campo dalla BCE, il grande sforzo finanziario dell'Italia non sarebbe possibile. Solo poche settimane fa, se qualcuno avesse ipotizzato che l'Europa avrebbe preso queste misure, gli avremmo dato del pazzo. Eppure, nonostante tutto ciò, la diffidenza sul ruolo stesso dell'Europa non diminuisce; una diffidenza che travalica il giudizio positivo o negativo sulle misure adottate e quasi una paura che l'Europa non riesca a superare la crisi senza gravi danni irreversibili. Il disagio e il disincanto sono così forti che stanno facendo breccia persino nell'animo di molti convinti europeisti. Tanti anni di spirito fiacco, la rimozione dell'ideale di Europa, l'emergere di tanti nazionalismi hanno prodotto un danno così profondo da poter essere considerati una concausa della Brexit. Il cancelliere Schröder ha detto che l'Europa è una comunità di destini e ha ragione. Quale Paese può pensare di affrontare da solo problemi come le pandemie, i cambiamenti climatici, l'energia, la fame, le migrazioni? È proprio l'enormità dei problemi e delle speranze a rendere comune - come dice Schröder - il destino di tutti i Paesi d'Europa. Eppure, mai come ora, è apparso chiaro che la pandemia ha confermato che c'è una doppia Europa; in una, assieme ad altri importanti Paesi, ci siamo noi, con la nostra posizione europeista e con il pesante fardello del nostro debito pubblico; nell'altra parte, ci sono Paesi i cui leader, emblematicamente rappresentati da Viktor Orbán, vedono l'unità europea come un mero paravento dietro al quale si può manovrare con molto cinismo per gli obiettivi nazionali. L'amarezza di tanti cittadini europei nasce dall'evidenza di questa realtà e ha quindi natura politica; nasce dalla constatazione che c'è un pezzo di Europa, quella dei falchi del Nord e di quei nazionalismi che tanto piacciono ad alcuni Paesi e a partiti di casa nostra, che continua a lavorare per i propri interessi, incurante di dividere e logorare l'Unione, quasi volesse portarla a un collasso, non solo politico, ma anche economico e sociale. La logica politica e il senso di queste posizioni estreme dobbiamo cercarli nel contesto geopolitico mondiale, perché né la Russia di Putin, né l'America di Trump hanno finora mostrato di gradire un'Europa forte e unita. La politica dei dazi, l'affievolimento dei vincoli della NATO, la trasformazione del Mediterraneo in un mare russo-turco sono solo alcuni degli indizi di un piano inclinato che, lasciato a se stesso, è destinato a cambiare gli equilibri mondiali e a spostare zone di influenza. Nella lotta al Covid-19 non sono in gioco solo la generosità e la solidarietà dell'Unione europea nei confronti dei Paesi più colpiti dalla pandemia. Stiamo parlando non dei sentimenti umanitari dell'Europa, ma della sua intelligenza politica, della sua lungimiranza e della sua capacità di comprendere ciò che sta accadendo nel mondo. Il punto è che sono in ballo i destini dell'Europa per i prossimi decenni, se avrà un peso nello scacchiere internazionale o se tutti noi, compresa la forte Germania, siamo destinati a essere delle semplici comparse nel grande gioco delle superpotenze continentali. Se non vogliamo che la ripresa sia effimera, l'Italia ponga all'Europa il tema dell'urgenza di passi concreti verso la sua unione politica. E lo deve fare con la forza di chi sa che il tempo è scaduto, consapevole del fatto che dal 1954, quando la Francia bocciò il programma di un esercito europeo, l'Europa avanza zoppa e nell'illusione che un'unione solo economica possa darle prosperità e pace, senza accorgersi che la nostra è una ricchezza fittizia e che la nostra pace è in mano ad altri. Pochi giorni fa qui in Senato il ministro Speranza ha ricordato che nel 1978 è stato istituito il Servizio sanitario nazionale. In molti hanno riconosciuto il grande valore sociale di quella riforma e sostenuto che il Servizio vada ancor più valorizzato. La riforma del Servizio sanitario non è nata però per caso: è figlia di un tempo, dagli anni Sessanta agli anni Settanta del secolo scorso quando, nonostante un terrorismo sanguinario, le forze politiche seppero mostrare una visione lucida del futuro dell'Italia mettendo in atto una forza riformista di straordinaria lungimiranza. In quegli anni non si vide nascere solo il Servizio sanitario nazionale; ci furono anche la nazionalizzazione dell'energia elettrica, la legge quadro sull'urbanistica, le leggi di riforma dell'università, la scuola media obbligatoria, lo Statuto dei lavoratori, la nascita delle Regioni, la legge di attuazione del referendum, la legge per l'avvio della Corte costituzionale, la legge sull'obiezione di coscienza, quelle sul divorzio e sull'aborto. Il Servizio sanitario nazionale è nato in una grande stagione di riforme guidata da uomini politici che non si curavano della loro immagine, ma avevano una visione larga delle cose e grandi idee riformiste; coltivavano una prospettiva e un progetto a lungo termine; sapevano scegliere e avevano una determinazione ferrea nel dovere di fare. Dentro quella visione e quel progetto sono nate riforme e grandi leggi che ancora oggi costituiscono assi portanti della legislazione italiana. È la memoria di quella stagione, assieme al bisogno di un orizzonte chiaro, che mi spinge a chiedere al Presidente del Consiglio - sono certo che il Sottosegretario presente in Aula glielo riferirà - di trovare il tempo per venire in Senato e aprire un dibattito sul suo progetto per l'Italia e sulla visione alla quale ispirare le scelte di fondo e le decisioni quotidiane. In un passaggio così difficile nella storia dell'Italia, il Parlamento ha un bisogno assoluto di cultura e di cultura politica ed è compito del Presidente del Consiglio riempire questo vuoto. (
2020-04-16	FdI	LaPietraPatrizioGiacomo	Infine, mi sia concesso un ultimo passaggio sull'Europa. Lei, come e più di me, sa quanto sia importante la nuova politica agricola comune (PAC) e sa che una riduzione delle risorse e le nuove regole penalizzeranno le nostre aziende. Occorrono un'azione forte e determinata, che non consenta la riduzione delle risorse, e un adeguamento dei parametri fra tutti i Paesi dell'Unione, perché tassazioni differenti, sistemi di tutela e costi del lavoro differenti creano un'ulteriore penalizzazione sul piano della concorrenza delle nostre aziende nazionali. Inoltre, signor Ministro, agisca per riutilizzare tutte quelle risorse dei Programmi di sviluppo rurale (PSR) che molte Regioni non sono riuscite a spendere. Abbiamo visto come questa Europa sia matrigna e non madre rispetto ad alcuni suoi figli; non possiamo più accettare che ci sia un comitato d'affari a governare questa Europa con a capo Germania e Francia; dobbiamo essere determinati nel difendere le nostre aziende e la nostra sovranità produttiva e commerciale. Per fare questo, signor Ministro, vogliamo dire al Presidente del Consiglio che, se è vero che non lavora nelle tenebre, se è vero che sul Meccanismo europeo di stabilità (MES) ha detto che vuol guardare in faccia gli italiani, venga qui in quest'Aula e guardi in faccia noi, si faccia dare un mandato per andare al prossimo Consiglio europeo e si sottoponga a un voto parlamentare. Guardi in faccia l'Italia, venga qua e metta ogni senatore e ogni Gruppo parlamentare di fronte alle proprie responsabilità.
2020-04-16	FdI	LaPietraPatrizioGiacomo	La crisi del coronavirus sta riducendo sul lastrico gran parte del settore produttivo italiano, con rischi di una contrazione del prodotto interno lordo potenzialmente irreversibili. Ci sono, però, alcuni settori dell'agricoltura (se ne è già accennato) particolarmente in crisi, per i quali niente, secondo noi, è stato fatto. Mi riferisco, per esempio, al florovivaismo, un comparto particolarmente colpito. Signor Ministro, io vengo dal territorio, sono un pistoiese, sono della provincia di Pistoia, dove esiste, come lei ben sa, il più importante distretto di piante ornamentali d'Italia, se non d'Europa. Questo settore avrà una perdita secca del fatturato di oltre il 50 per cento nelle piante e di oltre il 70 per cento per quanto riguarda i fiori, in base annua: un disastro. Se andrà bene, questi saranno i numeri. Il settore ha bisogno non solo di risorse, ma anche di tutele chiare. Mi riferisco, per esempio, al blocco di tutti i TIR, che sono stati fermati alle frontiere in maniera pretestuosa, e alla disdetta degli ordini. Il settore ha bisogno di azioni concrete sul piano finanziario, interagendo col sistema bancario, non per indebitarsi ulteriormente - come viene proposto nel decreto liquidità - ma per garantire il proprio portafoglio di clienti e di fornitori. Occorre mantenere il circuito finanziario della filiera.
2020-04-21	FI	BerniniAnnaMaria	Signor Presidente, il mio intervento si riferisce all'esito della Conferenza dei Capigruppo, che, come lei ha opportunamente anticipato, si è conclusa a maggioranza. Mi rivolgo sia a lei sia ai colleghi, perché è tradizione di quest'Assemblea che il senso della nostra richiesta si svolga come reputavamo opportuno dovesse svolgersi: abbiamo dunque avanzato una richiesta - e per noi intendo il fronte compatto dell'opposizione: Forza Italia, Lega e Fratelli d'Italia - la quale faceva leva sulla seguente esigenza. A fronte di un Consiglio dell'Unione europea di particolare pregnanza, rilevanza ed entità sotto il profilo del contenuto, perché si deciderà dei modi di gestione dell'emergenza sanitaria, che dovranno essere omogenei e gestiti con omogenea efficacia in tutta Europa, si chiedeva che il Presidente del Consiglio venisse in Senato a rendere non una generica informativa, che ci vedrà spettatori parlamentari. Infatti, signor Presidente e colleghi, già tante volte siamo spettatori televisivi. Anche oggi, purtroppo, quello che il Presidente del Consiglio ci dirà tra qualche minuto in un'informativa lo abbiamo già visto in anteprima questa mattina presto in diretta Facebook.
2020-04-21	FI	BerniniAnnaMaria	È l'ennesimo schiaffo a un Parlamento che avrebbe diritto non già ad un'informativa e a osservatori non partecipanti, ma a comunicazioni che prevedono un voto del Parlamento stesso, che rappresenta un mandato rafforzato per andare a negoziare per il nostro Paese in Europa e portare a casa un risultato rappresentativo di tutti noi, di tutto il popolo italiano.
2020-04-21	FI	TestorElena	Forza Italia vuole in primo luogo che i fondi necessari alla ripresa arrivino in misura consona e rapidamente; in secondo luogo, che le condizioni non siano per nessuna ragione lesive per la dignità del popolo italiano: siate all'altezza del vostro compito e, se fino ad oggi non lo siete stati, cominciate ad esserlo dal 23 aprile, facendo prevalere il senso di comunità dell'Europa
2020-04-21	FI	TestorElena	Oggi forse non è il momento di fare polemiche, ma invitiamo chi ci governa a non voler nascondere le proprie difficoltà spostando i riflettori della condanna sugli amministratori locali o, peggio, sul personale sanitario che si è trovato e si trova in prima linea ad affrontare un'emergenza senza precedenti. È troppo comodo e - mi permetta - troppo meschino per chi ha la responsabilità di guidare l'Italia. Come facciamo poi a essere autorevoli in Europa se le forze politiche che sostengono il Governo sono divise sulle scelte strategiche da promuovere e sostenere? Il 23 aprile, quale posizione assumerà il nostro Presidente del Consiglio? Quella del Partito Democratico, quella di Italia Viva o quella del MoVimento 5 Stelle? Tutti sappiamo che sono posizioni divergenti e inconciliabili. Il risultato sarà un ruolo ambiguo ed ininfluente per l'Italia e questo lusso i cittadini italiani non se lo possono permettere, non ora. La nostra economia, le nostre famiglie, le nostre imprese, i nostri lavoratori hanno bisogno di liquidità e non possono accontentarsi di provvedimenti illusori come quelli del cosiddetto cura Italia, prestiti difficili da ottenere a tassi insostenibili, utili solo a pagare nuove tasse. Il tempo scorre, non si può più aspettare. Siete fermi, immobili, in attesa, per paura, per mancanza di idee, per mancanza di coraggio. Il vostro stato confusionale è un lusso che non ci possiamo permettere. Le risposte servono oggi, o le aziende che oggi sono chiuse per necessità domani non riapriranno per mancanza di liquidità. Servono ingenti investimenti dall'Europa, dal nostro Governo, ma subito, ora, o sarà troppo tardi. L'Italia è un Paese dalle mille risorse, ma in questo momento è costretto a rimanere alla finestra, in tutti i sensi: strade vuote, aziende chiuse, economia ferma. È un Paese che sta rispettando le direttive del Governo, ma ha bisogno di decisioni forti, condivise e coraggiose. Voi non potete aspettare la soluzione dell'emergenza rimanendo alla finestra o alla fine dalle finestre dei vostri palazzi vedrete solo macerie, le macerie di una delle migliori economie al mondo, costruita con il lavoro e i sacrifici di intere generazioni di italiani. Non potete continuare ad essere inutili spettatori di questa catastrofe.
2020-04-21	FI	TestorElena	Signor Presidente, il Consiglio europeo del 23 aprile rappresenterà certamente un passaggio fondamentale nella storia dell'Europa: può diventare un'occasione di rilancio degli ideali che hanno dato vita a questa grande comunità di popoli e di nazioni; può rappresentare la sua stessa fine. Senza la solidarietà e la condivisione non esiste una comunità; sono valori fondamentali che mai come in questo momento di grave emergenza devono essere alla base delle decisioni e dei comportamenti dei leader europei. Non si possono proporre compromessi senza risposte concrete, mediazioni di facciata o decisioni che non risolvono. Queste ambiguità possono essere tollerate nei periodi di pace, ma non in tempi di guerra. Il nemico è spietato e invisibile; le decisioni della politica devono essere rapide ed efficaci. La comunità europea si trova ad affrontare un'emergenza sanitaria e una crisi economica senza precedenti; lo può fare solo abbandonando i vecchi sistemi del passato, troppo rigidi e inefficaci per il momento che stiamo vivendo. Mai come oggi sono necessarie politiche espansive per sostenere l'economia reale. Serve liquidità per le ingenti spese sanitarie, ma anche per aiutare le famiglie, il lavoro, le imprese e il sistema produttivo europeo. Le prime risposte dell'Unione europea sono state purtroppo assolutamente inadeguate. Abbiamo assistito a iniziali dichiarazioni dannose e sbagliate della presidente della BCE Christine Lagarde. Abbiamo assistito al blocco del materiale sanitario alle frontiere tra i Paesi europei. Abbiamo assistito a una tardiva solidarietà fatta solo di parole, sensazioni e comportamenti concreti conseguenti.
2020-04-21	FdI	CirianiLuca	Avete nominato un commissario della Protezione civile, poi gli avete affiancato un commissario che ha commissariato la Protezione civile e, infine, avete nominato Colao, che commissaria il commissario che ha commissariato la Protezione civile. Le pare una cosa seria, Presidente? In questo contesto dico solo che rimane lo scandalo - perché è tale - di un Paese, l'Italia, seconda potenza manifatturiera d'Europa, che al 20 aprile 2020 non è ancora in grado di garantire l'autosufficienza perlomeno per la fornitura delle mascherine.
2020-04-21	FdI	CirianiLuca	Lei ha anche accennato al fatto delle difficoltà che la attendono all'eurogruppo. Come ho detto all'inizio e come hanno detto altri colleghi, il momento è veramente storico. Questo termine non è usato a sproposito perché la storia ci passa proprio davanti, cambia le nostre abitudini e mette in discussione dalle fondamenta anche le Istituzioni europee. Lo scenario è veramente drammatico; milioni di disoccupati, decine di migliaia di imprese che non sappiamo se potranno riaprire. Sullo sfondo la domanda: cosa farà la Germania? Farà come ha fatto negli ultimi cento anni, nei momenti cruciali, quando si è sempre seduta dalla parte sbagliata della storia? Presidente, io ho ascoltato per tanti anni la retorica europeista, anche delle persone in buona fede, che ci hanno detto che l'Europa è nata sui capisaldi della solidarietà, dell'amicizia e del mutuo soccorso. Mi domando, chiedendolo ai colleghi della maggioranza, se sono questi gli ideali dell'Europa e degli europeisti. Quanto lontano sono questi ideali dall'Europa con cui ci confrontiamo ogni giorno, che non si rende conto nemmeno di fronte a quanto sta accadendo della gravità dei fatti? Essa è ancora dominata da speculatori, da lobbisti, da personaggi politici che sono soltanto i portavoce di lobby economiche e di paradisi fiscali e anche da avvoltoi, come quella signora, presidente della Banca centrale europea, che non ha esitato a colpirci alle spalle quando l'epidemia sembrava colpire e avvampare soltanto in Italia. Se questa è l'Europa noi possiamo francamente anche farne a meno. Presidente, mi avvio alla conclusione: di questa Europa retorica, vuota e fallimentare, che non intende cambiare, il MES è il riassunto preciso e perfetto, ne è la rappresentazione plastica. Non sto qui a discettare, come hanno fatti altri, sui 14 miliardi già versati, sui 140 da versare, sui 36 che potremmo avere, perché il problema è capire se al Consiglio europeo, l'Europa comprenderà che bisogna intervenire subito, non quest'estate o in autunno, con un piano di almeno 1.000-1.500 miliardi, che si chiami coronabond, eurobond, recovery fund, chiamatelo come volete, ma serve e serve immediatamente perché altrimenti l'Europa - ammesso che ancora esista - morirà e scomparirà. Presidente, riteniamo che la trattativa che lei condurrà per conto del nostro Paese, della nostra Italia, sia molto debole per la sua scelta di farsi forte soltanto della sua debole maggioranza e non del concorso dell'intero Parlamento. Siamo altresì preoccupati del fatto che lei farà questa trattativa insieme a personaggi politici che nel passato hanno già dimostrato totale subalternità alle vecchie logiche europee. Se però questo ci preoccupa, ci consola la speranza - direi la certezza - che l'Italia è un grande Paese, che ha già superato prove difficilissime e saprà rialzarsi anche questa volta.
2020-04-21	FdI	CirianiLuca	Purtroppo per lei, signor Presidente, e per la maggioranza, quindi, il Parlamento non è ancora una diretta Facebook, in cui interviene, dice tutto quello che pensa e accusa anche gli esponenti della maggioranza su base e prove false e fasulle, senza diritto di replica. Il problema, signor Presidente, è che, oltre all'indignazione per la gravità di aver sottratto il Parlamento ai suoi doveri, cioè discutere e votare, aggiungiamo anche il sentimento della delusione, perché dall'inizio di questa pandemia abbiamo sperato sinceramente di dar vita a un'unità nazionale e a un senso di responsabilità collettivo, ma servivano una leadership e una maggioranza diverse, sufficientemente forti da essere in grado di guardare al di là degli steccati della maggioranza e dell'opposizione e anche di rinunciare a un po' del narcisismo politico che abbiamo visto all'opera in queste ultime settimane. Ha parlato, perché me lo sono scritto, di ora grave per il Paese e l'Europa ed è vero, l'ora è grave, forse gravissima. Lei ha invitato alla condivisione e alla collaborazione, ma bisogna far seguire alle parole i fatti, Presidente, perché invitare alla collaborazione e alla condivisione non vuol dire «Io sono il Governo, io decido e tu opposizione stai zitta e ascolti», oppure «Io sono il Governo, io decido, io sbaglio, continuo a sbagliare e tu opposizione devi stare zitta perché c'è il senso di responsabilità». Il compito e il diritto-dovere dell'opposizione è tentare di migliorare i provvedimenti del Governo. A questo serve l'opposizione, a questo servono i parlamenti, Presidente; non per gli omaggi formali. Noi non ci stiamo, pertanto, ad essere rappresentati, come tenta di fare lei e qualcuno della maggioranza, come gli irresponsabili, come quelli del tanto peggio, tanto meglio, perché le voglio ricordare che sin dall'inizio le opposizioni tutte, non solo Fratelli d'Italia, hanno consentito alla maggioranza di approvare i provvedimenti in Commissione e in Aula senza frapporre alcun ostacolo, nemmeno il più piccolo. Vi abbiamo dato la libertà di agire per il bene del Paese, perché il bene del Paese noi lo conosciamo davvero. Il bene dell'Italia è scritto sulle nostre bandiere ed è la ragione fondativa del nostro partito. Noi sappiamo distinguere tra l'interesse di parte e l'interesse collettivo. L'Italia è sempre il fine, non è mai il mezzo. Da questo punto di vista credo che abbiamo dato tanti esempi in questi anni. Abbiamo tentato di dare esempi pratici, Presidente, colleghi, anche durante l'approvazione finale (ahimè con fiducia) del decreto cosiddetto cura Italia. Abbiamo presentato i nostri emendamenti, li abbiamo poi ridotti a cinquanta e infine, su vostra richiesta, li abbiamo ridotti a venti emendamenti ordinamentali senza necessità di copertura, cioè venti proposte di buonsenso collaborative. Di queste venti proposte, Presidente, ne sono state accettate zero. Faccio qualche esempio: i voucher in agricoltura. C'è un'esigenza drammatica in agricoltura dei voucher.
2020-04-21	FdI	RautiIsabella	Le comunicazioni avrebbero portato in quest'Aula confronto, dibattito, tempi adeguati all'importanza del tema e la possibilità di esprimere un voto e una valutazione. Tutto questo viene impedito con il meccanismo dell'informativa. Penso inoltre che il meccanismo delle comunicazioni, con il dibattito e con il voto, avrebbe rafforzato il ruolo del presidente Conte in Europa, perché avrebbe rappresentato o meno una sorta di mandato.
2020-04-21	LN	BagnaiAlberto	Più che a Louis XVIII, le task force dell'autocrate dauno fanno pensare a Caligola, che per esternare tutto il suo viscerale disprezzo per istituzioni figlie di un'altra stagione volle fare console Incitatus, il suo cavallo di razza. Il Premier ci ha raccontato di aver evitato il Parlamento perché il dibattito e le divisioni lo avrebbero indebolito. Vorrei spiegargli che la politica non esiste solo per attribuire prebende, ma soprattutto perché esiste una feconda diversità di idee. Forse il Premier, nel piroettare fra una maggioranza e l'altra, ha perso l'orientamento, ma vorrei ricordargli che tutta la sua maggioranza precedente e un pezzo qualificato di quella attuale sono contrarie al MES. In che modo avrebbe potuto indebolirlo, in Europa, presentarsi con un voto su una posizione così largamente condivisa?
2020-04-21	M5S	PerilliGianluca	Ma perché non ragioniamo all'interno di un dibattito, come ha detto il Presidente? Poi, sull'Europa poco fa il Presidente ha detto che, se non ci fosse stata, saremmo stati veramente ai margini del mondo economico e finanziario. E io dico che, proprio perché il Governo ha saputo indirizzare il dibattito europeo e ha intrapreso un'azione coraggiosa, inedita e senza precedenti, ben otto Stati hanno cominciato a concentrarsi sull'idea di un debito condiviso, di uno sforzo condiviso e di una solidarietà anche a livello europeo, tanto che il Presidente citava la Costituzione, senatore Bagnai. Ma anche questo è previsto nella Costituzione: il nostro principio solidaristico interno deve essere a livello europeo, così trasponiamo i valori della nostra Costituzione in sede europea.
2020-04-21	M5S	PerilliGianluca	Ma questo prima non è avvenuto perché l'Europa è sempre stata abituata a porre schemi immodificabili e l'azione del Governo ha fatto sentire la voce grossa. Mi meraviglio: viene sempre citata la grandezza e l'autorità dell'Italia e poi, dinanzi a un'azione che non fa altro che elevare l'immagine del nostro Paese, voi vi tirate indietro.
2020-04-21	M5S	PerilliGianluca	Mi risulta poi molto strano, signor Presidente, che si parli di piroette o comunque di mutamenti, cambiamenti e incoerenze - leggo così il termine - quando in Europa è avvenuto un vero disastro. Vorrei chiedere quanto segue al senatore Malan, che difende il vecchio MES, che notoriamente, così com'è conosciuto, è il fondo cosiddetto strangola-Stati, secondo una tesi più estrema.
2020-04-21	M5S	PerilliGianluca	No! PERILLI (M5S). Questo MES viene difeso con fierezza, dicendo che si era a favore di quel tipo di MES. Durante il Governo Berlusconi, naturalmente, si è creato quello strumento infernale, che ha prodotto la povertà di molti Paesi secondo le tesi che circolano; a un certo punto, si è detto di essere a favore di quel MES, poi si è andati in Europa a votare contro gli eurobond e la Lega ha sostenuto che ci sia unità anche da loro, mentre noi avremmo alcune incoerenze.
2020-04-21	M5S	PerilliGianluca	Rispetto a questo punto, ho sentito la senatrice Bonino affermare che il MES non è una trappola - chiedendole di avere il coraggio di dirlo con fermezza - e che questa Europa è quella che fa la differenza. Ho provato a mettere un punto interrogativo e funzionava benissimo: ciò che ha detto la senatrice Bonino non doveva avere quell'assertività, secondo il mio punto di vista, perché mettendo un punto interrogativo mi permette di dire quanto segue. Secondo noi, e lo ribadiamo ancora una volta, Presidente, è stato detto che il MES è inadeguato e che è tutt'altro, ma dalla costruzione giuridica che discende dal Trattato sul funzionamento dell'Unione europea, a cascata su vari regolamenti, sulla carta è molto difficile, quasi impossibile, che si risolva in quel MES light senza condizionalità.
2020-04-21	M5S	PerilliGianluca	Si attacca poi la frase di Conte che ha detto «potremmo porre il veto», ma il veto lo potrà porre sull'esito dei lavori che ci saranno nell'Eurogruppo informale; non è detto che quel veto lo porrà sui lavori del Consiglio d'Europa. Tuttavia, mi rendo conto che tutto questo armamentario di obiezioni, se racchiuse in una contestazione ragionevole, dinanzi a una semplicistica rappresentazione del «non volete il MES» e «vi state contraddicendo», può essere un'arma a suo favore.
2020-04-21	PD	MarcucciAndrea	Cosa succederebbe se non ci fosse l'Europa? Come gestiremmo questa situazione se non ci fosse l'Europa?
2020-04-21	PD	MarcucciAndrea	Credo che l'approccio di oggi debba essere semplicemente pragmatico e concreto e la invito ad adottarlo. L'Europa ha fatto alcune cose; ha fatto degli errori, ma anche alcune cose buone, ci ha dato dei segnali. Certamente noi abbiamo esattamente chiaro - credo che per lei lo sia - quello che dobbiamo ottenere: l'Italia ha bisogno di risorse fresche e consistenti che siano erogate in tempi rapidi (i più rapidi possibili), in modo che arrivino velocemente a supporto della nostra economia, dei cittadini e dei conti pubblici. L'importante è che queste risorse arrivino con garanzie europee, di tutti. Infatti, è ovvio non che l'Italia non potrebbe farcela da sola, ma che nessun Paese in Europa oggi potrebbe farcela da solo.
2020-04-21	PD	MarcucciAndrea	Inoltre, altrettanto importanti sono i tempi di restituzione, che devono essere necessariamente lunghi, molto lunghi, con costi molto bassi, per renderli adeguati alle vicende attuali. Il fondo Sure è importante, ma non è ancora arrivato, non è ancora fruibile; bisogna lavorare e obbligare tutti a lavorare affinché quei soldi per un contributo consistente alla cassa integrazione straordinaria in tutto il Paese siano dati anche in Europa. Le linee di credito BEI sono un segno tangibile: 25 miliardi di euro - che possono attivarne quasi 200 - sono una strada importante e un esempio di come si possa intervenire dando un senso pratico alle cose che stiamo facendo. E poi c'è il MES, che sembra sia il centro dell'attenzione del dibattito politico. Credo che lei oggi abbia usato le parole giuste, presidente Conte, dicendo che ci vuole una giusta e assoluta cautela rispetto al MES; anche il Partito Democratico lo crede. Sappiamo tutti cosa è stato il MES; sappiamo anche tutti, però, cosa vorremmo che il MES diventasse. Noi ci auguriamo che si arrivi lì; che il MES sia una fonte di credito e di garanzia elevata, che permetta ai Paesi di attingere a questi fondi senza nessun condizionamento, con tempi di restituzione molto lunghi, con un'indicazione di investimento molto chiara - quella sanitaria - e con un costo estremamente contenuto. Se così fosse, forse dovremmo, una volta per tutte, toglierci un sassolino dalla scarpa: non chiamiamolo più «MES»; presidente Conte, lavori perché non si chiami più «MES». Se, però, le condizioni saranno queste, bisogna, con la giusta e assoluta cautela, valutare se utilizzarlo o no, una volta che sarà pronto. Se sarà pronto, noi avremo la possibilità di valutare e di decidere, nell'interesse del nostro Paese, senza pregiudizio. Il pregiudizio non appartiene alla nostra cultura politica, signor Presidente.
2020-04-21	PD	MarcucciAndrea	Poi, ci sono i fondi aggiuntivi. Parliamo, ovviamente, dell'intervento della BCE che, dopo lo sbandamento iniziale (non ce lo nascondiamo) ha però annunciato di essere disponibile, con grande forza e con uno stanziamento importante, ad acquisire i BTP italiani, come il progetto per la carta di credito e di debito che l'Europa deciderà di emettere. Questo ci permetterà di avere accesso a denaro a disposizione del nostro Paese a costi contenuti.
2020-04-21	PD	MarcucciAndrea	Signor Presidente, signor Presidente del Consiglio, autorevoli Ministri e rappresentanti del Governo, colleghi, oggi è una giornata importante perché siamo alla vigilia di un vertice dei Capi di Governo, un consiglio straordinario che credo rimarrà nella storia dell'Europa e del mondo per come saprà gestire una situazione drammatica come quella che stiamo affrontando Molti colleghi Capigruppo - io stesso - hanno chiesto con forza al Presidente che questo dibattito fosse reso facilmente accessibile anche all'esterno e all'opinione pubblica del nostro Paese. Credo allora che si debba pretendere da noi stessi e da tutti i colleghi franchezza, sincerità e analisi concrete e non battute che possano provocare lo sdegno del nostro Paese. Pertanto, quando sento dire da alcune forze dell'opposizione che tutti avremmo dovuto o dovremmo fare insieme l'interesse del nostro Paese, io mi augurerei che tutti gli interventi di tutti i Gruppi terminassero come è terminato l'intervento della senatrice De Petris: richiedendo a lei, presidente Conte, di andare a tutelare al meglio gli interessi del nostro Paese e dell'intera Europa.
2020-04-29	FI	DamianiDario	DAMIANI, relatore di minoranza. Non mi soffermerò tanto sui numeri del prodotto interno lordo, ma guarderò un po' all'analisi del Documento di economia e finanza, così come presentato, partendo anche dalle ultime manovre finanziarie che il Governo ha adottato, le quali - come dicevamo - già dovevano affrontare una crisi economica conclamata. Infatti, basta ricordare che la nostra crescita del PIL nel 2019 è stata la più bassa d'Europa (pari soltanto allo 0,3 per cento). Quindi, le manovre finanziarie che dovevano essere varate a suo tempo (ecco perché dobbiamo guardare al quadro economico che già avevamo) erano - e noi lo abbiamo già detto a più riprese come opposizione e come Forza Italia - sicuramente anch'esse sbagliate. Quindi, l'economia già segnava il passo nel 2019. Servivano, a suo tempo, delle manovre economiche sicuramente più vantaggiose. Invece, che cosa ha fatto questo Governo in quei momenti, qualche mese fa? Ha aumentato, anche se pur di poco, dello 0,2 per cento, la tassazione, andando a togliere risorse alle famiglie e alle imprese italiane. Per di più, ha confermato alcuni progetti che non hanno nulla a che fare con lo sviluppo del nostro Paese, che sono soltanto progetti di spesa corrente del momento. Sono progetti che noi riteniamo soltanto di piccolo respiro, cioè le politiche assistenzialistiche che questo Governo ha messo in campo negli ultimi anni, andando a sottrarre risorse allo sviluppo del nostro Paese. Noi avremmo avuto, in questo anno, 12 miliardi di euro in più, se questi 12 miliardi di euro non fossero stati utilizzati, con scelte che voi avete fatto - vi siete assunti anche questa responsabilità - per le politiche assistenziali. Quindi, il presidente Conte, che, appunto, si era definito un tempo l'avvocato del popolo, è diventato e, secondo me, si è anche proclamato, il notaio della decrescita infelice. Questa, pertanto, è la situazione nella quale oggi affrontiamo il DEF. Il nostro giudizio sull'attuale Documento di economia e finanza è un giudizio assolutamente negativo perché, appunto, non ha alcuna visione del Paese. Poi, ancora una volta, abbiamo manifestato, in tutti i modi e in tutti i sensi, la nostra voglia di stare al fianco del Paese, dell'Italia e, quindi, di collaborare con le nostre proposte, ma anche su questo non avete tenuto in considerazione minimamente quello che le opposizioni hanno portato a vostra conoscenza. Si tratta quindi di un DEF che noi non riteniamo assolutamente utile, perché non ha un quadro di insieme, non affronta e non guarda allo sviluppo, non presenta un Programma nazionale di riforma, così come doveva essere scritto. L'altro riscontro negativo che noi facciamo è che esso presenta una relazione per quanto riguarda la seconda parte del 2020, il 2021 e poi presenta una relazione di indebitamento fino al 2032. Voi state, cioè, indebitando i nostri figli e i nostri nipoti fino al 2032: 450 miliardi di euro di debito che voi scaricate per altre due legislature. Ecco perché questo documento non è assolutamente condiviso con tutte le forze politiche di questo Parlamento. Io ho fatto un calcolo di questo genere: questo DEF, porterà sicuramente, per ogni bambino italiano che nascerà, a circa 45.000 euro di debito che il bambino si porterà sulle spalle. È una guerra, lo abbiamo detto da tempo: questa è una guerra, che certamente va combattuta con gli strumenti di una guerra. Invece, in questo momento avete apportato al Paese tanti piccoli provvedimenti che, messi insieme, non stanno dando oggi quella portata di fuoco dei provvedimenti che dovevano esserci per affrontare una guerra invisibile, sì, ma una guerra al tempo stesso. I tanti piccoli provvedimenti che avete messo in campo non arrivano a quello che è il Paese reale, che, in queste ore e in questi momenti, si sta lamentando in tutte le sue forme. Si stanno lamentando le categorie, i cittadini, le famiglie, i dipendenti che ancora non ricevono la cassa integrazione. Si stima, lo sappiamo tutti, che il debito salirà al 163 per cento e che avremo un deficit di circa l'11,2 per cento. Nel DEF, come affrontiamo oggi questa crisi? Come affrontiamo questi numeri negativi? Nel vostro caso, gli unici due strumenti da attuare (ed è scritto, li trovate nelle relazioni scritte all'interno stesso del DEF) sono il contrasto all'evasione e la tassazione ambientale. Quindi, voi continuate ancora ad agire, sbagliando, sulla tassazione: voi confermate le tasse ambientali, che, in questo momento, vanno abolite per dare sviluppo, in particolar modo, alle attività produttive e il contrasto all'evasione. Ma se oggi i piccoli e i piccolissimi imprenditori, le partite IVA e gli artigiani, non riescono e non possono, in questo momento, pagare le nostre tasse, che cosa andiamo a cercare? Li abbiamo chiusi noi in questo momento di emergenza. Sono misure che non condividiamo assolutamente come strategia; invece, voi continuate e perseverate. Quindi, ecco dove sono le scelte sbagliate. Noi vi abbiamo dato suggerimenti e lo ribadiamo in quest'Aula. Avviandomi alla conclusione del mio discorso, vorrei ricordare soltanto alcune proposte che vi abbiamo lanciato, che vi abbiamo Sottoposto e lo continueremo a fare, perché, come dicevamo, noi vogliamo essere al fianco del Paese e vogliamo contribuire alla rinascita, oggi importante, del nostro Paese. Sicuramente è importante adottare delle misure, anche nei prossimi decreti-legge che di qui a breve saranno varati dal Governo, a sostegno delle imprese, delle attività e delle famiglie ma a fondo perduto. Ve lo stiamo dicendo da settimane: servono sostegni a fondo perduto e non di indebitamento delle famiglie o delle imprese, come avete fatto con i prestiti. Bisogna utilizzare oggi l'indebitamento: va bene indebitare i nostri figli per il futuro, ma per misure di investimento e non per misure di spesa corrente o per politiche assistenziali. Bisogna evitare ogni forma di tassazione: la patrimoniale tenetevela nelle vostre tasche; non la portate ai cittadini e agli italiani. Non lo dite minimamente: il patrimonio dei cittadini italiani non va assolutamente toccato.
2020-04-29	FI	FantettiRaffaele	Signor Presidente, colleghi, rappresentanti del Governo, siamo dunque arrivati al momento in cui il nodo è venuto al pettine, perché questo DEF ci parla di un aumento della disoccupazione, che è arrivata all'11,6 per cento; di un calo dei consumi del 7,2 per cento; di un calo degli investimenti del 12,3 per cento; di un calo del PIL dell'8 per cento; di un calo dell' export del 14 per cento; di una crescita del rapporto debito-PIL (rapporto che arriva al 155 per cento, un valore mai riscontrato nella storia della Repubblica). Ci troviamo a dover configurare un aumento del debito, quindi un indebitamento netto di 75 miliardi di euro, perché oltre ai 55 richiesti si tratta di recuperare quei 20 miliardi che mancavano al decreto di liquidità. Si tratta di acquisire la liquidità che non c'era nel decreto liquidità. Quindi si tratta di affrontare un fabbisogno di 160 miliardi di euro. Ebbene, quando uno ha bisogno di liquidità e non ha risorse proprie, deve fare debito, è molto semplice. Quindi l'Italia quest'anno dovrà andare sui mercati ed emettere 550 miliardi di euro di emissioni statali, di obbligazioni. Vorrei allora vorrei che fosse chiaro a tutti in quest'Aula e a tutti quelli che ci ascoltano che di questi 550 miliardi la BCE quest'anno, se rispettasse il parametro minimo del 17 per cento dell'azionariato Italia del sistema dell'Eurogruppo e con un criterio di 85 per cento di emissioni statali e 15 per cento di emissioni private, acquisterebbe - anzi acquisterà - circa 200 miliardi di euro di obbligazioni e titoli di Stato italiani. Noi siamo più o meno in piedi perché la BCE compra questa roba: deve essere chiaro agli italiani, perché altrimenti si continua a mistificare. Siccome probabilmente la BCE crescerà e comprerà più del 17 per cento, arriverà a coprire metà del fabbisogno obbligazionario italiano. Chiarito che la BCE è dalla nostra parte, come tante altre istituzioni europee, noi di Forza Italia facciamo della difesa del nostro ruolo in Europa una bandiera (non per niente facciamo parte del Partito Popolare Europeo che è il partito di maggioranza del Parlamento europeo), restano circa 300 miliardi di euro da trovare sui mercati. Di questi 300 miliardi facciamo ancora leva su tutto quello su cui si può far leva. Signor Ministro, ricorderà che in audizione ho anche sollecitato un approfondimento sulla possibilità di richiedere, come azionisti del Fondo monetario internazionale, un'emissione di diritti speciali di prelievo per ottenere una riserva sulla quale fare una provvista sui mercati a costi un po' migliori. Facciamo leva sui programmi della BEI, se siamo capaci di proporli, perché si tratta di finanziamenti a fronte di progetti che vanno presentati. Facciamo leva sui sussidi; è stato detto che 1.800 miliardi di euro di operazioni sono state autorizzate dalla Commissione in tema di aiuti di Stato; di questi, più di 1.000 miliardi sono stati utilizzati dalla Germania. Svegliamoci e svegliatevi: utilizziamone una parte importante. L'Europa ci dà una mano, prendiamola. Poi ci sarà il recovery fund; bene, siamo contenti e vedremo cosa arriverà. Resta il problema di trovare diverse centinaia di miliardi sui mercati. Lì c'è il problema di questa maggioranza e di questo Governo, perché sui mercati ci vuole credibilità e per avere credibilità bisogna innanzitutto dimostrare di poter sostenere questo debito e quindi consentire a chiunque di verificare che la crescita nominale è superiore al costo di servizio del debito. Ma la crescita nominale del PIL non si ottiene con le vostre formule di nazionalizzazioni spinte, di statalizzazione dell'economia. Questa aberrazione dei 50 miliardi di euro per rifare l'IRI, attraverso la formula della Cassa depositi e prestiti non crea ricchezza. Voi dovete uscire da questa ideologia anti-aziendalista e anti- business, perché è lì che si crea la ricchezza. La ripresa italiana è stata coadiuvata dal settore privato, dal settore delle piccole e medie imprese che, aiutato da un regime che lo consentiva, è riuscito a creare la ricchezza di cui abbiamo goduto. Quel regime non c'è più; lo state rendendo sempre più difficile. Voi parlate di "modello Genova". Il modello Genova, che vuol dire un po' di sburocratizzazione, regolamentazione inferiore e tutta la tematica degli appalti, non vuol dire altro che applicare i criteri europei. Se noi applicassimo in Italia il codice degli appalti formato europeo, saremmo in grado di rifare il nuovo ponte Morandi al posto di quello collassato (come ne collasseranno tanti altri se non ci sarà manutenzione adeguata) in pochi mesi. Non capite che dobbiamo sburocratizzare e deregolamentarizzare e non avete l'onestà intellettuale di accettare alcune delle nostre proposte. Noi l'abbiamo richiesto e abbiamo presentato centinaia di emendamenti nei provvedimenti scorsi e nessuno di questi è stato accettato. Avete chiesto una collaborazione politica, ci abbiamo creduto e siamo caduti nella trappola.
2020-04-29	FI	PaganoNazario	(ore 18) ( Segue PAGANO). Innanzitutto è meglio precisare che, quando il Presidente del Consiglio dei ministri ha parlato di liquidità, forse avrebbe fatto bene a parlare di debito. Quando si ci si riferisce alla liquidità, in effetti non si fa null'altro che parlare di debito per chi ne fa richiesta. Che si tratti di una richiesta di 25.000 euro a garanzia totale dello Stato o degli scaglioni fino a 800.000, sono soldi che le aziende e i piccoli imprenditori dovranno restituire. Che si tratti di un bar chiuso, di un'estetista o di un barbiere, le domande sono sempre le stesse: avrò i clienti in futuro? Riuscirò a pagare le rate alla banca o ai miei fornitori? Quanto durerà questo lockdown ? Diciamocelo francamente: si poteva e si doveva scegliere un'altra strada, prevedere almeno per alcune tipologie di impresa o di artigiani contributi a fondo perduto. È l'unica possibilità per dare un po' di serenità soprattutto a chi sta subendo sulla propria pelle gli effetti devastanti di questa chiusura forzata e, cioè, i lavoratori autonomi. Anche la richiesta che viene fatta di garanzia assoluta e di prestiti all'Europa risulta fondamentale, ma deve essere chiaro che, anche quando si è parlato di recovery fund, bisogna parlare soprattutto di contributi a fondo perduto. Nel DEF si parla di debito pubblico, che aumenterà. Lo scostamento di bilancio non può che vederci ovviamente favorevoli, ma si tratta di capire se vivere o morire. Far ripartire il Paese significa aiutare le imprese che ne sono l'unico motore. Non possiamo pensare che questo Paese si possa bloccare con la burocrazia che abbiamo. C'è una sola cosa peggiore del non fare le cose: prometterle e non farle.
2020-04-29	FI	QuagliarielloGaetano	Abbiamo usato l'INPS e poi ci siamo inventati l'invasione degli hacker; si è pensato di potersi avvalere della SACE, che evidentemente non era pronta per un ruolo di quel tipo; abbiamo immaginato di utilizzare le banche e siamo arrivati al massimo alla ristrutturazione di qualche linea di credito. Ma se qualcuno di voi conosce una sola azienda che ha avuto una nuova linea di credito importante grazie a quel decreto-legge, ce lo faccia presente, la porti come esempio all'interno di quest'Aula. Purtroppo non c'è. E devo aggiungere, anche qui senza un atteggiamento preconcetto, signor Presidente, che mi sembra - e lo dico al collega Manca, di cui ho apprezzato i toni - che anche dall'Europa non sia venuto quello scatto di reni che ci si poteva aspettare. Io non sono tra quelli che ritengono che noi si possa fare a meno dell'Europa e sono assolutamente consapevole che senza la BCE avremmo uno spread doppio rispetto a quello che ha costretto alcuni governi della Repubblica a dimettersi, anche se mantenevano una maggioranza in quest'Aula parlamentare. L'Europa però non è diventata una comunità di destino, l'Europa è rimasta un condominio dove vige la regola del più forte. Siamo andati da un rinvio all'altro; il MES è rimasto un trattato nonostante ognuno possa avere l'opinione che vuole sul suo utilizzo; il recovery fund è ancora avvolto nelle nebbie di Bruxelles. Non mi pare di aver trovato traccia delle misure che potevamo immaginare, per allargare il viottolo che ci potrebbe portare fuori da questa situazione, e cioè di una vera sburocratizzazione. Abbiamo l'esempio del ponte di Genova: un intervento emergenziale, per il quale sono stati saltati 63 passaggi. Signor Presidente, se non siamo in emergenza oggi, quando saremo e quando ci considereremo in emergenza? E poi bisognerebbe togliere livelli di intermediazione, il che vuol dire compensare i crediti della pubblica amministrazione, pagare i debiti, creare crediti di imposta e soprattutto sterilizzare obblighi fiscali. Rinviare alcune scadenze fino a che non si conosceva l'ampiezza e la durata della crisi poteva avere un senso. Oggi rimandare significa semplicemente convincere qualche impresa che è meglio desistere perché arriverà un momento in cui il gradino sarà troppo alto. Signor Presidente, concludo laddove ho iniziato; credo che di queste cose che riguardano il nostro futuro, il Parlamento dovrebbe parlare non sotto forma di DEF, ma discutendo di ripresa. Ieri mi è capitato di collegarmi con il sito dell'Assemblea nazionale francese, dove il primo Ministro (persona che politicamente io non amo), con perfetto stile istituzionale, ha illustrato un piano prima di farlo ai giornalisti e prima di farlo in televisione
2020-04-29	FI	SacconeAntonio	Signor Presidente, la ringrazio soprattutto perché oggi ci dà la possibilità di commemorare un politico italiano. Di solito, quando si fa questa azione, si tende a raccontare la biografia di un parlamentare, i suoi atti parlamentari oppure la sua attività politica. Io voglio partire dalla sua attività proprio politica all'interno del partito della Democrazia Cristiana. Emilio Colombo è stato un dirigente e un militante di quel partito che lui ha definito, quando fu nominato Presidente del Consiglio, come partito cerniera. Ai suoi occhi questa definizione indicava soprattutto un partito capace di unire il Paese rispetto ai due estremi alla sinistra e alla destra di quel periodo. Tuttavia, signor Presidente, mi permetta di ricordare Emilio Colombo negli anni della sua formazione, ciò che manca alla politica di oggi, non ci si improvvisa politici. Egli si è formato nell'Azione cattolica, un baluardo di tanta classe dirigente che poi è diventata classe dirigente della Repubblica italiana. È importante nella sua vita la tappa di Camaldoli, dove nasce il codice, il concetto di comunità politica, dove la persona umana è al centro dell'impegno sociale e politico. È quello che il suo amico Giulio Alfano definisce la politica come impegno sociale. Questa è stata la formazione di Emilio Colombo, nulla è stato improvvisato e quella formazione ha tratteggiato tutta la sua vita politica, non solamente quella domestica, come è stato ricordato dai presidenti Casini e Pittella. Vorrei ricordare solamente che la legge speciale per lo sfollamento dei Sassi a Matera ha testimoniato la capacità di un politico di dare concretezza a quei valori: grazie a quel provvedimento 14.000 suoi concittadini hanno avuto una casa, mostrando - come ha detto bene il presidente Pittella - il suo legame indissolubile con la Basilicata. Vorrei poi ricordare l'impegno fondamentale in politica estera e mi piacerebbe partire dalla capacità di un politico italiano autorevole, uno statista, cioè colui che guarda alle generazioni future, dimostrata - ad esempio - nel compromesso di Lussemburgo, quando il presidente francese Charles de Gaulle annunciò la sua intenzione di uscire dall'appena nata Comunità europea. Eppure, la capacità di mediazione di Emilio Colombo in quell'assise riportò la Francia all'interno della Comunità europea. Vorrei altresì ricordare - come ha ben detto il presidente Casini - l'atto europeo maturato insieme a Genscher, ministro degli affari esteri della Repubblica federale tedesca, in cui si pongono le basi della futura Unione europea, quella incompleta, che ancora non realizza gli intenti dei suoi padri fondatori. Quella però era l'Italia che contava nel contesto internazionale, perché era affidabile e credibile ed era soprattutto capace di costruire ponti, non di chiudersi in un regionalismo che tutt'oggi appare ai nostri occhi del tutto anacronistico. Quella è la visione di un'Italia che poteva sfidare il tempo in cui si viveva, ma soprattutto il tempo futuro in un contesto più allargato. E, oggi, se dobbiamo trarre qualche beneficio dai numerosi insegnamenti di Emilio Colombo, è nel capire che è una grande utopia pensare di poter affrontare le sfide globali con un regionalismo anacronistico. Quella è l'Italia che purtroppo non possiamo più avere, perché oggi dobbiamo avere un sogno più grande. Solamente con l'Europa - ci piaccia o meno - possiamo raccogliere le sfide globali. Tutto il resto è utopia o propaganda, che non riporterà l'Italia a essere un Paese credibile e affidabile. Concludo, Presidente, nel dire che ho frequentato il presidente Colombo negli ultimi anni della sua vita, ma non ho avuto la possibilità di vivere la sua vita politica, di cui però ho letto molto. Egli è accomunato da un filo conduttore a quella classe dirigente dei democratici cristiani, che era caratterizzata dalla prudenza, che qualcuno, un po' distratto, confonde con l'immobilismo. Assolutamente no: quella era la prudenza dell'intelligenza, della capacità di saper costruire dei ponti soprattutto con il dialogo. Capisco che è più difficile, ma è certamente l'unico orizzonte che abbiamo dinanzi a noi.
2020-04-29	FdI	UrsoAdolfo	È come se il Governo fosse simbolicamente rappresentato da un'armata Brancaleone, che va avanti non so dove e non so come, senza scenario e senza alcun programma tracciato della strada da percorrere. Vi rendete conto delle condizioni a cui state portando il Paese e i suoi organi costituzionali? Voi, che parlavate di cittadini parlamentari e che ritenevate che uno valeva uno, al punto tale da dire al Paese che qualunque decisione sarebbe stata presa ascoltando per referendum i cittadini numero uno della piattaforma Rousseau, e che oggi vi rivolgete, svuotando il Parlamento, esclusivamente alle task force di 500 presunti competenti che decidono per tutti, per i cittadini e per il Parlamento e quindi anche per il Governo? Vi rendete conto del paradosso che sta portando al collasso, non solo economico, ma istituzionale del Paese? Dico questo a fronte delle altre grandi democrazie, che invece hanno realizzato un metodo del tutto diverso. Ieri in Francia, una Repubblica presidenziale come gli Stati Uniti, in capo alla cui Presidenza della Repubblica sono poteri straordinari perché è eletta direttamente dal popolo, il Premier ha parlato al Parlamento, per ottenerne il consenso prima di programmare la riapertura e le misure economiche. Negli Stati Uniti il vituperato presidente Trump, che può decidere con un tweet, invece si confronta con il Partito Democratico sui provvedimenti determinanti (2.200 miliardi di dollari, poi 2.800 miliardi) che vengono decisi all'unanimità dal Congresso. Voi invece siete assenti persino quando il Parlamento doverosamente si confronta col Governo. Questa situazione è particolarmente grave alla luce di quello che già sta accadendo. Io non vorrei che anche i parlamentari della maggioranza siano presi dalla sindrome di Stoccolma, al punto tale che oggi dipingono le istituzioni europee, così come si stanno approntando, come una salvaguardia del nostro Paese, senza rendersi conto che invece sono già prigionieri di Stoccolma e, come coloro che erano ostaggi a Stoccolma, alla fine diventano loro stessi talmente coinvolti da giustificare i loro sequestratori, i loro carcerieri, anzi i nostri sequestratori, i nostri carcerieri. L'Europa certo ha autorizzato gli Stati a indebitarsi e, con le ultime decisioni prese ieri dalla Commissione europea, su 1.800 miliardi (vado a memoria e potrei sbagliarmi) già autorizzati per gli Stati, il 55 per cento è denaro che hanno autorizzato la Germania a spendere a difesa e a supporto delle imprese tedesche. Vale a dire che della spesa autorizzata dei singoli Stati, la Germania è stata autorizzata a spendere il 55 per cento dell'ammontare, la Francia il 20 per cento e l'Italia il 10 per cento. Questo ci dice una cosa enorme: che l'Unione europea, consapevolmente o inconsapevolmente, sta già agendo nel concreto, per la tempistica e per la modalità con cui prende i provvedimenti, per aumentare e non ridurre il divario all'interno dell'Unione europea tra chi può (la Germania e i Paesi del blocco del Nord) e chi non può. È tutto il contrario di quello che dovrebbe fare l'Unione europea a fronte dei motivi per cui è nata. Ciò è ancora più grave se pensiamo che l'Unione europea si regge sui principi della libertà di mercato, della concorrenza e del mercato interno. Se noi teniamo insieme i principi del mercato interno e della concorrenza e consentiamo a un attore, la Germania, e alle sue imprese e poi agli altri Paesi del Nord e alle loro imprese di rafforzarsi proprio mentre noi ci stiamo indebolendo, il divario aumenta ed è destinato ad aumentare per i ritardi dell'Unione europea che a questo punto sono colpevolmente acquisiti. Infatti, i ritardi dell'Unione europea ad attivare strumenti che consentano anche all'Italia di agire in modo tempestivo a soccorso delle proprie imprese di fatto rappresentano un vantaggio competitivo gravissimo che la Germania acquisisce sostenendo le proprie imprese quando noi non possiamo farlo, con tutto quello che ne consegue nei prossimi anni per il mercato interno, per la libertà di impresa, per il diritto alla concorrenza all'interno della comune casa europea. Ecco perché mi sembra improvvido assistere alla vostra insipienza nel confrontarvi col Parlamento e nel chiedere al Parlamento una decisione unanime, che pure noi daremmo sullo scostamento di bilancio, perché è doveroso, perché l'indicazione di marcia è quella. Non possiamo accettare un Documento di economia e finanza che non ci dice dove andate, armata Brancaleone, trascinando il Paese nel baratro economico. Questo lo dico con sofferenza, perché fino ad oggi - e qui il DEF dà dei numeri - avete fatto il decreto cura Italia, che sappiamo tutti che non ha curato per nulla l'economia italiana; avete elaborato un decreto liquidità, paradosso dei paradossi, senza liquidità; vi apprestate a varare un decreto aprile (poco fa è giunta la notizia), che non sarà varato in aprile ma a maggio. Vi rendete conto di quello che state facendo? Tutto ciò non rendendosi conto che i due asset produttivi che hanno permesso all'Italia di resistere - male, perché siamo l'unico Paese europeo che non ha ancora recuperato la grave crisi determinata dal 2008 e non siamo ancora ai livelli del 2007, non ce l'abbiamo fatta, mentre perfino la Grecia ci sta arrivando e noi no - i due asset che hanno tenuto in piedi il Paese in questi anni, in conseguenza alla crisi del 2008, sono stati il turismo e l' export e i due asset colpiti da questa crisi sono soprattutto il turismo e l' export. È come se, saltato il ponte Morandi a Genova, saltasse il ponte Morandi dell'Italia. Alla risposta per Genova si è arrivati con un decreto d'emergenza, al crollo del "ponte Morandi" d'Italia dell' export e del turismo si deve rispondere ricostruendo il ponte in un'emergenza nazionale, da discutere in Parlamento per il livello che deve avere. A quel punto il Parlamento può assumersene la responsabilità. Questo manca anche oggi; ce ne dispiace non tanto per noi e per gli italiani, ma molto per i nostri e i vostri figli, che pagheranno il vostro egoismo e la vostra insipienza.
2020-04-29	LN	BagnaiAlberto	Meglio tardi che mai, viene da dire. Ma non bisogna essere ingiusti: il mio intervento, a dire il vero, si nutriva dei contributi di tanti che sulle riviste specializzate si erano già espressi. Fra i primi a denunciare l'emergenza costituzionale, che alcuni colleghi non vedono, era stato probabilmente Massimo Cavino, sul sito federalismi.it (basta leggerlo), seguito da Gaetano Silvestri sul blog di Unità per la Costituzione ed altri. Quelli che sono usciti ora, come lumache dopo il temporale di qualche giorno fa, sono i padri nobili della disciplina, quelli descritti tanto bene dal Vangelo di Matteo, capitolo 23. Meglio così. Visto che parlare da qui serve a farsi ascoltare da chi ha il privilegio di pontificare sui giornaloni, approfitto della discussione sul DEF, di questa liturgia sterile, fiacca, stantia, per evidenziare come la deriva autoritaria che abbiamo denunciato la volta scorsa e l'inefficacia delle misure prese con questa manovra, da tanti ricordata, siano due mali che hanno una comune radice. Questa radice risiede nel fatto che un sistema economico in cui l'unica valvola di sfogo è la compressione dei salari, l'austerità, necessariamente porterà con sé la compressione dei diritti politici. È una deriva autoritaria oggettiva: dato che i salari sono la fonte di reddito della maggioranza, l'unico modo che il sistema ha di perpetuarsi è comprimere, insieme ai salari, la democrazia: impedire alla maggioranza di esprimersi. E naturalmente ogni riferimento alla necessità di elezioni politiche che riallineano il Parlamento agli elettori è puramente intenzionale. E che c'entrano i costituzionalisti con queste valutazioni? Che c'entra il DEF? C'entrano perché le dinamiche che ho descritto si riflettono in una scelta giuridica di gerarchia delle fonti, quella di sottomettere la Costituzione di una Repubblica fondata sul lavoro, articolo 1, ai trattati di un'Unione basata sulla stabilità dei prezzi, articolo 3, comma 3, del Trattato sull'Unione europea (TUE). Ora le due cose insieme non si possono avere per il semplice motivo che i prezzi e la loro inflazione sono legati alla disoccupazione da una relazione inversa; per controllare i prezzi devi alzare la disoccupazione. L'austerità serve a questo; i keynesiani la chiamano «curva di Phillips», i marxisti la chiamano «esercito industriale di riserva» e la sinistra lompo la chiama «risorse». La domanda che avremmo tutti dovuto rivolgerci da tempo è che senso ha organizzare la nostra società attorno ad una "guerra santa" contro un nemico - l'inflazione - che non c'è più? Quanta giurisprudenza costituzionale in materia di diritto del lavoro potrebbe essere, con il dovuto rispetto, rivista alla luce di questo dato di fatto? Tutte le istituzioni di cui ci siamo dotati, dalle regole di bilancio austeritarie - di cui oggi si festeggia l'apoteosi - alle banche centrali indipendenti, puntano a una sola cosa: uccidere un nemico morto. Io sono convinto, in piena umiltà e consapevolezza del tanto che non so e che da voi quotidianamente imparo, che se mi trasformarsi in "iena" e andassi in giro col microfonino a chiedere da quanti anni non abbiamo più in Italia la temibile inflazione a due cifre, voi mi rispondereste quello che leggete nei giornaloni: «Dalla fine degli anni Novanta, da quando siamo entrati nell'euroۚ». Invece no. L'inflazione in Italia è a una cifra dal 1985, dall'anno di «We are the world». D'accordo? Michael Jackson ci ha lasciati, l'inflazione pure, l'ossessione dei trattati e di chi gli va dietro contro il deficit e la sua monetizzazione purtroppo è molto più longeva ma è ora di disfarsene. Ormai dovremmo saperlo che la dinamica dei prezzi non è legata all'offerta di moneta, lo ha mostrato il fallimento di Draghi nel raggiungere l'obiettivo dell'inflazione al 2 per cento, nonostante i 2.666 miliardi di euro emessi con il quantitative easing (QE). Il problema non è l'eccesso di liquidità in questo momento, ma la mancanza di liquidità. Anche prima che il prezzo del petrolio crollasse, sapevamo bene che quello che ci aspettava era un mondo di deflazione e di tassi di interesse negativi, altrimenti non ci si spiegherebbe l'appetito dei mercati per titoli a lunghissimo termine. Se i cinquantennali o i centennali con tassi fra l'1 e il 2 per cento vanno a ruba, significa che i mercati si aspettano tassi più bassi. E allora perché abbiamo perso tanto tempo a Bruxelles, impegnandoci in trattative fallimentari e pericolose invece di unirci a quanti chiedono quella che in ogni caso sarà l'inevitabile soluzione, la soluzione che sarà adottata perché l'unica che permetterà al progetto unionista di tirare a campare ancora per un po'? Sto parlando dell'intervento deciso e illimitato della Banca centrale europea. Il Governo sottostima l'entità della crisi e ci propone rimedi basati su strumenti inadeguati, dei quali peraltro sembra vergognarsi. È stato notato in altra sede che il ricorso al MES, cioè le forche caudine alla cui umiliazione questo Governo ha voluto esporci, nel dileggio unanime della stampa internazionale, non è nemmeno citato nel DEF. Forse una cosa non è chiara; tutti gli strumenti di finanziamento europei proposti prevedono che una qualche istituzione, che sia il fondo MES, che sia la Banca europea per gli investimenti (BEI), che sia il costituendo fondo European redemption fund (ERF), collochi dei titoli sul mercato. Ora il collocamento di una quantità di titoli proporzionata alle dimensioni delle esigenze di recupero dell'eurozona richiede innanzitutto tempo e poi non è detto che vada a buon fine, a meno che non intervenga la BCE a sostenere il mercato, perché i ritardi, in particolare quelli del nostro Paese nel gestire l'emergenza sanitaria e l'emergenza dell'economia reale, porteranno con sé una crisi finanziaria. A quel punto solo la BCE potrà fare mercato per quei titoli. La domanda quindi è: perché non ci disfiamo subito di questo tabù? Perché non saltiamo un passaggio, quello in cui ci viene chiesto di indebitarci con il MES, con tutti i rischi connessi? Perché non chiediamo liquidità a chi può crearla senza costi? Mistero. Ci viene detto che il MES non imporrà condizioni al Paese, ma poi ci viene confessato che quel MES non c'è. Ci viene detto: «Voi avete ostacolato il percorso verso la solidarietà europea votando contro gli eurobond ». Certo, carissimi amici, la solidarietà degli eurobond pagata con l'oro di Bankitalia, come voleva l'onorevole Prodi, o con le ecotasse europee come vogliono i verdi, sinceramente ci interessa poco. Solo voi potete considerare un successo un fondo di solidarietà in cui gli interessi sui titoli emessi per finanziare gli interventi a fondo perduto verranno pagati con nuovo eurotasse europee, nuove ecotasse. Questo è scritto al punto 9 della proposta italiana. Noi apprezziamo la raffinatezza. Dopo aver impedito a noi di togliere la plastic tax tramite emendamento, vi accingete a toglierla voi per decreto, ma solo perché avete promesso all'Europa di far rientrare dal portone europeo quello che adesso fate finta di buttare dalla finestra. Ci viene detto, e questa è la più bella di tutte: «Ma se siete contro l'Europa, perché chiedete all'Europa di salvarci?». Questo è un grande capolavoro di "gnè gnè gnè" dialettico. Noi non siamo contro l'Europa, come non siamo contro l'Antartide o contro l'Oceania. Noi siamo contro le istituzioni che non funzionano secondo le regole.
2020-04-29	LN	BagnaiAlberto	Se non interviene, la BCE rischia di innescare una crisi, semplicemente rischia di venire meno al suo compito di contribuire alla stabilità del sistema finanziario, ex articolo 127, comma 5, del Trattato sul funzionamento dell'Unione europea (TFUE). È un compito che, nella sua insondabile saggezza, ha interpretato nel senso di far cadere i Governi che le stavano antipatici (ma questo è un altro discorso). Sta a chi difende, sta a chi venera l'Unione europea dimostrare che le sue istituzioni funzionano. Sarò estremamente chiaro. L'Europa di cui voi parlate, quella della solidarietà che presuppone una piena unione politica, questa Europa irenica, non c'è ancora e non ci sarà mai. In questo però siamo abbastanza simili, perché anche l'Europa che vorremmo noi, quella che funzionava, quella precedente al Trattato di Maastricht, non c'è. Ma tutti vedono la differenza. Voi sognate, auspicate, sperate; noi prendiamo atto della realtà e ci rivolgiamo all'Europa che esiste, alle istituzioni esistenti, ai Governi nazionali e alla BCE. Voi auspicate e noi scongiuriamo. Vi scongiuriamo: uscite da dogmi e da cliché che non vi appartengono culturalmente; uscite dal pattume liberista degli anni Ottanta e guardatevi intorno: il mondo in cui viviamo è diverso. Ma per l'inerzia del mastodonte unionista dobbiamo gestirlo con istituzioni inadeguate, arretrate. Aprite gli occhi: l'Italia è un paese meraviglioso, non affossatelo con la vostra cecità.
2020-04-29	LN	TosatoPaolo	Non è stato all'altezza di affrontare l'emergenza sanitaria perché noi sappiamo ora che già da gennaio si sapeva che esistevano dei rischi di pandemia causati dal coronavirus e si è perso più di un mese colpevolmente, con un ritardo inaccettabile, in un momento in cui dovevamo invece creare le condizioni per avere a disposizione posti letto per le terapie intensive, respiratori necessari per affrontare questa ondata pandemica, dispositivi medici e mascherine utili al nostro personale sanitario e alla nostra comunità. Tutto ciò non è stato fatto; il Governo ha agito in ritardo e ci siamo trovati nel pieno di una pandemia senza nemmeno avere la possibilità di essere pronti ad affrontarla. Abbiamo ovviamente attivato un lockdown che era assolutamente necessario per salvaguardare la sicurezza degli italiani. Ma la domanda è: durante il lockdown sono stati portati avanti quei provvedimenti necessari a tenere in piedi l'economia? Noi siamo convinti di no. I famosi 350 miliardi di prestiti non si sono attivati, la cassa integrazione è in ritardo e non ci sono segnali di riapertura. Quest'ultima è avvenuta in modo assolutamente inadeguato, partendo dalle librerie e dalle biblioteche o da altri settori che sicuramente sono importanti, ma di fatto senza una strategia univoca. Possiamo ora aspettare ulteriormente la riapertura? Noi siamo convinti di no. Non possiamo aspettare un vaccino che non sappiamo quando arriverà, fra un anno o forse più; è il momento di prendere decisioni. Questo Governo in Europa è stato debole e diviso e in Italia è apparso lento e confuso. Per la fase 2 servono delle linee chiare, poche linee chiare. Non bastano le conferenze stampa del Presidente del Consiglio, che annuncia periodicamente vari provvedimenti, sempre in modo assolutamente confuso; servono delle regole chiare e nette per la riapertura. Non serve stabilire un calendario dedicato alle attività commerciali, artigianali e industriali; servono delle regole. È necessario stabilire quali sono i presupposti perché un'attività possa aprire: i presidi sanitari necessari e l'igienizzazione dei locali. Questi sono i presupposti e quindi bisogna invertire il comportamento che fin qui è stato adottato dal Governo, che ha stabilito date di apertura senza stabilire i criteri.
2020-04-29	M5S	CioffiAndrea	Vediamo ciò che sta succedendo. Per quanto riguarda il prezzo del petrolio, avete visto che i future sul petrolio WTI sono scesi; il petrolio è in contrazione, a -37 dollari solamente sulle forniture di maggio. Oggi è risalito del 34 per cento e adesso, secondo gli ultimi dati, è a 17 dollari. Questo ci fa capire che dobbiamo andare verso un sistema diverso, quello delle fonti rinnovabili. Ricordiamoci che l'Italia importa l'85 per cento delle fonti primarie dall'estero, quindi quella che facciamo è un'azione di rilancio dell'industria nazionale, che deve partire dalle sue eccellenze, dalle sue grandi capacità. Non ci devono più essere aziende che erano leader mondiali in alcune tecnologie, come per esempio le pompe di calore Stirling, che sono state cedute all'estero: questo non deve più accadere. Vediamo che cosa succede con il blocco delle supply chain, cioè delle catene di trasmissione del valore. Il disaccoppiamento, lo sfasamento temporale del virus ha prodotto contrazioni enormi, perché alcuni pezzi sono prodotti al di fuori del nostro Paese. Dobbiamo ripensare una strategia industriale e lo abbiamo visto su un piccolo tema, che è stato fondamentale, quale quello delle mascherine che in Italia non si producevano più. Ecco, dobbiamo ripensare a questi sistemi, capire anche che lo sfasamento temporale, seppur minimo, che esiste, per esempio, tra Italia e Germania, porta a degli squilibri, perché, ad esempio, l'industria automobilistica tedesca Volkswagen, che ha 650.000 dipendenti, ha come subfornitura le aziende italiane, che servono l'industria tedesca. Ebbene, dobbiamo capire queste cose. Dobbiamo capire quali sono i problemi delle persone, che è il punto fondamentale. Diverse persone hanno tantissimi problemi: il commercio al dettaglio, i ristoranti, gli alberghi, i servizi alle persone. In una situazione come quella pregressa, in cui c'era un fortissimo disagio sociale, in cui la giustizia sociale è stata abbandonata dagli ultimi trent'anni di neoliberismo imperante, questo virus non ha fatto altro che aumentare e amplificare quella politica. Una politica sbagliata, perché, come sappiamo tutti, il disallineamento delle percentuali tra i più ricchi e i più poveri negli Stati Uniti è esploso. In Europa si è contenuta questa esplosione, ma comunque sono aumentate le distanze sociali, quindi dobbiamo ripartire da lì. Il reddito di cittadinanza che abbiamo introdotto ha ripristinato il concetto di uno Stato che si prende cura dei cittadini, partendo dagli ultimi perché è da lì che dobbiamo ripartire. Esso si muove in questa direzione così come il reddito di emergenza, che ne costituisce un ampliamento. Dobbiamo ripartire da lì. Dobbiamo fare quello che hanno fatto anche gli altri Paesi: non dobbiamo dare i soldi alle società che hanno sede in paradisi fiscali. Sappiamo che c'è un elenco di Paesi che sono nella black list dell'Unione europea: non è completa, bisogna lavorare, dobbiamo capire che ci sono anche i paradisi fiscali intracomunitari, ma ci si lavorerà, perché adesso in Europa si può parlare anche di questo. Prima non se ne poteva parlare, sembrava un'eresia. Questo è un momento incredibile, in cui veramente si possono fare quelle cose che si pensava fossero giuste, ma lo dobbiamo fare se siamo tutti insieme. Se, invece, c'è chi dice una cosa e chi ne dice un'altra, diamo un'impressione assolutamente sbagliata all'Europa, che deve vedere l'Italia come un moloch, come un gruppo forte e coeso, come un unico Stato, come fanno gli altri. Non è difficile. Dobbiamo imparare a essere coesi. Sappiamo che le logiche neoliberiste hanno prodotto grandi disuguaglianze, non c'è bisogno che dica io cosa è successo; basta leggere la relazione del capo del dipartimento economia e statistica della Banca d'Italia quando si è parlato dell' austerity, il quale ci dice che oggi l'economia avrà bisogno di un adeguato periodo di sostegno e rilancio, durante il quale le politiche di bilancio restrittive sarebbero controproducenti. Si sono svegliati un po' tardi, ma si sono svegliati; forse hanno iniziato a capirlo. Dobbiamo capire che cosa è successo. Ci sono delle analisi molto interessanti dalle quali potremmo partire. Per esempio, potremmo ricordarci quanto il reddito da lavoro si è divaricato rispetto al reddito da capitale; non è che lo dico io, lo dice una società di consulenza statunitense, che spiega molto bene questo disaccoppiamento. Dobbiamo pensare a una società in cui la finanza sia meno preponderante rispetto all'economia, perché è l'economia quella che ci salva, è l'economia che fa le mascherine, è l'economia che fa i respiratori, è l'economia che produce le cose. La finanza deve essere a sostegno dell'economia, non il contrario. Forse anche di questo potremmo riparlare, di quanto è strategico pensare e ragionare su questi temi. C'è un tema sul quale forse potremmo lavorare e che mi permetto di sottoporre all'attenzione di tutti. Forse dovremmo riprendere in considerazione quello che ci insegnava Wassily Leontief, un famoso economista premio Nobel nel 1973; egli ha spiegato a tutti gli economisti cosa sono le matrici di input-output. Forse potremmo ripartire da là, da quel pensiero, da quelle matrici con cui possiamo capire delle cose: ad esempio, possiamo capire quanto l'Italia dipenda dall'estero su una serie di settori produttivi o su una serie di minerali strategici. Vorrei ricordare che l'Europa dipende dalla Cina per l'85 per cento delle importazioni di terre rare e le terre rare sono alla base dell'innovazione tecnologica e delle energie rinnovabili; forse dovremmo capire queste cose. Ma con quelle matrici, se vengono implementate, migliorate e ampliate (attualmente le fa l'Istat), possiamo capire le interconnessioni tra i settori verticali, per capire che l' output di un'azienda può diventare l' input di un'altra azienda. Se incrociamo questi dati, possiamo immaginare un mondo diverso ed è questo quello che dobbiamo fare. Ribadisco però che c'è un solo modo: dobbiamo impegnarci tutti a lavorare per fare in modo che l'Italia abbia un ruolo fondamentale, anche di contrasto a quelle vecchie politiche che sono state deleterie nei confronti dell'Europa e nei confronti degli altri Paesi del mondo. Se l'Italia farà questo e se lo faremo tutti insieme, bene, riusciremo a fare delle cose. Se invece ci continuiamo a dividere, l'Europa non capirà e noi non cambieremo l'Europa e, se non cambia l'Europa, non riesco a capire cosa potremmo fare. Dobbiamo farlo, dobbiamo farlo tutti insieme, dobbiamo essere compatti, coesi, forti e determinati; lo chiedono i cittadini e noi dobbiamo impegnarci tutti a farlo.
2020-04-29	M5S	FenuEmiliano	Tra le novità annunciate dal DEF, vi è un nuovo decreto per una drastica semplificazione che interesserà appalti, edilizia, commercio e controlli. Sul piano tributario nel DEF è anche scritto che i principi generali della strategia di rientro nel rapporto debito-PIL saranno, tra le altre cose, la riforma del sistema fiscale, improntata alla semplificazione, all'equità e alla tutela ambientale. A questo proposito non si può non tenere più conto della profonda iniquità dell'attuale assetto fiscale che colpisce duramente i contribuenti ordinari, le piccole e medie imprese, e concede trattamenti fiscali di estremo favore alle aziende multinazionali del web. Le più importanti società web, anche in queste ultime settimane di emergenza sanitaria, a causa della limitazione degli spostamenti e della chiusura di tante attività economiche e commerciali, hanno visto incrementare ancora di più i propri utenti e clienti. Pensiamo ad Amazon, Netflix e tante altre. È di oggi la notizia secondo cui il valore in borsa del titolo di Alphabet, la holding di Google, dopo aver visto confermati gli utili del primo trimestre, nonostante l'epidemia, è cresciuta in tutti i dati relativi a profitti e fatturato rispetto all'anno precedente. Il fatturato è cresciuto del 13 per cento, passando da 36 miliardi del 2018 a 41 miliardi del 2019. Ma il nostro sistema fiscale non è adeguato ad intercettare i redditi prodotti da questi colossi e quindi ad assoggettarli a tassazione in applicazione delle vigenti regole e procedure. La strategia di riduzione del nostro debito pubblico indicata nel DEF non può più contemplare vecchi sistemi di imposizione fiscale che hanno ad oggetto il reddito o il patrimonio, che vanno dall'aumento delle aliquote delle imposte dirette fino all'introduzione di una tassa patrimoniale, addirittura con prelievi forzosi. Come suggerisce il professor Franco Gallo, in un'audizione che si è tenuta alla Camera nella scorsa legislatura ed in un contributo più recente su «Il Sole 24 Ore», occorre pensare a forme di tassazione diverse che hanno per oggetto non il reddito in sé o un suo surrogato, ma altre manifestazioni di capacità contributiva o altri modi di creare ricchezza. La Commissione finanze del Senato, nell'esame del DEF e nell'espressione del parere in sede consultiva, ha formulato un'osservazione che è anche un invito al Governo ad adottare misure specifiche volte a introdurre, nel sistema di imposizione fiscale, il criterio del volume di dati trasferiti all'estero alle imprese digitali quale indicatore di fatturato per l'applicazione dell'imposta, superando dunque tanto il criterio della transazione economica veicolato dalla piattaforma, quanto quello degli introiti da pubblicità. Ogni giorno tutti produciamo un enorme quantitativo di dati che sono poi trasferiti via Internet, in particolare su server collocati fuori dai confini nazionali di proprietà delle aziende multinazionali del web. Questi dati vengono utilizzati per analisi predittive e per la predisposizione di nuovi servizi e a volte sono rivenduti a società terze. Quindi, i dati che quotidianamente produciamo sono utilizzati da coloro che li ricevono per realizzare prodotti e servizi, così da generare un profitto dal quale però sono esclusi proprio coloro che quei dati li avevano prodotti, ovvero gli utenti. Le informazioni e i dati raccolti dalle imprese che forniscono piattaforme digitali assumono il carattere di un bene comune, ossia di un bene che va tutelato e salvaguardato, pena il deterioramento. I flussi di informazioni a vantaggio delle multinazionali del web possono costituire un indicatore di volume d'affari e imponibile. Si tratta di un'idea innovativa proposta all'interno del nostro Gruppo dalla collega senatrice Mantovani, che ha trovato interesse anche nei colleghi degli altri Gruppi della maggioranza. Una proposta che trova similitudini in forma di tassazione come la bit tax di Arthur Cordell, un tributo che non colpisce un indice di capacità contributiva tradizionale come il reddito e il patrimonio, ma grava sulla trasmissione di dati come nuovo modo di fare ricchezza. L'attuale regime di tassazione delle imprese digitali come la web tax, pur formalmente corretta dal punto di vista tributario, appaiono ancora inadeguati poiché non tengono conto di quei ricavi che derivano dalla messa a disposizione di dati e dalle informazioni fornite dagli utenti sulle piattaforme. Quindi, siamo di fronte ad un evento che provoca un profondo senso di impotenza e disorientamento ma da questa crisi si può iniziare un percorso attraverso il quale giungere al ribaltamento di alcuni schemi economici sin qui seguiti. Questo deve valere per la politica economica nell'accezione più ampia dell'espressione. È notizia di oggi il declassamento del nostro debito pubblico da parte di Fitch fino all'orlo dei titoli cosiddetti spazzatura. Secondo alcuni commenti, il giudizio sul nostro debito da parte dell'Agenzia di rating di attenuerebbe se l'Italia aderisse alla linea di credito del MES, non tanto perché le risorse messe a disposizione potrebbero aiutarci nell'emergenza - sappiamo tutti che queste risorse non sono sufficienti -quanto perché l'adesione al MES darebbe a questa agenzia la garanzia di un controllo esterno dell'economia italiana. Questi sono i commenti che si leggono oggi. Mi rivolgo al Governo e ai colleghi della maggioranza: se altri Paesi hanno interessi ad aderire a queste linee di credito dobbiamo consentirlo soprattutto per quei Paesi che ci hanno accompagnato nelle ultime battaglie in Europa, ma noi non dovremmo accedervi. Finita questa emergenza, non possiamo farci imporre dall'esterno, soprattutto dai mercati, politiche di austerità, ulteriori tagli ai servizi pubblici, ai servizi della sanità pubblica, l'incremento della pressione fiscale e contributiva nei confronti delle nostre PMI. Non possiamo più percorrere strade di politica economica restrittiva. Dobbiamo cambiare gli schemi della politica economica, dobbiamo cambiare gli schemi delle politiche tributarie, chiedendo di più a chi finora ha guadagnato tanto e non ha pagato nulla: alle grandi società internazionali del web. Dobbiamo sgravare e liberare chi finora ha sostenuto la nostra economia: le piccole e medie imprese. Tutto questo in base ad un principio molto semplice scritto nella nostra Costituzione, all'articolo 53, che ha però valore universale: «tutti sono tenuti a concorrere alle spese pubbliche in ragione della loro capacità contributiva».
2020-04-29	PD	FerrazziAndrea	Ebbene, a nessuno di noi sfugge che la Seconda guerra mondiale fu naturalmente un elemento di devastazione di massa e che a partire da quello ci fu anche un grandissimo piano di rilancio dell'economia mondiale ed europea. Il 5 giugno 1947 si tenne ad Harward il famoso discorso che lanciò il cosiddetto piano Marshall, che in realtà si chiamava European recovery program. Guardate un po' che analogia con ciò di cui stiamo parlando oggi. Ci sono analogie storiche, ci sono analogie dal punto di vista dei programmi e degli strumenti, ci sono delle analogie lessicali. In quel tempo furono tre i grandi obiettivi di questo grande piano internazionale: il primo era ovviamente un piano di aiuti economico-finanziari; il secondo era un piano per favorire l'integrazione economica, certamente quella tra gli Stati Uniti e l'Europa, ma anche quella all'interno dell'Europa che era stata devastata politicamente, culturalmente, sociologicamente ed economicamente; poi il terzo obiettivo era quello di dare finalmente uno sfogo operativo reale alla grande utopia che stava crescendo da tempo verso il progetto politico europeo. Signor Presidente, in quegli anni, quando si definì questo programma, vi fu un grandissimo dibattito negli Stati Uniti e in Europa perché vi erano due grandi correnti di pensiero: c'era chi diceva che fondamentalmente i 12,7 miliardi di dollari che questo piano trasferì all'Europa (di cui 1,2 miliardi all'Italia) dovessero servire per gli aiuti per fronteggiare la contingenza drammatica, e chi sostenne che questo era necessario ma non sufficiente perché quei soldi dovevano servire anche per avviare un processo di trasformazione radicale e di ricostruzione del sistema produttivo europeo. Ebbene, signor Presidente, oggi siamo esattamente in questa linea, in questa posizione. Ha perfettamente ragione la senatrice De Petris: la nuova frontiera è cogliere l'occasione di questa grande trasformazione necessaria, di questa crisi, di questo dramma, per ripensare strutturalmente il modello di crescita economica, valorizzando i miliardi di euro che arrivano dall'Unione europea e dal Governo e dal Parlamento nazionali. Se noi immaginassimo di utilizzare questi fondi solamente per l'emergenza sanitaria - e naturalmente dobbiamo farlo - ma non anche per dare un orientamento marcato verso il vero confine della trasformazione, verso il green new deal, è del tutto evidente che compiremmo un lavoro a metà. Su questo c'è consapevolezza? Un po' ce n'è, ma il lavoro da fare è enorme. Tutto il lavoro che anche quest'Assemblea del Parlamento ha compiuto in questi anni, in questi mesi e in queste settimane sulla questione del green new deal non va buttato alle ortiche, anzi. Non era una questione di moda, ma era assolutamente necessaria, oltre che urgente. Ultima nota, Presidente. Ho sentito alcuni senatori, in particolare la senatrice Stefani - mia conterranea tra l'altro - parlare di diritti costituzionali violati e di dittatura dell'emergenza. Io credo ci sia un limite a tutto e lo dico senza polemica, ma perché credo che le parole abbiano un senso, almeno in quest'Aula. Come si fa a rivolgere una frase di questo tipo a un Governo italiano, mentre contemporaneamente il leader di quel partito, dinanzi a quello che fa il Primo ministro ungherese della democrazia illiberale, solidarizza e fraternizza con l'amico Orbán?
2020-04-29	PD	FerrazziAndrea	I sovranisti e i nazionalisti sono contro l'Europa, ma sono anche contro gli italiani. Il passo che stiamo facendo, di ricostruzione del piano europeo, a partire da questa occasione, è una grande occasione per noi, per l'Europa e per i nostri cittadini.
2020-04-29	PD	MancaDaniele	Questa non è una guerra, non è una crisi finanziaria che determina una crisi strutturale delle dinamiche economiche e non è nemmeno una crisi congiunturale che quindi si poteva prevedere con gli strumenti della programmazione dei Governi: questa è una pandemia che nasce local e diventa global e che produce effetti non solo in Italia; basta guardare le previsioni del Fondo monetario internazionale e i tassi di riduzione della crescita (stimati, secondo me in maniera eccessivamente prudenziale, almeno al 6 per cento: questa mattina, in sede di audizione, la Banca d'Italia parlava addirittura di previsioni che possono arrivare al 10 per cento). Quindi, è un fenomeno globale, che colpisce al cuore i tassi di crescita delle dinamiche economiche dei nostri Paesi. Dunque è naturale immaginare, rispetto allo scostamento che il Parlamento si appresta ad autorizzare (lo dico con amicizia al collega Damiani, che ha valutato gli strumenti fin qui messi in campo dal Governo inutili e inefficaci sotto certi aspetti), che stiamo confezionando una cornice economica che consentirà al Governo di realizzare, se teniamo conto anche della prima manovra di emergenza di 25 miliardi di euro, una delle manovre economiche più ampie ed espansive della storia della Repubblica dal dopoguerra ad oggi. Sono, dunque, strumenti importanti, perché 55,3 miliardi di euro di indebitamento, più 155 miliardi di euro di saldo netto da finanziare, rappresentano una risposta adeguata. Poi si tratta di discutere e lo dico con grande intensità. Il DEF non ha al fianco il Programma nazionale di riforma (PNR) e, dunque, sono anche superficiali e inutili i conflitti politici visto che avremo tempo e modo, quando il Governo le presenterà dopo la pandemia, di confrontarci sul piano nazionale delle riforme, che è la discriminazione politica di un dibattito normale. Insomma, sarebbe l'ora della responsabilità, lo dico con grande chiarezza, perché il quadro macroeconomico che abbiamo di fronte non ci consente tentennamenti in questa direzione. Intanto, non consente a nessuno, e non è una questione politica, di presentare un'idea dell'Italia ai margini o contro le dinamiche europee. Noi abbiamo bisogno di più Europa perché, inevitabilmente, questo quadro macroeconomico, a cominciare dal rapporto deficit -PIL al 155 per cento, richiede inevitabilmente una nuova dinamica europea. Non si può parlare della BCE alla mattina e contrastare l'Europa al pomeriggio. L'Europa, infatti, non solo ha messo in campo, con la BCE, nuovi ed imponenti investimenti che ci consentono la gestione degli spread (che, lo ribadisco, è fondamentale per il sostegno alla crescita economica), ma ha sospeso il Patto di stabilità e ha messo in campo una serie di misure che sono tutte preziose e che andranno verificate con attenzione nei prossimi mesi. Per gestire, infatti, un debito al 155 per cento del PIL è inevitabile che la gestione degli oneri finanziari richieda un grande pensiero e un grande investimento da parte di tutte le dinamiche economiche che abbiamo di fronte nel nostro Paese. Dunque, serve più Europa. È folle e irresponsabile spingere l'Italia ai margini o contro l'Europa.
2020-04-29	PD	PittellaGianni	Signor Presidente, credo che ci sia un dato non confutabile in questo dibattito, e cioè che questa sia la manovra più espansiva e più coraggiosa dal dopoguerra: su questo almeno credo che nessuno in quest'Aula possa dire una parola. È giusto così ed è giusto che a questa manovra si colleghi uno sforzo europeo. Anche su questo, con onestà, dobbiamo ammettere che, dopo un approccio indolente e superficiale, c'è stata una risposta europea adeguata. Chi oggi critica ancora l'Europa rifletta su che cosa saremmo oggi se non ci fosse l'azione quotidiana della Banca centrale europea che compra i nostri titoli. Anch'io sono favorevole alla trasformazione della BCE in una banca prestatrice di ultima istanza che stampa moneta, ma per fare questo - lo diciamo ai cittadini - ci vogliono due o tre anni, perché bisogna cambiare lo statuto della BCE. Aspettiamo tre anni per dare risposte ai cittadini? Sottolineiamo l'importanza dell'azione oggi di questa BCE e sottolineiamo l'importanza che la Commissione europea abbia sospeso il Patto di stabilità e consenta a noi di fare le operazioni finanziarie di appesantimento del debito. Mettiamo in evidenza che il Consiglio europeo - dato non scontato - ha deciso di fare un piano europeo per la ricostruzione, grazie anche alla capacità del Governo di fare alleanze in sede europea. Ora la Commissione europea è chiamata a dare risposte immediate e lo dico con totale fermezza: non possiamo aspettare gennaio del 2021; il bilancio pluriennale ovviamente può essere approvato e va in vigore nel 2021, ma occorre trovare - ed esiste - uno strumento per anticipare i finanziamenti a partire dal prossimo giugno.
2020-04-29	PD	PittellaGianni	Signor Presidente, provo un grande onore nel ricordare Emilio Colombo, con cui per ventura condivido la terra d'origine. Lei, signor Presidente, ha già ricordato le tantissime e altissime responsabilità che il presidente Colombo ha avuto. Il suo cursus honorum è stato così vasto e alto che di fatto può dirsi il racconto di mezzo secolo della nostra Repubblica. Papa Pacelli, incontrandolo giovinetto nel 1946, pronosticò felicemente: «Questo Colombo volerà». Poche settimane dopo avvenne la sua prima elezione tra i Costituenti, con 21.000 voti di preferenza a Potenza. I suoi tratti distintivi, l'eleganza, la gentilezza, la facilità di rapporto con chiunque, l'oratoria ragionata, la capacità di capire, di anticipare e di controllare i processi politici e il suo forte radicamento territoriale ne fecero subito un leader indiscusso e popolare. Ma fu la sua capacità di visione che lo rese uno statista; fu un anticipatore anche sulle politiche europee. L'europeismo di Colombo fu limpido e coerente, a difesa al contempo degli interessi dell'Italia e dell'Europa. Fu prima negoziatore italiano - "rispettatissimo" lo definì Montanelli - in quel delicatissimo momento di crisi delle politiche agricole seguito alla cosiddetta crisi della sedia vuota, che Colombo contribuì a riportare al tavolo delle trattative. Fu davvero un grande europeista: nel 1981, fu il piano Genscher-Colombo, sottoscritto da Germania e Italia, a definire i capisaldi dell'integrazione europea, con la nascita, cinque anni dopo, della Comunità economica europea. Riusciva a combinare l'esercizio più alto della rappresentanza politica intorno al mondo e i rapporti con il suo collegio elettorale. Fu uno dei più alti esponenti della cultura cattolica democratica del nostro Paese. I suoi anni più belli li visse al Tesoro: dieci anni trascorsi accanto all'indimenticato governatore Guido Carli, fronteggiando insieme la prima grande inflazione italiana dopo quella di De Gasperi, una storia straordinaria. Per me è un onore anche personale averlo conosciuto e, pur partendo da identità politiche diverse, averlo considerato sempre un alto riferimento, un modello per chiunque sappia intravedere nella politica uno strumento di emancipazione e di progresso e nella ricerca della sintesi il cuore del processo democratico, il primato della politica e la funzione dei partiti e delle classi dirigenti. Ecco una sua frase, bellissima: «Non si capisce che le future classi dirigenti si formano nei partiti. E che dunque i partiti, quelli veri, sono necessari». Questa Repubblica e - come lei ha ricordato - questo Parlamento gli devono molto. Ricordarlo a cento anni dalla nascita è un dovere e un monito, in questi tempi difficili che il Paese saprà superare anche grazie al ricordo del suo esempio.
2020-04-29	PD	RossomandoAnna	Si va allora al Consiglio europeo. C'è una connessione strettissima con l'Europa, così come c'è stata per i 25 miliardi precedenti, i quali - vogliamo fare polemica politica? - era chiarissimo che fossero vincolati a una certa emergenza, mentre gli altri provvedimenti ( bonus turismo e qualsiasi altra cosa) sarebbero stati affrontati successivamente. Prima questione: per essere all'altezza è imprescindibile essere all'interno di una trattativa europea. Non è dato né tertium, né secundum : senza l'Europa il debito non sarà sostenibile. Ho sentito evocare da colleghi delle opposizioni un finanziamento a fondo perduto. Come pensiamo di finanziarlo? Qui entra in gioco la politica, il ruolo politico che si riesce ad avere in Europa. Certo, non si è partiti benissimo, ma non possiamo negare che una serie di risultati è stata ottenuta, cui dovranno sicuramente seguire altre; ma i risultati sono stati ottenuti con il primato della politica, rispetto al quale il nostro Paese ha avuto un ruolo fondamentale. Costruire alleanze con coloro con cui si fa asse, spostare delle posizioni - penso a un inizio di spostamento di posizione della Germania - è importante. Serve o non serve? Rispetto a questo un Paese trova la sua unità. È stata citata più volte l'analogia con il periodo più vicino per difficoltà, quello della Seconda guerra mondiale, e si è detto che è più dignitoso ricorrere ad analogie con le modalità con cui si ricostruì nel dopoguerra. Giustamente il senatore Zanda ci ha richiamato a un ruolo centrale del Parlamento e della politica. Voglio citare due esempi: il primo è il discorso, ormai celeberrimo, che Alcide De Gasperi pronunciò alla Conferenza di pace di Parigi, in cui l'Italia si presentava in una posizione molto difficile e doveva trattare le condizioni delle sanzioni. Certamente non fece un discorso isolazionista e pronunciò la celeberrima frase: «Prendendo la parola in questo consesso mondiale sento che tutto, tranne la vostra personale cortesia, è contro di me». E ottenne molto - come sappiamo - certo non isolandosi. Chiedo ancora un minuto e mezzo, non di più. Il secondo paragone riguarda l'Assemblea costituente: nel 1947, per i noti equilibri mondiali, furono espulsi dai Governi del dopoguerra i rappresentanti della parte politica socialcomunista; questo non impedì che nel nostro Paese, mentre c'era un contrasto fortissimo sul piano politico e anche internazionale, si lavorasse tutti insieme per la Costituente, presieduta da Umberto Terracini, che - guarda caso - era un comunista. A questi esempi, quindi, dobbiamo guardare come altezza del Parlamento. Il ministro Gualtieri ha detto molto chiaramente, elencandoli, quali sono i provvedimenti immediati: automatismo per il bonus autonomi in ventiquattro ore; si discute su un fondo perduto o qualcosa di simile per le piccole e medie imprese; rinvio della sugar e plastic tax; dotazione di 3,5 miliardi in favore dei Comuni, delle Province, delle città metropolitane e quant'altro. Si parla di 6 miliardi all'anno fino al 2031 per la ripresa destinati a incentivi e investimenti. Allora qua c'è argomento di dibattito. Se le emergenze continueranno a essere liquidità, potenziamento, revisione della sanità e investimenti per l'economia, entra in gioco il ruolo che vogliamo attribuire alle politiche pubbliche e allo Stato. Concludo il pensiero perché non voglio abusare, Presidente, della sua cortesia e di quella dell'Assemblea. Allora in questa ripartenza - lo dico senza polemica - il Parlamento e tutte le forze politiche quanto sono disposti a mettere in discussione convinzioni ante emergenza pandemia? Si parla di sanità e di risorse da mettere sulla sanità; certo, di più, ma quanti sono disposti a rimettere in discussione modelli di privatizzazione della sanità? Quando si parla di territori, ovviamente non parliamo di riaprire piccoli ospedali, magari con poche competenze. Stiamo parlando di una rete territoriale che necessita di un governo regionale o comunque di un governo pubblico. Quanto siamo disposti a ridiscutere modelli di darwinismo economico alla "ognun per sé e Dio per tutti" - parlo con rispetto - e modelli che esaltavano la flat tax ? Se avessimo la flat tax oggi, saremmo a discutere di risorse a disposizione dello Stato? Quando si parla del ruolo dello Stato, la differenza è tra Stato erogatore, che non ha una strategia, e uno Stato imprenditore, sostenitore, che indirizza e tiene la coesione. Queste sono le condizioni per riscrivere il nostro futuro. Su questo ci giochiamo una ripartenza e dobbiamo essere all'altezza di questo tipo di dibattito, certamente ognuno con le proprie idee, sapendo che un cambiamento non è necessario, ma è indispensabile. Con ciò ci dobbiamo misurare per rivendicare una centralità e una dignità del Parlamento, che passano anche attraverso la levatura delle nostre proposizioni.
2020-04-29	PD	ZandaLuigi	Io non sto pensando solo al danno che ne viene al Parlamento dall'abnorme riduzione di quello che è nostro compito principale, la funzione legislativa, che ormai viene esercitata prevalentemente dal Governo con voti di fiducia e decreti-legge. Noi sappiamo che la democrazia italiana è molto forte e possiede sufficienti anticorpi, ma è sempre bene usare con cautela gli strumenti eccezionali. Questo non vale solo per i decreti-legge, ma anche per i decreti del Presidente del Consiglio, il cui utilizzo deve essere non solo limitato, ma anche attento a non invadere la riserva di legge. Suggerisco una lettura accurata dell'intervento del presidente della Corte costituzionale, Cartabia, a questo proposito. Ho altresì in mente, signor Presidente, i tanti casi nei quali siamo stati noi parlamentari a lasciar delegittimare il Parlamento, a mortificare la Camera e il Senato lasciando che si dicesse, senza ascoltare alcun tipo di reazione, che la ragione della riduzione del numero dei parlamentari sarebbe il risparmio di 50 milioni di euro. Così come l'aver sostenuto che vitalizi legittimamente percepiti fossero soldi rubati: è stato usato questo termine. Questo ha offeso l'onore di tante personalità che prima di noi sono state deputati e senatori, e molte delle quali hanno fatto l'Italia. Nemmeno ha giovato il termine "rottamazione" riferito ai parlamentari, così come non aiutano quei regolamenti interni ai partiti, compreso quello del mio - che, delimitino a due o tre legislature il mandato dei loro parlamentari. Mi chiedo come sia possibile dimenticare che i più grandi uomini politici della storia repubblicana - ne abbiamo avuto un esempio poco fa celebrando il presidente Colombo - da Moro a Berlinguer, da La Malfa a Craxi, da Malagodi a Saragat e ad Almirante, si siano tutti formati, ma proprio tutti, attraverso una presenza parlamentare molto lunga. Anche la predicazione nazionalista - fatemelo dire - non aiuta a rafforzare la democrazia parlamentare. Fino al grave danno provocato dalla richiesta di pieni poteri, che è stato un modo indiretto di dire che in Italia si deve fare quello che Orbán ha fatto in Ungheria. Guardate che il rinnovamento è una linfa vitale del Parlamento, ma altrettanto vitale è la necessità di non disperdere la cultura e l'esperienza politica. Io so bene, Presidente, che qui sono stati ricordati anche fatti politici extraparlamentari e conosco bene i suoi poteri e certo non tiro dalla giacca il Presidente del Senato chiedendo di travalicarli; ma lei rappresenta tutti i senatori in carica e, moralmente, rappresenta anche i senatori delle scorse legislature. Dunque, una sua parola chiara e, ove servisse, anche alta, rude e ripetuta sulla dignità del Parlamento, in particolare sull'esercizio del potere legislativo, darebbe una grande forza a quei tanti che non si rassegnano alla progressiva trasformazione della nostra democrazia in qualcosa che ancora non si capisce cosa sia, ma che certamente avrebbe un tasso di democraticità di gran lunga inferiore a quello voluto dai nostri Padri costituenti. Concludo rivolgermi al Presidente del Consiglio, certo che il sottosegretario Malpezzi riferirà, perché il voto sullo scostamento di bilancio vale anche come espressione di fiducia al Governo per il lavoro fatto nella prima fase di questa gravissima e difficile crisi. C'è però una raccomandazione che mi sento di rinnovare al Presidente del Consiglio e di farlo nella solennità dell'Aula del Senato: in un tempo nel quale sono richiesti allo stesso modo molta cautela per i rischi sanitari e molto coraggio per evitare la depressione e per far ripartire l'economia, il Parlamento e il Paese hanno un estremo bisogno di conoscere l'orizzonte verso il quale il Governo sta portando l'Italia. Ancora in questi giorni la forza della televisione sta mostrando un'evoluzione delle nostre prassi istituzionali; lo ha ricordato poco fa con altre parole il senatore Quagliariello. L'illustrazione di importanti provvedimenti governativi in televisione, prima che in Parlamento, mostra l'inversione di un ordine istituzionale che non si dovrebbe mai abbandonare. La prospettiva della ripresa deve spingerci a scelte coraggiose per nuove politiche sociali, industriali ed ambientali e deve impegnarci a consistenti investimenti sulla scuola, sulla ricerca scientifica e sull'innovazione. Le risorse che l'Italia e l'Europa stanno mobilitando ammontano a svariate centinaia di miliardi e in misura non piccola tutto questo farà crescere il nostro debito, che è la prima tra le tante nostre preoccupazioni. Come possiamo pensare di impegnare centinaia di miliardi e aumentare un debito già così spropositato, senza che il Presidente del Consiglio venga in Parlamento ad illustrare la prospettiva generale e il senso complessivo delle scelte che ci accingiamo a fare?
2020-04-30	FI	PichettoFratinGilberto	Colleghi, una considerazione conclusiva; noi siamo parte di un qualcosa di più grande; più grande territorialmente, l'Europa; più grande per accordi, l'Unione Europea, con regole che vogliamo discutere un po' tutti e apprezzo che anche da parte di alcune forze di maggioranza ci sia una seria volontà di discussione e di valutazione di queste regole. Siamo parte però anche di qualcosa di ancora più grande, il mondo occidentale, quello liberale. Abbiamo di fronte a noi anche una sfida culturale per trovare una dimensione tra quello che è l'io della cultura liberale e democratica, e un noi che viene utilizzato da modelli autoritari con relazioni sociali che non ci appartengono. Da soli, colleghi, non possiamo farcela, ma uniti a quei Paesi che hanno condiviso con noi l'ultimo mezzo secolo e condividono con noi la pandemia, senza rinunciare ai nostri diritti e senza sacrificare i nostri interessi, possiamo farcela. La debolezza che manifestiamo al cospetto di questo nemico invisibile, subdolo e violento ci sta portando a ricreare, parafrasando l'immunità di gregge, la difesa di gregge, ma anche a discutere di rinunce alla libertà personale e politica e, per parte economica, alla libertà individuale, quella libertà che ha prodotto crescita e benessere nel mondo occidentale e che è stata la nostra casa negli ultimi settantacinque anni e per noi deve rimanere tale.
2020-04-30	FI	PichettoFratinGilberto	Signor Presidente, colleghe e colleghi, signori Sottosegretari, in due mesi nel nostro Paese, ma non solo - ahimè - nel nostro Paese, il quadro economico e sociale è cambiato totalmente. Il Covid-19, pandemia sanitaria, ha creato lutti, ha fermato la vita sociale, ha fermato il sistema produttivo, ha fermato i redditi ed ora rischia di fermare anche le speranze. Noi, Paese d'Europa già in difficoltà, con una crescita che era praticamente azzerata - si parlava di un più 0,1 o 0,2 per cento del PIL - con un debito pubblico enorme, burocrazia, giustizia inceppata e aree di marginalizzazione molto estese - problema del Sud che abbiamo ancora - ci siamo trovati e ci troviamo oggi a discutere un tendenziale di bilancio a legislazione invariata, che prevede un deficit dell'8 per cento. Giustamente, rendendosi conto che la situazione è in continuo peggioramento, il Governo chiede al Parlamento uno scostamento di 55 miliardi dopo i 20 di un mese orsono. Come espresso nella relazione al documento per l'economia e la finanza ma anche dai relatori, sia quelli di maggioranza che quelli di opposizione Damiani e Ferrero, con questo ulteriore passo si determina una previsione di deficit per il 2020 del 10,4 per cento. È una cifra enorme: 75 miliardi di maggior debito, il 3,20 per cento del nostro debito complessivo, ma - ahimè - tutto il resto per crollo del prodotto interno lordo. È questo il problema, non il maggior debito. È il crollo del prodotto interno lordo che crea la disoccupazione.
2020-04-30	FdI	deBertoldiAndrea	Quanto all'Europa - ne ha parlato con tanta enfasi il collega Faraone - a che Europa vi riferite? Forse, l'ho accennato prima, all'Europa che fino ad oggi ha sempre ignorato le vostre considerazioni? A quell'Europa che, mentre il presidente Conte nei giorni scorsi veniva in Italia a dire: « Recovery fund. Tutto fatto. Ci siamo. Aiuti», nei Paesi nordici e tedeschi diceva invece: «Non se ne parla neanche di fondo perduto»? È questa l'Europa che voi credete di poter proporre al Parlamento e agli italiani? Questa non è l'Europa per la quale i nostri Padri costituenti hanno lavorato, non è l'Europa per la quale la destra si è sempre impegnata. Allora sì che, se ci fosse veramente volontà di collaborazione, si tornerebbe a ragionare in termini di internalizzazione del debito. Invece che pensare ad indebitarvi solo con il MES e con l'Europa, pensiamo innanzitutto ad internalizzare il debito. L'esempio di tanti Paesi e della nostra stessa Italia negli anni Ottanta, ma anche quello del Giappone contemporaneo lo dimostra. Noi dobbiamo...
2020-04-30	M5S	CorradoMargherita	Signor Presidente, onorevoli colleghi, la ripresa degli interventi di fine seduta mi consente di assecondare una sollecitazione che ho ricevuto solo ieri. «Per opportuna, fattiva conoscenza»: così recita la lettera, rivolta all'onorevole Franceschini, nella sua qualità di Ministro per lo spettacolo, e finalizzata a ottenere un incontro con lui, ma condivisa con alcuni di noi, me compresa, in quanto componente della Commissione cultura. A scrivere è un rappresentante dei lavoratori dello spettacolo viaggiante. Com'è noto, si tratta in larga parte di discendenti di sinti che, partiti dall'India, percorrono in lungo e in largo l'Europa almeno dal XIV secolo. Sono in Italia da cinquecento anni e - non si dimentichi - hanno pagato un prezzo molto alto alle follie dei regimi nazifascisti. A scrivere, però, non sono i sinti dei circhi di fama internazionale, ai quali va una piccola parte del FUS e che abbiamo audito più volte in Commissione per la spinosa questione della dismissione degli animali, bensì i sinti giostrai in possesso della licenza di piccolo spettacolo viaggiante. Quando dico «giostrai» non posso che pensare, insieme a voi, per associazione di idee, anche al Mangiafuoco di Collodi; a Zampanò de «La strada» felliniana; alla Sofronia di Calvino, che si compone di due mezze città, una stabile e una provvisoria, smontata ogni fine stagione; e ancora al vecchio Melquíades, che ogni anno portava a Macondo l'ultima novità dei savi di Menfi. Si tratta di suggestioni letterarie che non richiamo a caso, ma perché lo spettacolo viaggiante e i suoi artefici sono oggi una testimonianza avente carattere di civiltà. Uso con convinzione la definizione di bene culturale introdotta dalla Commissione Franceschini negli anni '60 e corretta nel 1998, dando spazio alla dimensione dell'immaterialità, che però è anche sul punto di diventare un reperto archeologico, cioè, fuor di metafora, un fenomeno le cui tracce antropologi ed esperti di cultura immateriale tra qualche decennio dovranno riconoscere e interpretare, fungendo da mediatori culturali per la collettività ignara. Sto dicendo che ciascuno di noi in quest'Aula associa lo spettacolo viaggiante al proprio vissuto e, quando parlo di giostrai, subito pensa ai piccoli parchi giochi che tuttora si materializzano nelle nostre città, dal Nord al Sud Italia, a ridosso delle feste religiose e civili, per poi sparire altrettanto rapidamente. Parte del loro fascino sta proprio nell'incanto di questa ciclicità, ma i nostri pronipoti potrebbero già fare fatica ad associarli a un'esperienza diretta. L'emergenza epidemiologica li ha messi in ginocchio come e più di altri lavoratori italiani, come e più degli altri lavoratori che afferiscono all'eterogenea categoria dello spettacolo, oggettivamente prostrata. E le prospettive per l'immediato futuro non sono rosee, soprattutto se il Ministro al quale giustamente si sono rivolti non dovesse far propria la loro causa e cercare di sostenerla presso il collega del MEF. Poco fa, però, il presidente Conte ci ha dato garanzie in questo senso. La pandemia ha duramente colpito tutto il comparto, ma ai segmenti più fragili potrebbe dare il colpo di grazia. È giusto, allora, che la scelta di sostenere o meno lo spettacolo viaggiante, cioè di decretarne o meno l'estinzione, sia in capo l'onorevole Franceschini, perché si tratta proprio di una scelta culturale ben prima che economica. Anche da quella capiremo dove il Ministro della cultura vuole portare questo Paese e dove il Paese è disposto a farsi portare.
2020-04-30	M5S	LicheriEttoreAntonio	Adesso è diventato tutto così dannatamente più difficile, perché adesso c'è un'Europa che si scopre senza anima. C'è una moneta senza Stato e ci sono Stati senza monete. Ci sono diritti sociali che sono rimasti scritti sulla carta per tanto tempo e che oggi stanno venendo avanti ed esigono il pagamento del conto, che è un conto di sangue, perché qui oggi dobbiamo parlare di soldi, ma anche di sangue.
2020-04-30	M5S	MaiorinoAlessandra	L'inerzia dell'Italia a Bruxelles è stata funzionale, ovviamente, al poter poi tornare in Patria a gridare che è tutta colpa dell'Europa matrigna e cattiva; ma in realtà semplicemente non c'era nessuno, allora, lì, che fosse in grado di difendere gli interessi del Paese. Oggi finalmente l'Italia non solo è un Paese ascoltato, ma è un Paese che traccia la linea da seguire anche per altri grandi Stati. Così abbiamo ottenuto che si mettessero sul tavolo strumenti finora neanche sperati. E tutto questo non l'ha ottenuto, Presidente, sbattendo i pugni sul tavolo, come pure si è sempre detto che bisognerebbe fare, ma l'ha ottenuto - pensiamo un po'! - con la forza delle argomentazioni
2020-04-30	M5S	MaiorinoAlessandra	Noi siamo stati purtroppo i primi in Europa ad essere colpiti da questo flagello e abbiamo quindi dovuto adottare delle soluzioni che poi anche altri Paesi hanno seguito, soluzioni per le quali l'Italia è stata elogiata dall'Organizzazione mondiale della sanità, tanto che si è parlato di modello italiano. Si è detto che Francia, Germania e Spagna imitano il modello italiano; però, signor Presidente, io mi sono chiesta fin dal primo momento se ci stessero davvero imitando. Forse la verità vera è che non c'è un altro modo, non c'era e non c'è mai stato un altro modo di reagire a questo virus. Lo avevamo già visto in Cina, eppure - diciamocelo - abbiamo pensato che quello era un altro mondo e un'altra storia e che, semmai fosse arrivato qui, per noi sarebbe stato diverso. Ma questa non è una colpa; questo è umano, è l'umana reazione. L'hanno fatto tutti i Paesi; tutti i Paesi hanno pensato lo stesso e l'esempio più paradigmatico è quello del Regno Unito di Boris Johnson, che, da una posizione di pragmaticissima immunità di gregge è dovuto immediatamente tornare sui suoi passi e chiudere tutto: anche loro hanno chiuso tutto per salvarsi, perché un'altra strada non c'è. Questo è un fatto.
2020-04-30	M5S	MaiorinoAlessandra	Responsabilità, gradualità, prudenza, principio di precauzione: come ha detto lei, signor Presidente, questi sono i principi a cui l'azione del Governo si è ispirata, in un costante confronto con la scienza. Anche questo è risultato motivo di accusa; anche questo è risultato motivo di critica. Lei ha parlato di doxa ed episteme : signor Presidente, io temo che lei abbia volato un po' troppo alto, a volte, per quest'Aula. Però si potrebbe parlare di fake news e di informazione. Noi abbiamo scelto di affidarci alla scienza, perché? Perché ci sono ancora troppe cose che non sappiamo di questo vaccino. Anche lei l'ha ricordato, signor Presidente: non sappiamo ancora se l'immunità si sviluppi davvero e quanto duri. Tutti i centri di ricerca stanno concentrandosi sul reperimento di un vaccino, ma non siamo ancora sicuri al 100 per cento che un vaccino si possa mai davvero trovare, perché non risulta che esista un vaccino per il virus delle SARS. Eppure, la politica è stata accusata di essere pavida e di nascondersi dietro agli scienziati, questa è la colpa. E la cosa paradossale è che questa accusa è venuta da chi, pochi mesi orsono, ci accusava invece di affidarci allo sciamanesimo. Allora, lo sciamanesimo non gli andava bene ad agosto; oggi non gli va bene la scienza. Mi viene da pensare che il corto circuito sia nella fonte di queste critiche e accuse e non, invece, in chi cerca di ispirarsi ai principi della scienza. Presidente Conte, lei ha citato anche le grandi democrazie europee. Ebbene, vorrei ricordare a tutti, poiché L'Italia non è una monade senza porte e senza finestre e, il confronto è sempre opportuno, che quello che stanno facendo gli altri non è dissimile da quello che stiamo facendo noi. Chi frettolosamente aveva cercato di riaprire, altrettanto frettolosamente sta facendo marcia indietro: la Francia, che prevedeva la riapertura integrale delle scuole per l'11 maggio, ha ora detto che sarà su base volontaria e questa, sì, è una grossa responsabilità che le scuole o le singole Province si devono assumere. Anche in Germania da lunedì scorso il tasso di contagio è tornato a 1: abbiamo sentito anche obiezioni riguardo a questo, ma è un fatto che ancora non esiste una data in Germania per la riapertura di bar, ristoranti e, birrerie. Anche la Spagna ha la sua road map in quattro tappe bisettimanali e tutto è sempre rivedibile a seconda dell'andamento della curva epidemiologica. Presidente, lei ha già ampiamente e dettagliatamente illustrato le misure economiche, per cui non mi soffermerò nuovamente sull'illustrazione delle misure che questo Governo ha già adottato e sta varando: i 25 miliardi, i 55 miliardi stanziati e votati oggi con lo scostamento di bilancio; gli 8 miliardi a fondo perduto per le piccole e microimprese. Ad oggi, sono 28.000 le richieste di prestito di 25.000 euro al 100 per cento di garanzia e l'INPS ha evaso più domande di cassa integrazione in questo ultimo mese di quante non ne avesse evase negli ultimi cinque anni. Ora la palla passa all'Europa, Presidente. Riguardo all'Europa, non posso che ringraziarla per quello che lei ha fatto, per aver quantomeno ridato dignità in sede europea a questo Paese.
2020-04-30	PD	FerrariAlan	Dall'attività parlamentare delle ultime settimane sono emerse molte proposte e il Governo ne tenga conto. Le priorità indicate dal Partito Democratico per i prossimi interventi sono chiare: più investimenti nel sistema sanitario nazionale, per contenere il virus e quindi per lavorare e riaprire in condizioni di sicurezza; consistenti risorse ai Comuni per tenere attivi tutti i servizi essenziali e mantenere coese le comunità locali; impedire con tutti i mezzi possibili la distruzione di capacità produttiva, per riprendere rapidamente il passo della crescita. Tutti abbiamo amici artigiani, commercianti, professionisti, piccoli imprenditori, lavoratori di ogni settore e tutti li stiamo sentendo. È vero, sono in difficoltà, e vanno aiutati ancora con adeguati ristori a fondo perduto e liquidità, così come vanno aiutati i più fragili, come ha ricordato poco fa il senatore Errani, con un reddito straordinario per l'emergenza. Insomma, sarà dura, nessuno di noi può nasconderlo. Sarà dura, ma dobbiamo dare certezza, il Governo e la maggioranza devono dare certezza che avremo una soluzione per ognuno degli italiani. Fino a pochi mesi fa il nostro futuro sembrava semplicemente una nostra proiezione più in là nel tempo, in un movimento lineare. Da allora molte cose sono state stravolte. Sono convinto che solo i più giovani sapranno davvero arricchire il futuro di contenuti densi di modernità e di nuovi paradigmi. Il Governo della transizione però spetta a noi e spetta anche a questa Assemblea. Attenzione: governare la transizione, da qui al vaccino e da allora in poi, vuol comunque dire rompere molti dei nostri schemi culturali e tecnici. Se vogliamo mostrarci all'Europa e al mondo capaci di migliorarci, se vogliamo spingere il Paese a riprendersi meglio delle stime, se vogliamo lasciare alle future generazioni un'Italia più sostenibile, dobbiamo essere conseguenti, con scelte inevitabili come il non aumento dell'IVA e il lancio di decine di miliardi di euro di investimenti pubblici e privati, anche e soprattutto con impegni che diano il senso di un profilo politico: lo dico per la maggioranza e per il Governo. Un Parlamento forte non occupa, ma pensa e propone.
2020-04-30	PD	FerrariAlan	Non guardo nemmeno le inutili dichiarazioni di ieri di qualche membro della Commissione circa la sua entrata in vigore il 1° gennaio 2021. Non guardiamole. L'Europa quarantacinque giorni fa non c'era: ora ci può essere. Si è riaperta una strada che può dare gambe ad un tratto di storia ancora di sviluppo, di progresso, di lavoro. Non possiamo sprecarla. L'Italia non la può sprecare.
2020-04-30	PD	FerrariAlan	Propongo allora tre cose a questo Parlamento: in primo luogo, trattiamo con l'Europa la riduzione del perimetro del nostro debito pubblico e l'utilizzo della cassa depositi e prestiti per aiuti all'economia, anche fuori debito, analogamente alla tedesca Kfw (Kreditanstalt für Wiederaufbau), in cambio dell'impegno a far emergere annualmente quote importanti del nostro PIL sommerso (e non parlo qui di lotta all'evasione, ma di accompagnare persone).
2020-04-30	PD	FerrariAlan	Signor Presidente, signor sottosegretario Misiani, il Partito Democratico approverà il Documento di economia e finanza con il nuovo debito di 55 miliardi di euro. È un DEF dell'emergenza, non confrontabile a quelli degli altri anni, che contiene cifre impressionanti per il 2020. Lo stiamo dicendo: -8 per cento di Pil, +1,6 per cento di disoccupazione, -7 per cento di consumi, debito pubblico al 155 per cento. Cifre che non possiamo commentare con convenzionali lenti ragionieristiche. Lo stiamo dicendo: sta accadendo qualcosa di più grande della nostra razionalità. Ed io, come tanti, penso, mi sono accorto che anche il risultato del Consiglio europeo dello scorso giovedì non sarebbe stato neutrale per la mia fiducia e le mie aspettative; che non avremmo potuto commentare un risultato negativo o uno positivo con la stessa matrice di emozioni. Come Dante nel canto terzo del Purgatorio che, non vedendo più a terra l'ombra di Virgilio, ha il timore di non riuscire a proseguire il suo viaggio senza una guida che lo protegga, noi abbiamo avuto paura di rimanere soli; paura che l'Europa ci abbandonasse; che non credesse più nel suo valore di alta costruzione politica e al suo futuro unito. Nessuno può sminuire l'importanza dei passi già compiuti: la sospensione del Patto di stabilità, i piani BEI e Sure, il corposo acquisto, oggi raddoppiato, dei titoli da parte della BCE. Ma diciamoci la verità in quest'Aula: il Governo italiano e tutti noi (sicuramente il Partito Democratico) abbiamo lavorato per qualcosa di diverso. Oggi possiamo affermare che la decisione di istituire un fondo per la ricostruzione di centinaia di miliardi (noi vorremmo fossero mille,) è la vera decisione all'altezza delle nostre preoccupazioni. Il cammino non è concluso. Occorre continuare il lavoro negoziale, soprattutto perché il fondo sia operativo nel più breve tempo possibile; ripeto: nel più breve tempo possibile.
2020-04-30	PD	FerrariAlan	perché fare così e pensare così vuol dire scherzare sulla pelle degli italiani. Sentiamo le tante voci di cittadini e di imprese di tutta l'Europa, di coloro che sono quotidianamente impegnate a cogliere le sfide interconnesse dell'economia, dell'ambiente, del digitale e dell'innovazione? Se le sentiamo, ascoltiamole tutti! Tra pochi giorni l'Italia riprenderà il suo cammino e sarà complicato, insidioso, da monitorare, ma deve essere il cammino di una ripresa di speranza. Qual è dunque il nostro compito? Iniziamo con il dire che non ci abbatte certo il giudizio di Fitch sul nostro Paese, che l'Italia è solida, che non ci accontentiamo del rimbalzo ovvio del PIL del 4,7 per cento nel 2021, che prendiamo di petto anche la diminuzione dell'8 per cento del 2020, provando a ridurre la perdita. Diciamo che fare nuovo debito per 55 miliardi di euro, sottosegretario Misiani, è una scelta che non vogliamo liquidare semplicemente come necessaria e che sappiamo di caricarla sulle spalle delle generazioni future, ma per questo faremo di tutto per non ricorrervi più e per rendere sostenibile questo nuovo debito. Diciamo ancora che non sprecheremo un solo euro di questi nuovi 55 miliardi di euro.
2020-04-30	PD	FerrazziAndrea	Signor Presidente, colleghi senatori, il 27 aprile il senatore Marino Cortese è passato a miglior vita. Egli lascia un grande vuoto nella politica e nella cultura, non solo della città di Venezia, sua città natale, nella quale ha vissuto e che amò profondamente. Ha ricoperto ruoli significativi nelle istituzioni della nostra nazione, nel Comune, nella Regione, in Parlamento; cariche che ha sempre esercitato con la disciplina e l'onore che la nostra Costituzione richiede a chi esercita la funzione pubblica e, in particolare, a chi rappresenta la comunità. Egli non sopportava la politica urlata e cialtrona. Del servizio politico aveva una visione alta, coerente con l'insegnamento conciliare, che vede nella politica la più alta forma di carità. Aveva la massima considerazione della sostanza e anche della forma della democrazia. Diceva che le elezioni vanno celebrate, considerandole un momento solenne della Repubblica. Tale considerazione era rafforzata dall'aver vissuto, da bambino, l'ignominia nazifascista e avendo dunque vissuto sulla propria pelle che la democrazia non è calata dal cielo, ma è un bene frutto del sacrificio di chi ha donato la propria vita per la nostra libertà; un bene, dunque, da salvaguardare e da coltivare. Egli ha creduto nella politica del dialogo, del confronto anche schietto, ma sempre rispettoso, perché sosteneva che la finalità della politica è il bene comune, che è il «bene di tutti e di ciascuno», e non alimentazione del proprio ego e strumentalizzazione del popolo. Dice di lui Pierluigi Castagnetti, che gli fu amico: «Marino era persona che studiava, sapeva leggere il bilancio dello Stato con competenza rara, riusciva a sbriciolare la complessità dell'economia e del funzionamento istituzionale, in modo da farla capire anche ai non esperti. Preferiva alzare il pensiero, piuttosto che la voce. E poi, pur avendone ragione, non era vanitoso, semmai un naturale e inconsapevole tratto di aristocrazia intellettuale lo rendeva apparentemente distante. In verità gli piaceva la dimensione popolare dell'impegno politico». Signor Presidente, Marino ha tenuto alta la bandiera del cattolicesimo democratico, una vera e propria scuola politica e culturale, che ha contribuito in modo determinante alla crescita del nostro Paese e dell'Europa, alla libertà delle persone, allo sviluppo, capace di coniugare la produzione della ricchezza, con la promozione dei diritti, dedicando particolare attenzione a chi è più in difficoltà. Nato a Venezia il 23 ottobre del 1938, si laureò a Ca' Foscari in economia e commercio e nell'ateneo lagunare fu presidente dell'organismo degli studenti e nel consiglio nazionale, facendo intravedere una leadership pacata e autorevole. La formazione giovanile si alimentò nell'Azione cattolica e nella Federazione universitaria cattolica italiana (FUCI) e della presenza di don Germano Pattaro. Iscritto alla Democrazia Cristiana dal 1955, quindi al Partito Popolare, ne seguì tutta la conseguente evoluzione fino al Partito Democratico. Ebbe rilevanti ruoli di dirigente politico. Fu per quattro mandati consigliere regionale veneto, dal 1970 al 1987; Presidente della Commissione per lo Statuto regionale, Vice presidente della Giunta, assessore al bilancio, Presidente della Commissione lavori pubblici, territorio e ambiente. Dal 1987 fu senatore della Repubblica, membro della Commissione bilancio e programmazione, della Commissione bicamerale per le questioni regionali e della Commissione d'indagine sullo scandalo BNL-Atlanta. Fu consigliere comunale a Venezia e assessore alla cultura e al turismo. Marino fu sempre attentissimo alla cultura, che ebbe sempre a cuore e a cui dedicò le proprie energie fino alla fine dei suoi giorni. Fu vice presidente, tra l'altro, della Fondazione Giorgio Cini, consigliere della Fondazione musicale Malipiero di Asolo e della Fondazione Ugo e Olga Levi, presidente dell'Università internazionale dell'arte di Venezia e, soprattutto, presidente amato e stimatissimo della Fondazione Querini Stampalia. Stimato come pochi, mise a disposizione di questa Fondazione tutte le proprie energie e competenze per mantenerla fedele ai voleri del fondatore. Ci lascia un amico, una persona colta, intelligente, dotata di classe ed eleganza. Ci ritroveremo, Marino. Ora goditi l'incontro. Alla famiglia di Marino va un caldo abbraccio.
2020-05-06	FI	CanginiAndrea	Signor Presidente, ministro Franceschini, colleghi senatori, lo dico con il tutto il rispetto dovuto a quest'Aula e a chi vi prende la parola: rischiamo di morire di retorica. Per carità, è tutto vero, l'industria culturale è una grande industria strategica nazionale con 1,7 milioni di posti di lavoro, il 30 per cento occupati da minori di trent'anni, con un indotto pari al 16 per cento del PIL, con il volano del turismo, aggiungo io l'elemento dell'identità nazionale e lo straordinario biglietto da visita dell'Italia nel mondo. Tutto questo è l'industria culturale italiana, ma è un'industria che è stata storicamente maltrattata e che non ha un'organizzazione sistemica. È maltrattata perché siamo tutt'oggi al quartultimo posto in Europa per finanziamenti pubblici e sull'organizzazione - lei lo sa meglio di me - sono tanti mondi che non si parlano e non fanno sistema. Questo è un grave elemento di debolezza, il segno di una forma di masochismo politico da parte di chi ha governato in passato, un masochismo che mi pare questo Governo abbia fatto proprio, nella misura in cui, al di là delle parole di oggi, nel decreto cura Italia è stata stanziata una cifra obiettivamente miserabile: delle tante industrie strategiche nazionali, quella culturale è quella che nella mitica fase 2 non riaprirà i battenti e nessuno lavorerà. Capisco le difficoltà, vedo anche una difficoltà a esercitare la fantasia per mettere gli addetti dei mille mondi di cui la cultura si compone in grado di esercitare la loro arte a beneficio del pubblico italiano.
2020-05-06	FI	MallegniMassimo	Per quanto riguarda lo stato di crisi, prendo atto di quello che lei ha detto, lo capisco e lo comprendo, ma sarebbe stato un segnale, rappresentando il settore un terzo del prodotto interno lordo. Capisco che anche gli altri settori l'avrebbero richiesto; ma dove lo trova in Italia un settore che rappresenta un terzo del prodotto interno lordo? Non ce ne sono altri. Abbiamo detto che questa era un'occasione unica per inserire la flat tax e per far pagare il 15 per cento di tasse e che non avremmo dovuto perderla. Lei ha detto in varie interviste - mi dispiace che oggi non l'abbia detto - che sulla Bolkestein avete risolto e che la misura sarà inserita in un provvedimento. Bene, lei sa che questa è una battaglia di Forza Italia; sulla questione della Bolkestein il nostro paladino è il senatore Gasparri. Ci siamo affiancati e abbiamo portato un ragionamento di questo genere, ma manca tutta la partita dell'IMU e della Tari. Come faranno a pagare la Tari, che si paga in base ai metri quadrati, tutte quelle aziende che oggi sono chiuse? Questo vale per gli stabilimenti balneari e vale per tutti gli altri. Lei lo sa che gli stabilimenti balneari, che sono in concessione, devono pagare l'IMU? Questo è l'unico Paese al mondo in cui si deve pagare l'IMU su una concessione demaniale; è una follia. La stessa cosa vale per gli alberghi e per tutte le altre attività che girano intorno al commercio. Quindi siamo veramente lontani. Mi avvio a concludere ringraziando il Presidente per il tempo in più che mi ha concesso. C'è tutto un mondo che gira intorno al turismo: dai parchi divertimento, agli eventi, a tutto ciò che è movimento di persone. Il turismo è movimento di persone. Pensare di non poter avere persone che girano per l'Europa e il mondo vuol dire chiudere le nostre aziende. Gli alberghi e molti altri soggetti stanno pensando di non aprire. Voglio dire una cosa, che vuole essere uno sprone e non un'ulteriore critica (mi sembra di averne fatte già abbastanza). Gli imprenditori, in particolare del settore del turismo, portano sulla schiena delle bruciature profonde. Bene, quella legata a questa pandemia sarà non una bruciatura, ma un assassinio, un omicidio delle imprese italiane. Spero che sarà non un omicidio preterintenzionale, ma solo un omicidio colposo per incapacità di decidere. Noi lo speriamo e siamo qua. Continueremo a fare proposte e a ragionare nell'interesse delle imprese, che sono l'unico motore dello sviluppo economico del Paese; non ne conosciamo altri.
2020-05-06	FI	ModenaFiammetta	Certo, Cortina potrà avere i suoi limiti e difetti, tutto quello che vi pare, ma l'economia di quell'area è stata messa in ginocchio. L'effetto ottenuto è stato di far chiudere i negozi e non di dare loro una spinta in avanti. Pertanto, a memoria di quello scempio, fatto semplicemente perché lo chiedeva l'Europa, che ci riteneva i birichini di turno, dico che sono contenta che a Cortina si dia la possibilità di rinascere. Già lo sta facendo perché i veneti sono persone che lavorano tanto e sono sicura che sapranno cogliere questa opportunità, che meritano dopo tutto quanto è successo loro, come vale ovviamente per Milano, Torino e tutte le altre realtà coinvolte.
2020-05-06	LN	CentinaioGianMarco	Quanto alla legge n. 145 sull'estensione delle concessioni balneari, per interpretare quella legge basta riprendere il decreto del Presidente del Consiglio dei ministri che avevamo concordato con l'Europa: se modificate quella legge e l'Europa vi manda in infrazione, vi prendete voi la responsabilità di avere mandato in infrazione un provvedimento che all'Europa andava bene.
2020-05-13	FI	RizzottiMaria	Date la facoltà alle Regioni che conoscono le realtà locali e che possono riaprire in sicurezza di farlo, come oggi ha anche affermato l'assessore all'istruzione del Piemonte. Per favore, vi chiedo con il cuore, da donna: aiutate il povero ministro Azzolina, che sarà ricordata - lo spero per lei - più per il rossetto sgargiante che per gli annunci stravaganti che fa quotidianamente. Date risposte rapide alle madri lavoratrici, come stanno facendo nel resto d'Europa. Si potrebbe organizzare tutto in dieci giorni.
2020-05-13	FI	RizzottiMaria	Ecco allora che la rivalutazione del ruolo delle donne, in questa fase, deve essere qualcosa di cui il Paese non può fare a meno. Abbiamo appurato che le categorie più a rischio durante il lockdown sono state rappresentate da chi non ha un contratto da dipendente, soprattutto dalle lavoratrici autonome, con una piccola attività in proprio. Per loro l'impatto della chiusura è stato doppio, con il calo degli introiti e la mancanza di strumenti adeguati alla gestione di famiglia e figli. I dati evidenziati in Italia sono preoccupanti. In Italia il tasso di occupazione femminile è il più basso d'Europa, eppure le donne sono più istruite degli uomini e rappresentano il 60 per cento dei laureati. In pratica solo la metà delle donne italiane lavora e le lavoratrici sono occupate maggiormente nei settori meno retribuiti, ma sono anche le più presenti tra le professioni fondamentali per il virus: medici e infermieri. Inoltre, nelle famiglie italiane le donne si fanno carico della maggior parte del lavoro domestico e del lavoro di cura. Ma qui, fra turnazione degli studenti, alternanza casa-scuola e formazione a distanza, le mamme italiane dovranno gestire una quotidianità particolarmente complessa.
2020-05-13	M5S	DeLuciaDanila	Signor Presidente, Ministro, colleghi, voglio portare alla vostra attenzione la storia di un calciatore, un ragazzo di ventitré anni che gioca nel ruolo di mediano nel Colonia, lavora e vive in Germania, ma è originario del Belgio. Pochi giorni fa, in un'intervista ad una TV del suo Paese, si è detto preoccupatissimo per la sua famiglia. Tre suoi compagni di squadra, infatti, sono risultati positivi al tampone e sono stati posti in quarantena ma il resto della squadra no. D'accordo, tutti sottoposti di nuovo a controlli, ma nessuno stop di quindici giorni. Avanti con gli allenamenti in vista dell'imminente ripresa della Bundesliga. I vertici societari del Colonia, anzi, dopo aver ascoltato l'intervista del giocatore praticamente terrorizzato, lo hanno richiamato all'ordine e costretto ad un fulmineo dietrofront sul sito ufficiale della società. Questa storia, arrivata dal Paese descritto come il più sviluppato e all'avanguardia d'Europa, mi ha colpita moltissimo. Ai giocatori che militano nella massima serie tedesca, in poche parole, è vietato anche solo avere paura, tanto è indispensabile che il calcio si rimetta in moto per concludere il campionato. Un approccio assurdo, tanto che mi sono chiesta con ancora maggiore perplessità in che modo sarebbe stato opportuno, in Italia, riavviare i campionati. Nei confronti del calcio si ricorre spesso a categorie moralistiche e si scade facilmente in un linciaggio invidioso contro il cosiddetto gioco di ventidue ragazzotti ultra pagati che rincorrono un pallone. Ma non possiamo fare gli ipocriti: si tratta di uno dei segmenti economici più importanti del Paese, il sesto, forse il settimo per importanza. È un'industria, quella del calcio, che incide fortemente sul nostro PIL. I numeri parlano da soli: cinque miliardi di euro di fatturato, 89.000 addetti ed entrate fiscali per lo Stato pari a 1,7 miliardi di euro. Se calcoliamo l'indotto, quelli che mangiano direttamente col calcio, non dimentichiamo che il calcio in Italia è la locomotiva che traina tutto il mondo dello sport che sta soffrendo in modo particolare questi mesi di stop forzato. Pertanto, pensare a cuor leggero che questo mastodontico mondo si possa fermare è praticamente impossibile, ma lo sport - e il calcio nel nostro Paese è il re tra gli sport per il suo seguito - è soprattutto una fucina di passioni, emozioni, rapporti umani che hanno un impatto straordinario anche sulle nostre vite quotidiane. Porto la mia esperienza personale e mi capirete: vengo da una città, Benevento, la cui squadra di calcio - gestita da una società sana, sanissima e allenata da Pippo Inzaghi - era, fino a quando si è dovuto interrompere il campionato di Serie B in cui milita, prima in classifica, con un forte distacco dalla seconda. Non passa giorno, quindi - lo comprenderete - che non venga fermata dai cittadini o che non riceva e-mail o messaggi in cui mi si chiede quali saranno le sorti della nostra amata squadra giallorossa. Ecco, del lato industriale, ma soprattutto del lato passionale di tutta questa vicenda non possiamo non tenere conto. D'altra parte, però, dobbiamo tenere i piedi ben ancorati per terra: siamo nel mezzo di qualcosa che non è mai accaduto negli ultimi cent'anni, una pandemia che solo in Italia è costata oltre 30.000 morti; ricordiamocelo ogni tanto, quando parliamo di tutto quello che ci sta accadendo intorno: 30.000 morti. Sarebbe da stupidi soltanto pensare che in nome del dio denaro si possa andare avanti con nonchalance e chiudere il campionato. Questo Governo finora si è approcciato alla questione nell'unico modo possibile, mettendo la sicurezza degli atleti e di tutti gli addetti ai lavori al primo posto della sua azione politica. Il ministro Spadafora ritengo predichi prudenza non perché mosso da un approccio sadico, come addirittura ho sentito dire, nei confronti del dorato mondo del calcio, ma perché consapevole che non si può scherzare con la salute di chi dovrà tornare ad allenarsi. Infatti, molti casi ce lo dimostrano, gli stessi giocatori, come è stato anche ricordato negli interventi che mi hanno preceduto, hanno molteplici paure e dei corretti timori. Credo sia fisiologico e umano. Il comitato tecnico-scientifico ci ha dato linee guida chiare, che vanno rispettate alla lettera se vogliamo davvero fare questo tentativo e sperare, tra un mese, di rivedere le partite in televisione. Sappiamo che è impossibile tenere i giocatori in ritiri blindati da qui fino ad agosto, pertanto i controlli, la profilassi, gli accorgimenti da mettere in campo dovranno essere rigorosissimi, perché ci vuole poco a trasformare uno spogliatoio in un potenziale focolaio, è già accaduto del resto. Massimo rigore, quindi, nei confronti di chi sgarra, ma soprattutto va fermato. In questo sarà cruciale il contributo di tutti gli attori in campo. Sappiamo qual è il volere dei presidenti delle società di serie A, che già dovranno fare a meno di un mare di soldi derivanti dagli incassi e in caso di addio definitivo al campionato, cosa che non mi auguro ovviamente, rischiano di veder svanire anche quelli dei diritti televisivi. Patti chiari e amicizia lunga, però: se davvero le società vogliono la ripartenza, devono dare il 120 per cento sul fronte della sicurezza e del rispetto dei protocolli, con l'aiuto massimo tanto della Lega calcio, quanto della federazione che il torneo l'organizza. A questi ultimi soggetti ci permettiamo di dare un consiglio: la speranza di noi tutti è che si possa ripartire, ma nessun accanimento terapeutico. Se i primi di giugno ci si renderà conto che è impossibile proseguire, bisogna avere un piano B per consentire al calcio professionistico di ripartire in autunno e seguire senza recalcitranza le indicazioni che lei, signor Ministro, siamo certi saprà prontamente dare. Il contributo e il sostegno del Governo e del MoVimento 5 Stelle al nostro calcio ci sarà sempre, il pallone è uno spettacolo bellissimo, il più amato dagli italiani per antonomasia. Da una parte vogliamo che riprenda oggi, ma vogliamo anche che sopravviva domani. Soprattutto questo: deve sopravvivere il calcio sano e possibilmente in salute. Mi sono soffermata sul calcio, signor Ministro, ma voglio ringraziarla per l'impegno per lo sport di base che finora ha profuso e per il lavoro costante che il suo Ministero sta mettendo a servizio dell'intero mondo dello sport. La tutela degli atleti, dei disabili, di tutto il personale coinvolto resta la stella polare da seguire in vista di ogni piano di ripartenza. Siamo lieti di condividere con lei questo principio fondamentale, perché la tutela della salute è il modo più forte per dimostrare davvero di amare e rispettare la comunità sportiva e non solo, l'intero Paese.
2020-05-13	PD	DAlfonsoLuciano	Dobbiamo fare in modo che i Comuni collaborino con il programma di velocizzazione delle informazioni e delle comunicazioni, anche superando quella conflittualità che normalmente si pone tra il soggetto realizzatore e il possidente del sito stradale. Per quanto concerne il capitale umano che caratterizza l'Italia (differentemente dall'Europa), abbiamo infatti soltanto il 44 per cento degli italiani tra sedici e settantaquattro anni che possiede competenze digitali, a fronte invece di una media europea collocata sul 57 per cento. Soltanto l'1 per cento dei laureati riguarda le competenze ICT, cioè innovazione, tecnologia e comunicazione. Abbiamo il 33 per cento delle famiglie che non dispone di dispositivi di utilizzo della Rete, e nel Mezzogiorno arriviamo a punte del 44 per cento.
2020-05-13	PD	RojcTatjana	Ricorre oggi, 13 maggio, il 75° anniversario dalla pubblicazione del primo numero del «Primorski dnevnik», quotidiano della comunità nazionale degli sloveni in Italia. È importante - penso - ricordare in quest'Aula il valore della parola scritta, di una tribuna libera e indipendente, specie per una minoranza linguistica che si riconosce non certamente nel territorio soltanto, ma nella propria lingua e nella propria cultura e coltiva e rinnova, proprio attraverso i media, quei registri linguistici che verrebbero, in caso contrario, assorbiti da un patrimonio lemmatico della lingua maggioritaria, depauperando così le preziosa fondamenta definitesi, nel caso degli sloveni, nel corso di almeno quindici secoli. Quando, a cavallo tra Ottocento e Novecento, Trieste vide l'ascesa economica e culturale della borghesia slovena, venne compresa da subito l'importanza di un proprio giornale. Nasce così l'«Edinost», testimone quotidiano degli accadimenti fino al 4 settembre 1928, data in cui fu costretto a chiudere per ordine delle autorità fasciste. Il primo numero del «Primorski dnevnik» del 13 maggio 1945 affonderà le sue radici nell'«Edinost», succederà, però, alla gloriosa epopea del «Partizanski dnevnik», unico quotidiano della Resistenza finora conosciuto che veniva dato alle stampe nell'Europa occupata e portato dalle staffette partigiane ogni notte dalla catena montuosa delle Karavanche fino a Trieste e all'Istria. Chi ha potuto visitare la tipografia del «Partizanski dnevnik» negli impervi rilievi montagnosi dell'entroterra goriziano potrà capire quale impresa epica fu la stampa di ogni numero del quotidiano con articoli di fondo e rubriche che costituì, specialmente per gli sloveni della Venezia Giulia che videro proibita la propria lingua per quasi un quarto di secolo, un prezioso segno di speranza durante il periodo della Resistenza. Perciò, il suo successore, il «Primorski dnevnik» rappresenta un punto fermo nella nostra quotidianità. Oggi il giornale è di proprietà di una cooperativa costituita da oltre 2.000 soci; esce su oltre venti pagine; ha una redazione di giovani giornalisti professionisti. Nel corso di questi 15 lustri, è divenuto una voce importante nella costruzione del dialogo tra le comunità italiana e slovena. Membro della FIEG e dell'Associazione dei quotidiani in lingua minoritaria (MIDAS), il «Primorski dnevnik» continua a sostenere la consapevolezza di un discorso che, superando quelle barriere di incomprensioni storiche che molti vorrebbero tenere vive, è teso al dialogo con i popoli confinanti, con le Regioni dell'Alpe Adria e, quindi, dell'Europa del presente e del futuro. Il «Primorski dnevnik» costituisce, a tutti gli effetti, una voce autorevole, sottolineata oggi anche dai messaggi pubblicati dal presidente della Repubblica Mattarella e dal presidente della Repubblica di Slovenia Borut Pahor. Il giornale è seguito con affetto e orgoglio dai suoi migliaia di lettori. Per cui, da quest'Aula che custodisce preziose memorie di libertà e di rispetto profondo delle istituzioni, io non posso che augurargli ancora lunga, lunghissima vita.
2020-05-20	FI	AimiEnrico	Ma noi siamo garantisti, viviamo nella cultura del rispetto, crediamo in un rapporto armonioso con lo Stato. Come dice il nostro presidente Berlusconi, siamo figli della cultura greco-romana e giudaico-cristiana; abbiamo portato la civiltà non solamente in Italia, ma in Europa e nell'Occidente. Abbiamo questo nel nostro DNA: siamo garantisti. Quando spetterà a noi - perché arriverà il momento in cui ci faranno votare...
2020-05-20	M5S	PellegriniMarco	Lei, fino ad oggi, si è dimostrato un Ministro capace di affrontare con coraggio, determinazione e risolutezza problemi lasciati irrisolti dai suoi predecessori per decenni; penso, ad esempio, al problema del contrasto alla corruzione dilagante nel Paese. Per anni le istituzioni europee hanno sollecitato l'Italia ad adottare interventi efficaci per arginare i fenomeni corruttivi, ormai insostenibili per la nostra economia, e per assicurare che i colpevoli fossero messi in condizione di non nuocere, in quanto la perpetuazione di questo grave reato, ormai presente in ogni ambito della pubblica amministrazione e nella gestione della cosa pubblica, stava distruggendo il Paese: ha sottratto risorse alla collettività, specie ai più deboli, ha fatto esplodere il debito pubblico e ha costituito una palla al piede allo sviluppo della nostra economia e agli investimenti degli operatori economici stranieri. Ce lo chiedevano l'Europa e i consessi internazionali. La legge n. 3 del 2019, cosiddetta spazzacorrotti (e lei che l'ha promossa, signor Ministro), ha ricevuto riconoscimenti unanimi in campo internazionale, tranne ovviamente che dai corrotti e dai loro amici.
2020-05-21	LN	BagnaiAlberto	A chi blatera di superamento degli Stati nazionali faccio notare che l'Europa intera in questi giorni sta discutendo un'iniziativa franco-tedesca, l'iniziativa di due Nazioni. Non è lo Stato a essere un modello inadeguato; alcuni Stati sono inadeguati per l'incapacità delle proprie élite di interpretare e difendere l'interesse nazionale.
2020-05-21	LN	BagnaiAlberto	A chi ci racconta che non succederà mai più, magari perché l'Europa ci ha dato la pace, perché l'Europa ha dimostrato il fallimento degli Stati nazionali, faccio notare che questa rimozione freudiana del passato, questa negazione su cui si fonda il mito regressivo del progressismo è esattamente il motivo per cui il passato poi si ripresenta.
2020-05-21	LN	BagnaiAlberto	«Gli Stati uniti d'Europa equivalgono a un accordo per la spartizione delle colonie, ma in regime capitalistico non è possibile altra base, altro principio di spartizione che la forza». Queste parole del compagno Lenin un tempo vi appartenevano, prima della vostra involuzione culturale; vi invito a rifletterci.
2020-05-21	M5S	MorraNicola	Domando a tutti, perché la questione riguarda tutti quanti noi: ma se ci sono clandestini, non è un problema del singolo Stato. Evidentemente, è l'Europa ed il mondo tutto che dovranno affrontare compattamente questi problemi. Non ci si può immaginare, infatti, un mondo chiuso e lo abbiamo verificato e lo stiamo verificando proprio in queste settimane. Solo che i flussi vanno governati e, allora, per governarli, bisogna anche combattere certi fenomeni che, magari, vengono innescati da qualcuno che vuole avere lavoro a basso costo.
2020-05-21	PD	BoldriniPaola	Signor Presidente, colleghi senatori, premetto che il valore delle date è molto importante e non solo per il giorno esatto, per questa ragione intervengo oggi. Nella giornata di ieri non potevamo dimenticare un evento drammatico che ha sconvolto il territorio dell'Emilia-Romagna, e che non può essere dimenticato nemmeno durante l'emergenza Covid-19: il terremoto del 2012. Era il 20 maggio, ma poi seguì un'altra scossa il 29 maggio, che interessò le Province di Bologna, Ferrara, Modena, Reggio Emilia, colpendo 54 Comuni e i quattro capoluoghi, causando 28 morti e 300 feriti, con 45.000 sfollati e circa 13 miliardi di euro di danni. Da otto anni, i giorni del 20 e del 29 maggio per noi emiliani evocano un momento che non possiamo dimenticare, ma che dobbiamo e vogliamo ricordare innanzitutto in memoria delle vittime, degli sfollati e dei pesanti danni subiti dai territori delle Province di Modena, Ferrara, Bologna e Reggio Emilia che sono state colpite. Nonostante l'emergenza Covid-19 (che per analogia ci fa provare gli stessi stati d'animo, anche se con il sisma "tutti fuori", con il Covid "tutti dentro"), un evento inatteso per il quale ci si sente impreparati, abbia causato qualche rallentamento, oggi, dopo otto anni, possiamo dire che il processo di ricostruzione post -sisma è in via di completamento: 16.000 abitazioni, 5.400 attività economiche di nuovo agibili e il 95 per cento delle famiglie rientrate nelle loro case. Tutto questo grazie a leggi e procedimenti adottati per il territorio e alla sinergia tra governo regionale e statale, che hanno lavorato in stretto contatto per capire le esigenze. Dal 2012 a oggi sono stati concessi complessivamente contributi per 6,4 miliardi di euro, di cui 4,9 già spesi, liquidati ed erogati alle persone e alle imprese (1,5 miliardi di euro solo nell'ultimo anno). Nella ricostruzione pubblica tantissimi progetti sono stati recuperati e finanziati, avviati soprattutto nell'ultimo periodo quando è stata decisa la accelerazione sugli edifici pubblici. Si è iniziato a ricostruire - lo devo dire - con tanta sensibilità partendo dalle scuole (su cui credo dovremo adesso concentrare nuovamente l'attenzione). Voglio ricordare che nelle zone colpite dal sisma ha sede il più grande distretto biomedicale d'Europa. Proprio questo tessuto produttivo durante l'emergenza del coronavirus non ha mai fermato le produzioni e, in massima sicurezza sanitaria, ha saputo mettersi a disposizione, non solo dell'Emilia-Romagna ma di tutto il Paese. Ora, però, nella fase finale della ricostruzione post -sisma, dobbiamo agganciare l'inizio della ricostruzione post -Covid, che sta mettendo a dura prova l'occupazione, il tessuto produttivo, le famiglie, la coesione sociale. C'è bisogno di creare nuovi posti di lavoro, puntando sull'innovazione - lo abbiamo detto anche prima - avendo bene in mente la lezione che il Covid nella sua drammaticità ci ha insegnato. C'è bisogno di dare sostegno alle imprese e supporto alle famiglie. Gli emiliani, come tutti gli italiani, sono abituati alle sfide e a rimboccarsi le maniche nelle difficoltà. Questo è il momento di ripartire tutti in maniera coesa per riprogettare il Paese, per renderlo ancora più attrattivo e più forte. Da parte mia e del Partito Democratico ci sarà sempre il massimo impegno, questo lo dobbiamo fare per una nuova fase di rinascita e di rilancio per il nostro Paese. Solo così possiamo guardare con speranza e fiducia al futuro che ci aspetta. Lo dobbiamo soprattutto alle nuove generazioni.
2020-05-27	FdI	FazzolariGiovanbattista	Signor Presidente, mi permetta innanzitutto di rappresentare il mio stupore rispetto alla faccenda che il Governo non replica. Mi sembra che qualcosa sia stato detto e che il Governo potesse replicare dicendo che sono state dette delle idiozie oppure che è stato detto qualcosa di intelligente. Ciò detto, vorrei leggervi un passaggio: «Esteriormente non c'era nulla di nuovo in facoltà, a parte una stella e un crescente di luna di metallo dorato che erano stati aggiunti all'antica scritta « Université Sorbonne Nouvelle - Paris 3 », ma all'interno degli edifici amministrativi le trasformazioni erano più visibili. Nell'anticamera si veniva accolti da una fotografia di pellegrini che effettuavano la loro circumdeambulazione attorno alla Ka'ba e gli uffici erano decorati con poster che rappresentavano versetti del Corano in calligrafia; le segretarie erano cambiate, non se ne riconosceva nemmeno una ed erano tutte velate». Questo è un estratto del romanzo «Sottomissione» di Houellebecq, e il bello è che è stato poi ripreso in Francia perché particolarmente calzante rispetto a una situazione che poi si è presentata veramente, e cioè il Qatar ha finanziato con 1,8 milioni di euro borse di studio a siriani rigorosamente musulmani per studiare alla Sorbonne di Parigi. E ciò è avvenuto perché quella che porta avanti il Qatar in Occidente è un'azione scientifica. Credo che tutti voi abbiate nozione dei Quatar paper, perché avete seguito il dibattito che si è sviluppato a livello internazionale e quindi, ovviamente, non mi permetto di ricordarveli. Ma il Qatar rivendica fieramente l'azione di proselitismo all'integralismo islamico che conduce in Occidente. Come sapete, il Qatar è lo Stato capofila dei fratelli musulmani e rivendica - ad esempio - di essere riuscito a trasformare la laica Turchia in un sultanato di Erdogan, grazie al proselitismo dei fratelli musulmani che ha finanziato in quel Paese. Conoscete sicuramente tutte le polemiche portate avanti dai musulmani moderati in Italia, in Europa e nel mondo arabo di contrasto alla fase di proselitismo integralista promossa dal Qatar. Le conoscete sicuramente, vero? Ho sentito affermare cose un po' bizzarre, purtroppo anche da colleghi del Gruppo Forza Italia, come il fatto che non possiamo certamente sottoscrivere gli accordi internazionali solo con gli Stati dei quali condividiamo tutto, altrimenti non ne sottoscriviamo affatto. È giustissimo e sono ben felice che l'Italia - ad esempio - abbia venduto delle Corvette, tramite Fincantieri, al Qatar. E sono anche contento che il Qatar spenda parte dei suoi soldi nell'ambito dell'economia italiana, ma non stiamo parlando di questo. Con chiunque si fanno accordi commerciali o di natura militare, e ricordo che anche durante la Guerra fredda si sono stipulati gli accordi sul contenimento delle armi atomiche tra Stati Uniti e Unione sovietica. Ma questo cosa c'entra? Noi stiamo facendo un accordo con il quale consentiamo legalmente al Qatar di fare proselitismo integralista a casa nostra: questo è ben diverso dal fare un accordo per limitare le armi di sterminio di massa. Se qualcuno non lo ha letto, faccio notare che l'Accordo prevede scambi di studenti: quindi i nostri studenti andranno in Qatar e vedranno quanto sono belle la cultura e le leggi del Qatar, vedranno anche che non esiste parità di diritti tra uomini e donne; si accorgeranno anche che un Paese musulmano può fare proselitismo nei confronti dei Paesi cristiani e di un cristiano, ma, se lo fa un cristiano nei confronti di un musulmano, viene condannato a dieci anni di pena e, se il musulmano si converte, scatta il reato di apostasia punito con la pena di morte. Bene: noi mandiamo i nostri ragazzi a farsi spiegare quanto è bello tutto ciò. L'articolo 3, che si compone di una sola riga, prevede che entrambe le parti incoraggino lo studio della lingua dall'altra parte. Vorrei sapere dal Governo quanti miliardi spenderà l'Italia per insegnare l'italiano ai qatarioti; temo zero euro, mentre vi assicuro che il Qatar spenderà centinaia di milioni o miliardi per insegnare sistematicamente l'arabo nelle scuole e nelle università italiane. Quindi, non prendiamoci in giro dicendo che entrambe le parti incoraggiano lo studio della reciproca lingua. Incoraggiamo poi gli accordi tra le università e ammettiamo la possibilità delle borse di studio. Stessa domanda: quanti miliardi l'Italia spenderà in borse di studio per gli studenti qatarioti al fine di educarli alla democrazia occidentale? Quanti miliardi spenderemo nelle università qatariote in modo da renderle un po' meno integraliste e un po' più democratiche? Zero euro. Quanti euro spenderà invece il Qatar per condizionare l'educazione delle università italiane? Quanti miliardi spenderà in borse di studio indirizzate solamente a studenti musulmani o a chi asseconda le versioni qatariote? Ve lo dico io: centinaia di milioni di euro. Anche in questo caso sarebbe bastato leggere i Qatar paper, perché la gente scrive, studia e documenta sperando che poi i legislatori leggano tutto ciò. Temo, però, che non sia accaduto neanche questo. Noi oggi stiamo consegnando le chiavi di casa nostra al peggior integralismo islamico, quello che, se non è direttamente collegato a organizzazioni terroristiche, sicuramente crea quell' humus nel quale si formano i terroristi islamici. È quanto stiamo facendo, e le testimonianze sono davvero molte. Voglio ricordarvi come esempio ciò che disse Souad Sbai, una nostra ex collega e presidente dell'Associazione delle donne marocchine in Italia, in merito all'approvazione di questo Accordo alla Camera dei deputati: disse che, con il voto a favore dell'Accordo di cooperazione in materia di istruzione, università e ricerca scientifica con il Qatar, si sarebbero aperti definitivamente i porti dell'Italia al proselitismo fondamentalista di Doha e dei Fratelli musulmani. Questa affermazione proviene da una donna marocchina coraggiosa, la quale ha recentemente scritto un libro dedicato a Rachida - si intitola «Rachida: un'apostata in Italia» - la donna marocchina uccisa a martellate dal marito e rimasta in obitorio decine di giorni senza che nessuno ne rivendicasse il corpo, per la grave colpa di essersi convertita al cristianesimo. Questo succede in Italia, e succede all'interno di una comunità dove l'islam è moderato, quello marocchino; ma essa stessa denuncia come, con la complicità dei Governi occidentali, si stia consentendo a Paesi come l'Arabia Saudita e il Qatar di fare sistematica propaganda integralista a casa nostra, penalizzando prima di tutto le comunità islamiche moderate e creando l' humus che poi genera quei terroristi che ammazzano la nostra gente dentro le città. E tutto questo avviene per una vigliacca compiacenza nei confronti di chi ha i soldi per regalare ogni tanto prebenda a qualche organizzazione influente. Noi non ci pieghiamo a questo. Non ci piegheremo all'islamizzazione dell'Europa e dell'Italia e, quindi, Fratelli d'Italia voterà contro questo pessimo Accordo. (
2020-05-27	FdI	NastriGaetano	Scuola e famiglia sono due capitoli importanti che sono stati completamente dimenticati da questo Governo; proprio quelle famiglie che, attraverso lo smart working e la didattica a distanza, hanno tenuto insieme questo Paese sul difficile fronte del lavoro e soprattutto, visto che ne stiamo parlando, della scuola. E tutto questo avveniva mentre il Governo non faceva altro che sommare annunci ad annunci, promesse a promesse. Così, con il favore della notte - questo è un Governo che lavora con il favore delle tenebre - avete deciso di chiudere la scuola - e non sarà questa l'unica decisione notturna - lontani dagli occhi degli italiani cosicché non potessero vedere i contrasti interni che avete avuto, che continuate ad avere e sicuramente avrete anche nei prossimi mesi, e soprattutto la vostra incapacità nel gestire un tema così importante qual è il funzionamento del sistema scolastico. Con il fare nella notte avete costretto gli italiani, il personale scolastico e quello docente, da soli - e sottolineo da soli - a portare avanti un settore abbandonato a se stesso. Ancora oggi - ad esempio - non sappiamo come e quando la scuola riaprirà. Lo scontro interno alla maggioranza è sempre più evidente e ha bloccato per settimane il decreto-legge che stiamo qui discutendo. E soltanto una riunione notturna - l'ennesima - ha consentito il varo di questo accordicchio, che alla fine è una nuova beffa per i precari che continueranno a essere tali e che per l'ennesima volta si vedono negati la possibilità di un riconoscimento dopo anni e anni di impegno all'interno della scuola. Altro che lotta alla precarietà, così come ha ripetuto il presidente Conte. Qui siamo alla precarietà che si fa, purtroppo, sistema e anche regola. Fratelli d'Italia, fin dall'inizio, aveva chiarito che questo provvedimento andava rivoluzionato. Abbiamo presentato 41 emendamenti al decreto-legge scuola e diversi ordini del giorno, cercando di dare il nostro contributo, nell'interesse del mondo della scuola. Siamo per la stabilizzazione dei precari e il riconoscimento del loro diritto. Solo in questo modo si può garantire l'inizio del nuovo anno scolastico. Il concorso-farsa che volete mettere in atto a tutti i costi è un crimine ai danni di tutta la scuola italiana. Il Ministero deve piuttosto garantire aggiornamenti, fare delle graduatorie. Ed è scandaloso - lo ripeto perché effettivamente è anche difficile utilizzare altro termine - come ha affermato il ministro Azzolina, che il Ministero non sia oggi in grado di aggiornare quelle che sono le graduatorie. Ancora una volta vengono colpiti e soprattutto umiliati i nostri precari della scuola, coloro che ne hanno retto fino a oggi le sorti e che soprattutto in questi anni ne hanno fatto la storia. E non possiamo fare a meno di denunciare che è vergognoso che in questo decreto-legge non si presti attenzione alle nostre scuole paritarie. Nonostante le nostre iniziative, segnalate negli ultimi mesi al Ministro, questo mondo continua a essere ignorato e considerato figlio di un Dio minore. È evidente, quindi, che sarebbe stato necessario prendere decisioni coraggiose, capaci di cambiare definitivamente e anche in maniera permanente una situazione, che possiamo dire pluridecennale, dettata da instabilità, discontinuità didattica, mancanza di percorsi abilitanti che portano il personale docente al ruolo. La scuola italiana e tutti i suoi attori hanno bisogno di insegnanti che siano formati, e anche preparati alla sfida di una società sempre più complessa, in un'ottica competitiva e che deve essere al pari con la nostra Europa. Gli insegnanti non possono essere selezionati sulla base di mere nozioni, come avverrebbe con la modalità dei test al computer a risposta multipla, come prevede il decreto del 2019, ma devono essere selezionati sulla base delle loro competenze trasversali, le stesse che sono richieste agli studenti. La situazione senza precedenti in cui si è trovato il nostro Paese ha messo tutti noi alla prova. Il personale di ruolo, così come il personale precario, ha dato il massimo per poter continuare anche a distanza il lavoro svolto in presenza. Iniquamente, questo Governo - in particolare il Ministro dell'istruzione e anche alcuni esponenti del MoVimento 5 Stelle - ha criticato - per usare un eufemismo - le 170.000 persone che ogni anno contribuiscono al regolare avvio dell'anno scolastico, invece di trovare soluzioni alternative e di buonsenso all'annosa questione del reclutamento. I dati parlano chiaro: nessun Paese europeo permette di selezionare il personale tramite una prova al computer, a scelta multipla. I docenti precari e di ruolo non si sottraggono alla valutazione, come invece più volte dichiarato da alcuni esponenti del Governo: quello che non accettano è l'illogicità della prova, che, a detta del Ministro, dovrebbe valutare il merito. Ma quale merito si può valutare con un test con 80 domande in ottanta minuti? Ricordiamo che il numero dei deceduti per Covid-19 è ancora elevato, ma allo stesso tempo chiediamo a quegli stessi docenti di spostarsi, in questi mesi, per sostenere una prova illogica, non idonea a selezionarli. Questo è quanto bandito dal Ministro in data 28 aprile 2020. E proprio sul concorso si è nuovamente misurata l'inadeguatezza di questa maggioranza, che somiglia sempre più a dei dilettanti allo sbaraglio. Con il favore delle tenebre avete firmato un'intesa, sulla pelle dei precari e sul futuro della scuola, che la maggioranza si è rimangiata nel giro poi di qualche ora: un concorso da tenersi non più in estate, ma in autunno, senza però salvare la posizione contrattuale dei precari, ai quali sarà garantito soltanto l'ennesimo contratto a tempo determinato. Si tratta nuovamente di una presa in giro nei confronti di coloro che hanno garantito la continuità dell'attività scolastica e consentiranno la stessa apertura delle scuole. L'intero mondo della scuola è stato ostaggio per settimane - e dico per settimane - di questa lotta di potere tutta interna alla maggioranza, aizzando la lotta tra poveri. Dobbiamo essere vicini ai docenti precari e di ruolo, dimostrando loro che la politica è loro vicina. Signor Presidente, le chiedo qualche minuto in più, perché sono l'unico a intervenire per il Gruppo Fratelli d'Italia in discussione generale. Diamo avvio a dei veri corsi abilitativi e selettivi in itinere e in uscita, gestiti dal Ministero, affinché finalmente la formazione sia nazionale e riconosca gli anni di sacrifici che il personale precario ha sopportato e sta sopportando in questo periodo. Nello specifico, i corsi prevedrebbero l'acquisizione dei crediti formativi universitari, suddivisi in corsi teorici e attività laboratoriali, con durata semestrale e anche annuale, gestiti dal Ministero dell'istruzione, dell'università e della ricerca, in collaborazione con gli atenei italiani, su piattaforma univoca nazionale, in modalità mista, online e in presenza o totalmente online in caso di perdurante emergenza sanitaria da Covid-19. Nel 2020 vogliamo reclutare il personale sulla base delle sue competenze trasversali: sulla base delle competenze non meritocratiche, come vuole qualcuno. La nostra risposta deve essere immediata ed efficace. Tra una settimana i partecipanti ai concorsi dovranno inoltrare la domanda di partecipazione e, quindi, dobbiamo emendare il disegno di legge in esame per dar loro un segnale forte di cambiamento. In conclusione, il decreto-legge in esame era l'occasione giusta per riparare alle tante storture, che da tempo denunciamo e di fatto rendono inadeguata la nostra scuola. Come ho detto, ci sarebbe voluto coraggio e invece è prevalsa la paura del cambiamento, o forse sarebbe meglio dire la convenienza a difendere gli interessi dei singoli partiti della maggioranza. Così si è sacrificata nuovamente la scuola come istituzione, anche nel suo ruolo di formazione. Signor Presidente, termino dicendo che abbiamo anche il timore che sul disegno di legge di conversione del decreto-legge il Governo purtroppo ci riservi un'amara sorpresa finale, e cioè la posizione della questione di fiducia, che servirebbe a superare la difficoltà interne alla maggioranza, vanificando i nostri emendamenti, tutti finalizzati a superare le storture create dal decreto-legge e dall'arrogante azione del Ministro. Il ricorso al voto di fiducia è gravissimo: è un colpo di grazia alla scuola italiana; un crimine ai danni di alunni, famiglie, dirigenti scolastici, personale docente e non docente ed è una scelta che, nuovamente, impedisce all'opposizione di contribuire con i propri emendamenti al miglioramento del provvedimento in esame. Colleghi, non avete assolutissimamente a cuore non soltanto la scuola italiana, ma anche tutti gli studenti e docenti.
2020-05-27	FdI	RautiIsabella	Signor Presidente, onorevoli colleghi, questo brusio in Aula circonda spesso i nostri dibattiti e i nostri incontri intorno ai temi delle ratifiche di accordi internazionali. Non è la prima volta che discutiamo di accordi internazionali, ma lo facciamo - lasciatemelo dire - con questo atteggiamento un po' distratto, con questo chiacchiericcio di fondo e con un po' di disattenzione, in un clima che vorrei definire (pregando i colleghi di fare silenzio e di prestare attenzione) di unanimismo che spesso circonda queste scelte. Non è l'unanimismo un valore aggiunto della politica del confronto e del dibattito, piuttosto è una superficialità, una disattenzione, quando non addirittura, in alcuni casi, una vera e propria ipocrisia. Vengo al merito della ratifica in oggetto, che - com'è stato anticipato - Fratelli d'Italia non condivide, non sottoscrive e di cui chiede addirittura la sospensiva. Con questo intervento non solo vogliamo spezzare questo clima - che non ci piace in questo caso - di unanimismo, ma vogliamo attirare l'attenzione (perché ce n'è bisogno) sul perché questo accordo non deve essere ratificato. Naturalmente conosciamo molto bene gli importanti legami che esistono tra l'Italia e il Qatar: sono legami di carattere economico e legati all'industria militare e non sfugge a nessuno che nell'ultimo anno e mezzo tali rapporti si sono infittiti con un susseguirsi di visite ufficiali e - lo sottolineo - anche non ufficiali, ma comunque importanti, tutti ad omaggiare l'emiro al-Thani. Molte visite sono state anche restituite. Insomma, questo emirato affacciato sul golfo Arabico naturalmente attira molte attenzioni, nonostante la vicinanza ai Fratelli musulmani (questo dovremmo ricordarlo a chi ci va in pellegrinaggio) e nonostante la predilezione dell'emirato per l'integralismo più estremo. E anche quelle visite fatte invece da esponenti o dall'emiro stesso del Qatar in Italia non ci debbono piacere quando si rivelano - e si sono rivelate - uno shopping da supermercato, perché si viene in Italia non a finanziare la charity, ma a comprare interi immobili di lusso e non solo immobili. Penso - per esempio - all'aver rilevato il 49 per cento della compagnia aerea Meridiana; penso all'Excelsior Hotel Gallia di Milano, al Four Seasons Hotel di Firenze o ad alcuni alberghi della Costa Smeralda, alla Maison Valentino. Per non parlare - e non voglio - degli interessi legati al settore del calcio, anche in vista dei Mondiali 2020, e ad altre questioni di cui parlerò dopo. Quindi, shopping da supermercato e profitto economico al massimo livello. Questo, naturalmente, a vantaggio dei fondi di investimento del Qatar. Quindi, scambi assidui di visite non casuali, perché la regia è quella di trarre maggiore profitto, anche perché non sfuggirà a nessuno che oltre l'80 per cento dell'esportazione qatariota in Italia ruota intorno a gas liquefatto, che poi viene trattato in Italia, di aziende che, però - guarda caso - sono di comproprietà della Qatar Petroleum. E potremmo continuare. Ma veniamo ad altri punti. Ci potreste anche obiettare che il Qatar, durante la pandemia, ci ha regalato ben 260 tonnellate di beni, ma questa non è solidarietà. È sempre tutela di quell'interesse primario che dicevo prima. E non ci convince - anzi, tutt'altro - il contenuto di questo Accordo in cui si parla di università, di ricerca scientifica, di formazione. Ebbene, colleghi - ve lo voglio dire con sentimento - non regge; non può reggere questa cornice così civile di università, di formazione e di ricerca scientifica; e sapete perché? Perché non si fanno accordi, perché nessun accordo è possibile, per quanto riguarda Fratelli d'Italia, con chi nel nostro Paese viene a fare la spesa da supermercato. Non solo. Voglio citare un dossier, non di Fratelli d'Italia ma di due giornalisti francesi, il famigerato «Qatar papers», che ci racconta con dettaglio - parlo del 2014 - di ben 71 milioni di euro per costruire circa 113 centri di preghiera islamica in tutta Europa tramite la Qatar Charity. Vengono a islamizzare l'Europa e l'Italia sotto la copertura della charity quando tutti noi, quindi anche voi, sappiamo benissimo cosa si nasconde dietro tutto questo. Perché, allora, volete chiudere gli occhi quando tutto questo è di estrema evidenza? Al di là di alcuni leciti accordi di carattere energetico e militare, non dovete chiudere gli occhi, non dobbiamo, non possiamo chiudere gli occhi dietro agli interessi del petrodollaro che serve per islamizzare il nostro Paese e per favorire - lo vogliamo dire con chiarezza - la pericolosa deriva dell'estremismo radicale islamico, che viene favorita da questo Paese. Fratelli d'Italia non fa e non farà mai accordi con chi conserva il reato di apostasia e di blasfemia. Fratelli d'Italia non fa accordi con chi perseguita i fratelli cristiani. Fratelli d'Italia non fa accordi con chi perseguita ogni minoranza religiosa nel Paese. E poi, voglio dirlo, Fratelli d'Italia - ma credo che nessuno dovrebbe - non fa accordi con chi impone la supremazia della sharia, con chi impone un diritto consuetudinario incivile. Proprio perché l'Accordo prevede aspetti culturali, Fratelli d'Italia difende il patrimonio confessionale italiano ed europeo; Fratelli d'Italia difende l'identità culturale italiana ed europea, il nostro percorso storico. Fratelli d'Italia non fa accordi - e non dovrebbe farne nessuno - con chi contraddice i diritti umani. Ribadisco quanto ha già detto il mio collega Fazzolari: come fate ad accettare un accordo con un Paese che viola sistematicamente i diritti umani? E ancora - non lo dico solo alle colleghe - viola anche i diritti delle donne, che sono a tutti gli effetti diritti umani. Questo radicalismo religioso, questo diritto consuetudinario, questa prevalenza della sharia non vi fanno orrore? Non fanno orrore a tutti quelli come noi, che insegnano alle proprie figlie e alle proprie sorelle ad essere rispettate? Colleghe, ognuna di noi è impegnata o lo è stata in organismi di parità, a livello istituzionale, regionale e nazionale. Dunque mi chiedo: cosa ci sforziamo a fare qui, in favore delle donne, se poi mandiamo le nostre figlie a studiare in un luogo in cui per l'adulterio è prevista la pena di cento frustate, secondo l'articolo 88 del loro codice, e in cui ci sono le donne velate, che vengono nascoste al mondo e a cui il mondo viene nascosto. Signor Presidente, mi lasci un solo minuto per concludere. È inutile fare retorica sui diritti delle donne e poi accettare di fare accordi con chi - è vero - le fa votare e le fa eleggere, ma non le fa partecipare a nessun evento sociale e le tiene segregate, divise nelle scuole e separate dagli elementi maschili. Colleghi, veramente non vi capisco, col cuore e col cervello, e non capisco come si possa sottoscrivere un Accordo con un Paese, in cui le turiste violentate che denunciano le violenze subite vengono arrestate, in cui le lavoratrici domestiche straniere sono sfruttate: andate a leggere i rapporti di Amnesty International - io l'ho fatto - sulla vita delle lavoratrici domestiche straniere, senza nessun diritto. È troppo facile difendere i diritti qui e consentire che vengano violati altrove. PRESIDENTE. La invito a concludere, senatrice Rauti. RAUTI (FdI). Se devo scegliere, come la ratifica dell'Accordo al nostro esame ci impone di fare, non scelgo l'integralismo estremo, ma l'integrità dei diritti umani e della nostra civiltà millenaria.
2020-05-27	LN	FregolentSonia	Signor Presidente, onorevoli colleghi, Sottosegretario, mi sono chiesta se il Parlamento sia stato coinvolto in tempo utile per la conversione di questo decreto-legge. Nel titolo del provvedimento leggo «ordinato avvio dell'anno scolastico». Va bene, ma dove è scritto? Nessun articolo si occupa della questione della riorganizzazione e del recupero degli apprendimenti persi. L'avvio è un concetto che non riguarda soltanto una data, ma anche un sistema complesso, che ha molte ripercussioni sulla vita degli studenti. Avete notato nel testo del decreto-legge il numero di volte in cui vengono citati gli insegnanti, i precari e quante volte invece gli studenti? Vi sembra normale che in tutta Europa i bambini, i ragazzi e gli adolescenti siano tornati sui banchi di scuola e in Italia no? Capisco che il tema della stabilizzazione degli insegnanti sia importante e che elettoralmente paghi. Ma come pensate di organizzare il rientro in classe degli studenti? Ancora con ordinanze, escludendo il Parlamento? Oppure prendendo spunti da come state organizzando i centri estivi? Io mi rifiuto di pensare che voi siate così incapaci. Credete davvero che la didattica a distanza, con un tablet o un video, possa sostituire un insegnamento frontale, fatto di socialità, di interazione, di confronto e di emozioni reali? Sicuramente avrete verificato che gli insegnanti siano preparati adeguatamente per la docenza a distanza; sono sicura che lo avete fatto. E allora, con quale criterio scientifico - visto che la scienza o pseudo tale sembra andare di moda - avete misurato questa efficacia (perché l'avrete misurata)? Molti di voi che hanno figli avranno sicuramente notato che i bambini non ne possono più di stare a casa: vogliono tornare a scuola, rivedere i propri compagni, i propri insegnanti, ritornare alla normalità. Qualcuno sta valutando l'impatto psicologico di questo danno immenso? Chi di voi se ne assumerà la responsabilità?
2020-05-27	M5S	AuddinoGiuseppe	L'emergenza del Covid offre ora tutti noi un motivo ulteriore di riflessione fondamentale su sanità e scuola. Non perdiamo questa occasione, cari colleghi: le spese per sanità e scuola siano allora liberate dai vincoli di bilancio per sempre. Lavoriamo tutti per questo obiettivo europeo, lavoriamoci insieme. Avremo un'Europa e una Italia migliori. Avremo tutto da guadagnarci.
2020-05-27	M5S	MarilottiGianni	Anche la didattica a distanza ha dovuto fare i conti con una serie di problemi sia materiali, che legati ai ritardi nell'uso di questa opportunità. Penso alle tante famiglie, come è stato detto, prive di portatili o tablet e all'assenza di Rete in tanti piccoli centri montani o periferici, ma anche al fatto che molti insegnanti hanno dovuto improvvisare nuove modalità di insegnamento alle quali non erano preparati, senza i supporti tradizionali: libri, lavagne, gessetti e soprattutto la capacità affabulatrice che sola può catturare l'attenzione dei ragazzi. Credo che, nonostante questi limiti, dobbiamo dire grazie ai docenti - sia quelli di ruolo, che quelli precari, senza alcuna distinzione - che ce l'hanno messa tutta per supplire all'assenza di contatto fisico, sociale e culturale, che sono elementi indispensabili per il circuito virtuoso della formazione. Diciamocelo: la scuola senza il vocio dei ragazzi, il suono della campanella e le ricreazioni non è la stessa. Una scuola senza una comunità scolastica è un controsenso. Chi di noi non pensa che gli anni del liceo siano stati i migliori della propria vita? Tutto questo si è interrotto per diversi mesi e chissà se e quando si potrà tornare alla normalità. Ma è assolutamente prioritario tornare alla normalità in sicurezza. Ora l'anno scolastico può chiudersi, nella fase dell'emergenza, con le misure adottate dal Governo, con qualche piccola integrazione suggerita dal lavoro della 7ᵃ Commissione sia per quel che riguarda gli scrutini, sia per quanto riguarda gli esami finali della scuola secondaria di primo e secondo grado, con pieno valore legale del titolo di studio. Rimane il problema di non poco conto della povertà educativa, che coinvolge molte fasce sociali e molti territori del Paese, che sicuramente è aumentata con la didattica a distanza. Rimane il problema degli studenti con disabilità, bisognosi di un percorso personalizzato a causa dei loro disturbi nell'apprendimento, che devono essere messi nelle condizioni migliori per poter completare il proprio percorso formativo. Per l'avvio del nuovo anno scolastico occorre investire in risorse aggiuntive sia per gli studenti con disabilità, sia per quelli ammessi all'anno successivo con debiti formativi. Le scuole devono riaprire, questa è un'assoluta priorità, se necessario anche con lo sdoppiamento delle classi o destinando ad esse nuovi spazi idonei. Pensare che la didattica a distanza possa essere anche per il futuro la strada maestra, come qualcuno pure ha sostenuto, è totalmente fuorviante. Certamente essa è un'opportunità offerta dall'impiego delle nuove tecnologie, ma è al più un'opportunità integrativa, non sostitutiva. Al più, potrebbe risolvere i problemi agli studenti pendolari costretti quotidianamente a trascorrere tre-quattro ore della loro giornata tra treni, autobus e lunghe attese nelle stazioni, tempo che potrebbero utilizzare più proficuamente se i loro paesi fossero serviti dalla banda larga e se i presidi scolastici fossero funzionanti. Occorre dunque coniugare con criterio la tradizione con la modernità, in modo che il nostro Paese possa utilizzare appieno le innovazioni tecnologiche senza rinunciare alle sue tradizioni di eccellenza. Siamo la patria dell'Umanesimo, non dobbiamo dimenticarlo mai. Da noi è nato quel pensiero, diffusosi poi in tutta Europa, che attraverso un ripensamento critico del mondo antico ci ha introdotti alla modernità. La nascita del libro, avvenuta fin dai tempi di Platone, ha contribuito non solo alla formazione culturale e umana delle persone, ma anche all'affermazione di una tradizione di pensiero in continuo progresso e di carattere sistematico. L'invenzione della stampa e la successiva diffusione del libro a livello di massa hanno poi inciso sull'evoluzione dell'età moderna, favorendo il progresso e la scienza, influenzando la matrice organizzativa dei saperi trasmessi dalla scuola. A ben vedere, il libro cartaceo è, insieme alla ruota, il più antico oggetto tecnologico ed è in continua evoluzione nei suoi materiali, nelle sue tecniche, nel suo design e non è prevista la sua estinzione, nonostante la perdurante crisi del comparto editoriale. Il fatto che i ragazzi oggi abbiano una maggiore dimestichezza con l'informazione digitale e multimediale non deve portarci a rinunciare allo strumento principe di ogni crescita culturale. L'apprendimento su testi in formato digitale rischia di essere infatti superficiale ed episodico, se non accompagnato da approfondimenti personali, che non scaturiscono certamente in modo automatico, senza cioè gli stimoli da parte dei docenti. Altro tema caldo per il regolare inizio del nuovo anno scolastico è quello che i docenti e tutto il personale della scuola siano al proprio posto dal primo giorno di apertura, anzi occorre pensare a personale aggiuntivo per le esigenze didattiche, per possibili doppi turni, per la vigilanza, per i corsi di recupero. Dunque immissioni in ruolo fin dal primo settembre, anche con la trasformazione delle cattedre di fatto in cattedra di diritto. Il MoVimento 5 Stelle si è sempre dichiarato per l'immissione in ruolo basata sul merito e contrario alle sanatorie, perché ha sempre messo gli studenti al primo posto. Ma proprio questa stessa ragione ci ha portato oggi, vista l'impossibilità di espletare rapidamente i concorsi, se non con test a risposta multipla che tutto possono valutare tranne che il merito, a spostare alla fine dell'estate una prova scritta selettiva che attesti le effettive capacità dei docenti. Questo ci chiedevano i ragazzi e le loro famiglie. Per concludere, signor Presidente, questa funesta epidemia da Covid-19 ha messo a nudo i limiti del nostro sistema di istruzione, facendoci vedere ciò che non sempre eravamo disposti a vedere, e ci costringe ad aguzzare l'ingegno per trovare soluzioni capaci di guardare oltre l'emergenza, agli edifici scolastici finalmente a norma, alle classi non più sovraffollate, al mantenimento dei presidi scolastici nei centri minori, alla riduzione dell'altissima pendolarità, a un precariato non più da primato europeo. Per concludere, dobbiamo fare di necessità virtù, con un coraggioso ma necessario programma di investimenti per il futuro dei nostri ragazzi e dunque dell'intero Paese.
2020-05-27	M5S	PacificoMarinella	Signor Presidente, intervengo per sottolineare l'importanza di questo disegno di legge, che va a ratificare e a dare esecuzione al Protocollo addizionale alla Convenzione sul trasferimento delle persone condannate, siglato a Strasburgo il 18 dicembre 1997, e al Protocollo di emendamento al Protocollo addizionale alla Convenzione sul trasferimento delle persone condannate, fatto a Strasburgo il 22 novembre 2017. Questi due provvedimenti non sono altro che l'esegesi di un unico progetto o di una visione degli Stati membri del Consiglio d'Europa inerente al trasferimento di condannati dallo Stato che ha emesso la condanna all'altro dove si intende far concludere la pena detentiva. Si precisa che il protocollo che stiamo definendo non impone - né per lo Stato che emette la condanna né tantomeno per lo Stato che dovrà applicare la misura restrittiva - alcun obbligo. È semplicemente la condivisione di una cornice normativa in cui i Paesi aderenti possono volontariamente cooperare. Rispetto ai passati protocolli, quest'ultimo prevede che, ferme tutte le garanzie, il trasferimento del detenuto può avvenire anche senza la volontà dello stesso. Per questi motivi, il MoVimento 5 Stelle dichiara il proprio voto favorevole.
2020-05-27	PD	VerducciFrancesco	Abbiamo fatto sforzi, noi, certo, per fare in modo che la didattica, attraverso finanziamenti per i tablet e le connessioni, arrivasse il più possibile a chi vive sulla propria pelle l'ingiustizia di nascere nel posto sbagliato o nella famiglia più debole. Sappiamo però che, nonostante i nostri sforzi, oggi viviamo la sconfitta di migliaia di ragazzi a cui non è assicurata la continuità didattica ed è precluso il bene più importante per la propria emancipazione. Per questo sappiamo che oggi stiamo vivendo una sconfitta che ogni giorno che si prolunga è insopportabile, perché la scuola è innanzi tutto socializzazione, prendersi cura gli uni degli altri, sapersi fare carico dei problemi degli altri, che ci fanno maturare coscienza civile e politica. Ho cominciato a maturare il mio impegno politico perché a scuola, alle elementari, non sopportavo che i ragazzi che venivano dalla campagna fossero trattati peggio di quelli che venivano dal paese. È la consapevolezza del mondo che ci circonda. Questo è il tema che oggi abbiamo, per cui dobbiamo fare in modo di avere un piano per la ripartenza. Averlo per la scuola significa avere un piano per l'infanzia e per l'adolescenza, per coloro - soprattutto i bambini più piccoli e i ragazzi che vivono un bisogno educativo speciale o una disabilità - che hanno bisogno di tornare, di stare con gli altri e di crescere insieme agli altri. Lì è la scuola repubblicana e non è un caso, signor Presidente e onorevoli rappresentanti del Governo, che la prima manifestazione che c'è stata dopo troppo tempo sia stata bellissima e colorata, di tantissimi ragazzi con le loro madri, i loro padri e i loro insegnanti, che hanno detto «fateci tornare a scuola, ne abbiamo bisogno come dell'ossigeno o del pane», perché la scuola è una grande intelligenza collettiva. Inoltre, il cartello che più degli altri ha tenuto insieme quelle manifestazioni in così tante città d'Italia citava una frase di Antonio Gramsci: «Istruitevi perché avremo bisogno di tutta la nostra intelligenza». Non possiamo farne a meno perché rischiamo di perdere intere generazioni, con un costo civile ed economico enorme. Tutto ciò ha assolutamente a che fare con il decreto-legge in esame. Noi abbiamo provato a farlo cercando di intervenire sul testo in discussione, che secondo noi (secondo me) era nato troppo circoscritto, troppo legato ad una sola urgenza, seppure importante, quella cioè di mettere in sicurezza l'esame di maturità, l'esame di Stato per gli ultimi anni dei cicli. Con i nostri emendamenti, invece, noi abbiamo provato a fare in modo che si occupasse di reinventare la scuola, di mettere in sicurezza il prossimo anno come anno straordinario che sappia reinventare la scuola a partire dai bisogni di chi oggi è escluso, di quei ragazzi che sono fuori dalla cittadinanza. Per farlo c'è bisogno di mettere al centro chi nella scuola lavora, chi in questi mesi, reinventandosi, ha fatto in modo che la didattica di emergenza andasse avanti, di tenere la mano nei confronti del ragazzo più distante. Penso innanzitutto agli insegnanti, con loro ai dirigenti scolastici, ai tecnici e agli amministrativi, ma innanzitutto agli insegnanti e tra di loro innanzitutto ai precari e tra di loro ai supplenti, che hanno fatto in modo di tenere vivo questo filo di comunità. Quando intervenni qui in Senato a metà marzo dissi che dovevamo assolutamente fare in modo di riuscire ad assumere più dei 24.000 precari che era stato pattuito e per questo venni anche rimproverato dal mio schieramento per aver detto troppo. Invece poi i nostri emendamenti hanno chiesto concretamente che ci fosse questo salto di qualità e noi oggi abbiamo un primo passo avanti, se è vero come è vero che nel cosiddetto decreto-legge rilancio avremo la possibilità di stabilizzare altri 16.000 insegnanti, oltre ai due concorsi per 24.000 ciascuno, per un totale complessivo di quasi 80.000. Abbiamo chiesto con forza che il decreto-legge in esame, nonostante all'inizio non trattasse questo tema, si occupasse della modalità con le quali dobbiamo stabilizzare gli insegnanti precari; si occupasse insomma del precariato, perché è il tema principale nella nostra società e nella scuola. Abbiamo detto con forza: guai a pensare di poter fare una prova in piena emergenza sanitaria con un rischio incalcolabile e guai anche - lo abbiamo detto con forza, rompendo un tabù - a pensare di poter valutare la qualità dell'insegnamento, di poter valutare un insegnante, sulla base di alcuni quiz a crocette, perché è un sistema profondamente ingiusto. In virtù di questa nostra iniziativa politica, dei nostri emendamenti, oggi sia l'una sia l'altra non ci sono più. Tuttavia, signor Presidente, si è ancora lontani da una soluzione e per questo oggi in Senato non ho votato con la maggioranza e per questo non voterò il provvedimento in discussione. Pervade ancora questo testo l'idea che essere precari sia una colpa, che non sia invece frutto dell'ingiustizia del sistema; non c'è in questo provvedimento quella valorizzazione della professione docente che è lo strumento che noi dobbiamo mettere al centro di qualunque procedura di stabilizzazione. C'è, invece, ancora, in maniera pervasiva, l'eco di un dibattito sbagliato, anche denigratorio nei confronti dei precari, che piuttosto che includerli e stabilizzarli, porta a marginalizzarli ancora, a tenerli nel limbo. Non voterò il provvedimento al nostro esame, signor Presidente, perché non c'è praticamente nulla su uno dei temi distintivi del nostro sistema scolastico: gli insegnanti di sostegno, il tema distintivo della didattica inclusiva, ciò che ha fatto grande la scuola nel nostro Paese in riferimento anche a tutto il resto dell'Europa e alle democrazie più avanzate a livello occidentale, perché appunto il sostegno è inclusione e cittadinanza. Il rischio di fare un passo indietro sul tema della valorizzazione della professione docente, il rischio di non affrontare il nuovo anno con strumenti importanti sul tema del sostegno, signor Presidente, è un macigno troppo grande su questo provvedimento. Noi non abbiamo bisogno infatti di tornare alla normalità; chi dice che noi dobbiamo tornare alla normalità dice una falsità, a meno che non voglia avallare una normalità fatta di disparità e di ingiustizie nella scuola e, quindi, nella società. Noi abbiamo bisogno di innovare, di cambiare; abbiamo bisogno di una grande discussione pubblica sulla scuola, abbiamo bisogno di una costituente per la scuola. Abbiamo bisogno di reclamare fondi per la scuola pubblica, che non ci sono, per più classi e più insegnanti. In conclusione, potrei certo dire che ci sono misure importanti nel provvedimento, ad esempio, l'aver introdotto la valutazione discorsiva, anziché quella numerica per la scuola primaria, ma potrei dire che non siamo riusciti ad approvare ad esempio un provvedimento per fare in modo che nelle classi con i ragazzi disabili non ci siano più di 20 alunni o per abbassare il dimensionamento del numero nelle scuole per permettere ai territori, soprattutto quelli marginali, di avere la scuola come comunità. Ecco, signor Presidente, non possiamo non avere un'idea e una visione sulla scuola perché è un torto non solo ad un settore, ma ad un intero Paese, alle nuove generazioni. È un torto che noi non possiamo permettere per alcuna ragione.
2020-05-28	FI	GalloneMariaAlessandra	Signor Presidente, signor Ministro, membri del Governo, colleghi, la scuola non si merita questo. La scuola non si merita un Governo e una maggioranza che hanno privilegiato il perdere tempo con i loro dissidi interni, piuttosto che compattarsi e creare un'alleanza bipartisan anche con la minoranza, per il bene del sistema dell'istruzione tutto, che rappresenta l'ossatura del Paese. Non contenti di ciò, dopo averci tenuto in Commissione ad aspettare i testi 2, 3, 4, 5, 6 - non do i numeri, ma è proprio così - di emendamenti pannicello svuotati e resi inutile orpello, non si è arrivati a sostegno alcuno né per la contingenza emergenziale né per risolvere questioni annose come la stabilizzazione dei precari, anche solo per garantire ai ragazzi - parlo da insegnante - almeno la continuità educativa in un momento per loro già destabilizzante. Non parliamo poi dell'alleanza che si sarebbe dovuta consolidare tra scuola pubblica statale e scuola pubblica paritaria: lo steccato ideologico su questo tema, anziché essere distrutto, si è levato altissimo facendo prevalere, sempre all'interno della stessa maggioranza, l'ala statalista giacobina che ha schiacciato sotto i piedi i concetti di libertà espressi in Costituzione e mettendo in condizione un domani, se tutto continuerà così, anche la scuola statale di collassare. Così come è stata schiacciata sotto i piedi ogni iniziativa privata, che viene mortificata quotidianamente in nome di un assistenzialismo e di un uso dei soldi - finalmente, tra l'altro, arriveranno abbondanti dall'Europa, come per primo aveva pronosticato e chiesto il nostro presidente Silvio Berlusconi - che renderanno l'Italia un Paese di mendicanti. State annichilendo i giovani - l'ho già detto più volte - a partire da quel reddito di cittadinanza che è veramente disdicevole per un Paese in cui l'ingegno è la materia prima. La scuola si ridurrà a peggiorare sempre di più, tra l'altro, senza un sistema scolastico pubblico integrato, che vede la scuola statale e quella paritaria lavorare insieme perché, senza una sana e virtuosa competizione, non può esserci stimolo al miglioramento. L'ho già detto ieri illustrando la questione pregiudiziale che avevamo presentato come ultimo baluardo per fermare questo provvedimento, che non definisco, perché non è mio costume usare parole non consone. La scuola - ho detto anche ieri - è il Paese nel Paese, è il biglietto da visita di una Nazione e della mentalità di chi la guida. Tutto chiaro quindi: oggi, con l'ennesima e intollerabile questione di fiducia che avete posto, tra l'altro in prima lettura, senza neppure dare la possibilità ad almeno un ramo del Parlamento di intervenire, uccidete definitivamente ogni possibilità di far crescere il Paese tutto, e questo lo avremmo dovuto fare veramente anche in onore di chi sul campo è rimasto dopo questa emergenza. E lo fate, peraltro, continuando a dileggiarci perché, a sentire le parole del sottosegretario De Cristofaro, che ha tirato in lungo il suo intervento - spero per spendere parole sincere e non solo per allungare il brodo e consentire al Governo e alla maggioranza di trovare l'ultimo accordo sul maxiemendamento - da oggi - come diceva - bisognerà lavorare insieme, maggioranza e opposizione; bisognerà ascoltare gli insegnanti, gli studenti e le famiglie. Posso sorridere, Governo? Posso sorridere, Ministro? Consentitemi di dirvi che questo si chiama prendere in giro non noi senatori, che comunque rappresentiamo i cittadini, ma il Paese intero - prendere in giro - e questo è delittuoso - i luoghi sacri dell'educazione, dell'istruzione, della formazione, del sapere, della socialità; quei luoghi oggi ancora tristemente chiusi, che stanno aspettando che menti ancor più chiuse, avendo accettato di porre la questione di fiducia e di procedere con un voto di fiducia, finalmente concedano loro di riaprire. Riaprire però in che modo? Riaprire lasciando tutto il carico del lavoro ancora sulle spalle dei dirigenti scolastici, degli insegnanti, degli studenti e delle famiglie, senza aver risolto neanche uno dei problemi che affliggono il mondo della scuola da troppo tempo. La didattica a distanza e la scuola ibrida non sono scuola. Oggi siamo tristi, non arrabbiati, non incolleriti, ma solo molto tristi perché, quando vi vedremo applaudire, sarà come quando in tempi lontani si applaudiva bruciando i libri. Sapete qual è il primo modello educativo, quello dal quale i bambini dal primo vagito cominciano a imparare? È l'esempio e il vostro di oggi, chiudendovi e trincerandovi dietro una fiducia che ha visto l'abiura di principi anche all'interno della maggioranza, l'abiura del Partito Democratico che ha votato contro se stesso, è l'esempio peggiore. La fiducia, ancora una volta, la riceverete soltanto qui dentro. Ve la darete da soli perché fuori, invece, da chi avete tradito non la prenderete mai. State uccidendo la speranza, il vaccino più efficace. State uccidendo la fiducia. State uccidendo la libertà. Quello che succederà da oggi in poi sarà tutta vostra responsabilità, perché con noi non avete voluto condividere nulla. Quindi sarà tutta vostra piena responsabilità. Diceva Italo Calvino: «Un Paese che distrugge la sua scuola non lo fa mai solo per soldi, perché le risorse mancano, o i costi sono eccessivi. Un Paese che demolisce l'istruzione è già governato da quelli che dalla diffusione del sapere hanno solo da perdere».
2020-05-28	M5S	FloridiaBarbara	Anche noi - come dice Salvini - vorremmo, come in Europa, classi da 15 ragazzi; classi nelle quali ho insegnato, a Lipari, dove i ragazzi erano 13. Ed è bellissimo insegnare con 13 allievi: la qualità della didattica è fantastica. Dateci, però, il tempo. Il ministro Azzolina è riuscito a dare alla scuola più di un miliardo, e non è un gioco, mentre la Gelmini ne tolse sette di miliardi.
2020-05-28	M5S	FloridiaBarbara	Certo, in Europa le scuole aprono, ma lo sa Salvini che il sistema scolastico è diverso? Da noi la scuola, tra fine maggio e i primi giorni di giugno, chiude. In altri Paesi d'Europa, ciò non accade. Chiude - per esempio - solo qualche giorno, ad agosto o a ottobre. Bisogna anche conoscere i sistemi scolastici. Signor Ministro, apriamo le scuole adesso, a giugno, adesso che l'anno scolastico è finito.
2020-05-28	M5S	GranatoBiancaLaura	Il nostro Ministro ha avuto il coraggio di affrontare, al contrario dei suoi predecessori, il tema spinoso dei concorsi. Erano anni che ormai non si facevano concorsi degni di questo nome per i docenti. La fantasia dei legislatori si è sbizzarrita alla ricerca della procedura ope legis che legittimasse nel modo più indolore possibile un dannoso automatismo tra anzianità di servizio e reclutamento scolastico che fosse alla portata del più modesto impegno di chiunque avesse un titolo di accesso valido per l'insegnamento. Dobbiamo dire grazie a chi ha fatto questi interventi scellerati se la scuola statale e la professione docente hanno nel tempo sempre più perso credito nell'immaginario collettivo, con conseguenze sotto gli occhi di tutti. Le aggressioni ai docenti da parte di genitori e studenti, ormai all'ordine del giorno in qualsiasi contesto e per qualsiasi pretesto, e la loro posizione economica tra le più basse d'Europa ne sono un indicatore ben preciso. Mettere a regime concorsi pubblici direttamente abilitanti per il personale docente con cadenza biennale, senza ulteriori spese per i concorrenti, è oggi un obiettivo alla portata di qualsiasi Governo; avere il coraggio e la volontà di perseguirlo fino in fondo sono un'altra storia. Ci vogliono coraggio, determinazione e lealtà al proprio ruolo istituzionale, perché si parla per lo più a una platea di destinatari a cui quei precedenti scellerati hanno indotto aspettative diverse. Tuttavia, la scuola statale pubblica è nata con l'intento di soddisfare le esigenze della crescita culturale e democratica della Nazione e, dunque, non può prescindere dalla sua funzione di ascensore sociale basato sulla qualità dell'offerta didattica e formativa. Una volta si poteva anche giustificare la presenza ciclica di sanatorie, poiché le procedure concorsuali ordinarie, in quanto non informatizzate, duravano anche tre anni e venivano indette mediamente ogni dieci anni. Oggi, con le semplificazioni dovute alla tecnologia, entro massimo un anno si può completare una procedura con prove preselettive, prove scritte e prove orali. È doveroso spezzare una lancia a favore dell'operato del ministro Azzollina. Mentre Bussetti e Fioramonti alle prime schermaglie hanno rinunciato all'idea dei concorsi per non incappare nel fuoco incrociato di sindacati e associazioni di categoria, il ministro Azzolina è stato l'unico ad andare fino in fondo, prendendosi sulle spalle tonnellate di fango che gli sono stati riversati addosso, tanto da essere stato messo sotto scorta, approfittando della congiuntura - più unica che rara - dell'emergenza Covid, il pretesto ideale al quale agganciare le richieste più disparate.
2020-05-28	PD	FedeliValeria	Dico subito che, come lei ha ricordato ora, c'è un intreccio stretto - e per questo ho apprezzato particolarmente, lo voglio sottolineare, l'intervento del presidente Conte di ieri - tra ciò che possiamo avere dall'Europa e ciò che abbiamo ottenuto con il piano di rilancio in Italia, coerente con quella scelta; una scelta che guarda agli investimenti in innovazione, in digitale e, mi permetto di dire, in formazione e ricerca, capace di portare rapidamente questo Paese ad essere un competitor importante, come merita, nella costruzione di una società e di un'economia della conoscenza. Questo è il grande punto e la grande svolta legata esattamente anche alla transizione ecologica. Voglio chiudere con una riflessione, che spero possa aiutare tutti noi. Questo Paese merita, il 2 giugno, di poter mettere a tutte le finestre (visto che non possiamo riunirci tutti insieme, come nostra abitudine, nelle piazze), in un intreccio, oltre alla bandiera italiana, la bandiera europea. Il lavoro straordinario che questo Paese ha fatto per costruire il risultato storico che si è avviato ieri merita davvero di essere riconosciuto e fatto vivere concretamente, in tutte le strade, in tutti i quartieri, in tutte le case italiane. Grazie, Ministro.
2020-05-28	PD	FedeliValeria	La prima: siete venuti in Senato, avete ricevuto un mandato, lo avete esercitato con grande determinazione, coerenza e capacità di creare convinzione, coinvolgimento e anche alleanze, che è il metodo corretto con cui si deve stare in Europa. Anch'io penso che la svolta sia avvenuta, una svolta molto importante e sottovalutarla sarebbe un errore drammatico per tutta l'Italia, ma anche per tutte le cittadine e i cittadini europei. Per questo io credo che sia altrettanto importante proseguire in questo modo, fino ad arrivare al voto del Consiglio europeo dei prossimi giorni.
2020-05-28	PD	PittellaGianni	Signor Presidente, membri del Governo, signor ministro Amendola, onorevoli colleghi, per amore di verità e per onestà intellettuale e politica, mi sarei aspettato - e mi aspetterei ancora - che, di fronte al piano proposto dalla Commissione europea, ieri, per la ricostruzione dopo la pandemia, coloro che hanno in questi mesi denunciato pregiudizialmente l'indifferenza, l'inconcludenza e la debolezza europea ammettessero con la stessa forza davanti agli italiani che l'Europa c'è.
2020-06-03	FI	PerosinoMarco	Signor Presidente, signori del Governo, onorevoli colleghi, ho messo assieme un po' di note che ho raccolto tra le persone che conosco, attraverso tutti i sistemi che la situazione consente di utilizzare - rigorosamente con la mascherina - sulle piazze, per telefono e tramite tutte le altre vie dei social. Ho letto che i tecnici del Senato avrebbero sollevato difficoltà circa la copertura e la contabilizzazione... PRESIDENTE. Senatore Perosino, c'è qualche problema con i microfoni: le chiedo cortesemente di cambiare postazione, non appena sarà stato pulito il microfono. PEROSINO (FIBP-UDC). La ringrazio, signor Presidente. Dicevo che ho messo assieme un po' di note che ho raccolto in giro per il mondo, tra le persone che conosco. I tecnici del Senato avrebbero fatto le pulci al decreto-legge, evidenziando che mancano le coperture circa le garanzie, perché quelle del Fondo di garanzia per le piccole e medie imprese possono assommare a 30 miliardi di euro, ma quelle della SACE assommano alle famose centinaia di miliardi, che era la cifra poderosa che ha promesso Conte. Le garanzie non vengono considerate nel deficit e i tecnici avrebbero paura del parere di Eurostat. Lo faccio presente e magari mi piacerebbe avere un chiarimento. Nelle garanzie concesse da SACE, c'è anche la domanda di FCA e Autostrade per l'Italia (Aspi). Sulla prima sono sostanzialmente d'accordo, perché è un grande gruppo, con tutti i vincoli che la legge consente di porre. Non posso avercela, da italiano, con FCA; ce l'ho con l'Olanda, che fa parte degli Stati che ci vogliono impartire la lezione ed è un paradiso fiscale, per lo meno parziale. E allora, fare Europa e credere nell'Europa vuol dire spiegare nelle dovute sedi che l'Olanda non può fare quello che vuole, soprattutto sotto l'aspetto fiscale. Sento che ha fatto domanda anche Aspi, di cui fa parte Atlantia, la famosa società alla quale era stato promesso di ritirare le concessioni autostradali e poi era stato chiesto di entrare in Alitalia, con contrasto delle intenzioni. Adesso fa domanda e chi deciderà non so sulla base di quale sentimento sarà portato a prendere la decisione. Ebbene, le domande di prestito fino a 25.000 euro sono state accolte nella percentuale del 51 per cento e sono pari a 290.000, mentre quelle oltre i 25.000 euro nella percentuale del 24 per cento e sono pari a 11.663 al 30 maggio. Qualcuno mi ha chiesto se questo incentivo, salvo la garanzia dello Stato che è un problema, sia una specie di istigazione a indebitarsi. Qualcuno mi ha detto che a indebitarsi per sei anni - e ora a dieci - era capace da solo. Oltretutto, le procedure sono molto complicate, come già detto dal collega. Evidentemente ci vuole la condizione di bancabilità di un soggetto, perché per le banche la quota che prestano e che un domani potrebbe essere escussa allo Stato deve essere riposta per bene. Ci sono poi dei tassi e delle commissioni troppe elevate. Per fronteggiare tutti i decreti, tra cui quello di cui parliamo oggi, ho sentito ancora parlare di recupero dell'evasione fiscale. Penso che sia ora di dire che l'evasione fiscale non si può perseguire in periodi come questo perché non c'è e non può esserci. Se c'è, è per necessità assoluta di vita. Il direttore generale dell'Agenzia delle entrate ha detto che dal 1° giugno sarebbero ripartiti i controlli. Io invoco clemenza. Allo stesso modo, sento parlare - e prende piede visto il debito che si va a contrarre - di giubileo del debito; prima o poi qualcuno dirà: «Chi ha dato ha dato, chi ha avuto ha avuto». Su questo dobbiamo fare attenzione perché stiamo parlando di importi di debito - non c'è niente di regalato da nessuna parte - che coinvolgono non più soltanto i nostri nipoti, ma quelli che verranno dopo. Parlare allora di giubileo non è fantasia. Colao da Londra tra le altre mille cose - non so come riesca da Londra, però senz'altro avrà i suoi mezzi - sul debito pubblico - che è un problema; era un mio cavallo di battaglia e lo è ancora, ma se è detto soltanto da me in quest'Aula non ha molto peso e non ha molta voce - riprende in considerazione le idee di illustri economisti che parlavano di valorizzazione del patrimonio immobiliare attraverso una società appositamente costituita. Ne potremmo parlare una volta diffusamente per capirci perché potrebbe essere un metodo. Ho letto, tra le altre cose, che nei residui del bilancio dello Stato e degli enti pubblici in generale ci sarebbero 100 miliardi di euro da spendere. Si tratta delle famose opere pubbliche, più quelle che devono ancora essere realizzate e finanziate. Sarebbe una cifra veramente poderosa se la mettessimo in campo; potrebbe subentrare un problema di cassa nel momento del pagamento, ma se sono impegnati possono essere spesi. Poi invochiamo tutti questa benedetta Europa, che ci aiuterà nel 2021 a tranche annuali e quindi gli importi che vengono venduti sono veramente molto relativi. Quando un esponente dell'Europa si lascia andare a delle promesse, ne arriva un altro che dice che, però, ci sono delle condizioni, che vogliono analizzare il nostro sistema pensionistico e le nostre riforme. Io dico che in Italia abbiamo 21 miliardi di euro di fondi europei che ci sono stati concessi a recupero (sono quelli che non siamo stati capaci di spendere finora). Per far parte del MES ne abbiamo spesi 14,4; per entrare nel Recovery fund bisogna pagare 2-3 miliardi di euro e poi, se le cose non andranno bene, quel fondo andrà ricostituito pro quota dagli Stati. Per entrare nei finanziamenti della Banca europea per gli investimenti (BEI) l'Italia deve tirare fuori 4-5 miliardi di euro, oltre i 17 che versiamo tutti gli anni all'Europa. Ciò vuol dire che avremmo già la manovra in mano. Abbiamo raccolto 22 miliardi di euro con i BTP retail, sottoscritti per 14 miliardi dalle famiglie e 8 miliardi dalle istituzioni in tre giorni. C'è veramente qualcosa che dovremmo analizzare senza preconcetti - io sono un po' euroscettico: un po' tanto - sugli importi. Ora tutti protestano. Se tutti protestano, vorrà pur dire qualcosa, non sono mica sobillati dalla televisione o dai giornali: non mi pare e non lo credo. La liquidità, nel titolo del decreto-legge, vuol dire che la CIG va pagata a tutti subito; vuol dire che i 600 euro vanno pagati a tutti; vuol dire che bisognerà concedere i fondi a titolo perduto - quelli che vengono concessi a chi ha certi requisiti - sul conto corrente con accredito immediato: se non è così, non è liquidità. Dico, poi, ai rappresentanti del Governo di prendere nota, nel caso fosse loro sfuggita, del fatto che c'è una proposta di alcuni giornalisti economici che dicono: nel 2020 sia concesso di non effettuare gli ammortamenti nei bilanci delle società private. Per un anno si può fare: i bilanci rimarrebbero probabilmente inutili, queste società potrebbero sussistere e non avrebbero problemi di credito e di altro tipo. È poi prevista, nel decreto-legge, il differimento, fino al 1° settembre 2021, dell'efficacia del decreto legislativo n. 14 del 2019, che è quello relativo al codice della crisi e dell'insolvenza. La mia proposta è di abrogare quel decreto legislativo, perché con quel decreto nessuno vorrà più fare l'amministratore delle società private, tantomeno far parte del collegio sindacale. Inoltre, bisogna sospendere o annullare tutte le tasse e gli accertamenti, come già detto, perlomeno per tutto quest'anno. Diamo la colpa alla burocrazia. Napoleone ha raccontato nelle sue memorie - ed era Napoleone - che il 5 per cento del suo tempo lo passava a prendere una decisione (anche quelle grandi, quelle strategiche) e il 95 per cento a curare l'esecuzione delle opere. Se lo ha fatto Napoleone, allora probabilmente lo può fare anche il Governo, qualche Ministro, qualche Sottosegretario, i componenti della maggioranza che hanno un posto di responsabilità, perché o si conosce la macchina, si sa come funziona e si conosce la storia d'Italia - perlomeno dal dopoguerra - nei dettagli e nella prassi, altrimenti la burocrazia non la si sconfigge. Una pratica, cioè, va seguita fino alla fine. Nelle considerazioni finali del Governatore della Banca d'Italia di venerdì scorso, è scritto che si tratta di una crisi di domanda e di offerta: «l'intera catena del valore rischia di rompersi per nascere con nuove geometrie»; il che, tradotto, vuol dire: probabilmente da questa crisi verrà fuori un'economia diversa, in cui i giudizi di valore e i consumi cambieranno. Certi prodotti che valevano 10, varranno allora 1 e certi prodotti che valevano 1 andranno a 10. È un mondo diverso che va affrontato e sul quale il Governo deve riflettere. Per le banche, ci sarà una nuova ondata di non performing loan : è sicuro (sono passati anni e quelli del Monte dei Paschi, per un valore di 10 miliardi di euro sono sempre là). Sul codice degli appalti va poi ripreso il modello Genova e va attuato. Queste sono un po' di note che ho pensato di sottoporre, in spirito costruttivo, perché il giudizio d'insieme sulla manovra da parte di Forza Italia non può essere positivo e si tradurrà a suo tempo, oggi o domani, in un voto contrario.
2020-06-03	FdI	UrsoAdolfo	Questo, purtroppo, è quanto sta accadendo anche in merito alle aspettative nei confronti delle risorse europee. Sembra che in questo Paese siano già arrivati o stiano arrivando, grazie all'Europa, migliaia di miliardi cui tutti possono attingere, ma che nessuno vede e che sono, per la stragrande maggioranza, dei prestiti, ossia un ulteriore indebitamento dello Stato italiano, delle imprese e dei cittadini italiani. Se fate credere agli italiani che li state inondando di denaro e che l'Europa ci sta inondando di denaro, quando a settembre si troveranno licenziati e gli esercizi commerciali e le imprese chiuderanno, cosa risponderete al Paese? Avete creato e state creando un'aspettativa elevata a fronte di una realtà che non esiste. Quando il recovery fund è stato annunciato, in una mia dichiarazione mi permisi di dire che forse, se ci fosse andata bene, avremmo ricevuto quest'anno cinque miliardi a fondo perduto e forse il saldo attivo degli 82 miliardi a fondo perduto, per quello che dovremo dare come contribuenti, sarebbe ammontato al massimo a 25 miliardi. Mi ero sbagliato di un miliardo: ieri il «Corriere della sera» ha detto che saranno non cinque ma quattro miliardi e il saldo attivo sarà non di 25, ma di 26 miliardi. Pensate un po'. Ma vi rendete conto di quello che avete creato nel sistema italiano, in termini di aspettativa, a fronte della drammaticità della situazione e delle risposte che purtroppo tarderanno? Anche per quanto riguarda il recovery fund, che tutti noi auspichiamo, le risorse vere arriveranno fra tre anni: quest'anno saranno appena quattro miliardi, il prossimo anno forse ammonteranno a 18 o 20 e nel frattempo la situazione economica e sociale del Paese sarà drammatica. Vi prego di smetterla con i decreti bandiera, con gli annunci, con le conferenze stampa. Vi prego di smetterla - come è successo ieri e come forse il presidente Conte farà anche in queste ore - di chiedere la collaborazione delle opposizioni: quanti emendamenti a questo provvedimento abbiamo potuto discutere in Commissione e in Aula? Come si fa a chiedere collaborazione a fronte della realtà, se impedite al Parlamento di discutere e migliorare il provvedimento? Vi porto l'esempio della golden power : uno strumento che proprio Fratelli d'Italia, tramite il sottoscritto, ha reclamato, presentando una proposta di legge il 5 marzo in Parlamento. L'estensione al settore bancario e assicurativo chi ve l'ha chiesta? Ve l'abbiamo chiesta noi e per un mese l'abbiamo reclamata e poi l'avete inserita. L'estensione alle aziende europee chi ve l'ha chiesta? Ve l'abbiamo chiesta noi, perché siamo consapevoli, a differenza vostra, di qual è la situazione del Paese e delle minacce vere che incombono sul Paese. Voi l'avete realizzata in questo provvedimento dopo un mese, ma l'avete realizzata male. Nell'emendamento che ho presentato, e che non sarà possibile discutere, vi spiego perché è realizzata male. Mentre avete realizzato un provvedimento - a meno che non abbiate capito perché l'avete realizzato - che estende la golden power a banche e assicurazioni, è in corso un'operazione che muove dall'estero e serve a realizzare una cosa che non si vede in alcuna parte d'Europa: prendere in mano il pacchetto di controllo del sistema bancario e assicurativo del Paese. Avete fatto un provvedimento che doveva essere uno scudo e nessuno del MoVimento 5 Stelle ha proferito parola o fatto una dichiarazione di una riga sul fatto che un fondo lussemburghese cerca di acquisire il pacchetto di controllo di Mediobanca e di conseguenza di Assicurazioni Generali. Ma allora perché avete fatto il provvedimento? Anche se lo voleste applicare, è inattuabile così come l'avete confezionato, e non ascoltate nemmeno. Perché è inattuabile? Il provvedimento ha una filosofia sbagliata, che è quella notificatoria, mentre sarebbe stato necessario un regime autorizzativo. Sarebbe stato necessario un regime preventivo - è meglio prevenire che curare - anche perché intervenire dopo un eventuale consenso della Banca centrale europea è molto pericoloso, a fronte di un'operazione di tali dimensioni. Sarebbe invece utile un regime autorizzatorio che consentisse al Governo, ove lo volesse, di condurre le danze e dare delle indicazioni concrete, laddove si volesse accettare un'operazione di questo tipo e non semplicemente subirla. Intervenire a valle è infatti estremamente pericoloso, se l'intervento poteva essere fatto a monte. Inoltre, il provvedimento si aggancia a una disposizione del cosiddetto decreto Calenda, che prevede che il Governo, ove volesse realizzare uno scudo della golden power su un soggetto intraeuropeo, dovrebbe adottare dei criteri di decisione valutando se il soggetto agisca in combutta con uno Stato non democratico o con organizzazioni terroristiche. Ma quale soggetto europeo può agire mai in combutta con il terrorismo internazionale? La disposizione era fatta per un altro tipologia di intervento. Richiamarsi a quel criterio significa svuotare di senso e di possibilità l'intervento dello Stato. Aggiungo che la differenza tra aziende europee e aziende extraeuropee è tale da rendere difficile poter intervenire, perché il pacchetto di controllo in un settore finanziario-assicurativo quando si opera? Quando si supera il 10 per cento, o il 30 per cento? Era necessario invece equiparare, anche se in fase straordinaria e temporanea - come è nel provvedimento - le aziende europee a quelle extraeuropee europee, in modo tale che la discrezionalità di intervento e di valutazione non fosse così cogente, tale da rendere difficile un intervento a valle dopo che a monte si è messa in campo un'operazione finanziaria di questo tipo. E mi stupisce che si stia zitti a fronte di quello che sta accadendo. Mi stupisce e non mi chiedo se il silenzio sia frutto di incompetenza o di connivenza.
2020-06-03	M5S	AbateRosaSilvana	Ora è tempo, però, di speranza e di rinascita e per fare ciò bisogna tutelare e proteggere le imprese dello Stato. Il decreto liquidità rappresenta il secondo pilastro economico del Governo nella lotta all'emergenza del coronavirus. Dopo il cura Italia, che ha coinvolto tutte le categorie e i settori economici, con questa misura si punta in particolare alle imprese e ai settori strategici. Le prime, le imprese, hanno urgente bisogno di risorse per far fronte ai costi fissi che devono continuare a pagare, anche in seguito alla riduzione del fatturato o alla sospensione temporanea dell'attività. Senza liquidità, tante imprese, soprattutto piccole e medie, rischiano di dover chiudere i battenti, nonostante una situazione patrimoniale e di bilancio che sarebbe solida in tempi normali. In gioco, naturalmente, ci sono anche tanti posti di lavoro. Per quanto riguarda i settori strategici, bisogna evitare assolutamente che la crisi esponga a scalate ed acquisizioni estere imprese attive in settori essenziali per il benessere dei cittadini. Ecco perché nel decreto si estende e rafforza la golden power, una misura che consente al Governo di limitare o contrastare queste acquisizioni. Sempre proseguendo sulla via del cura Italia sono state poi previste sospensioni di versamenti, contributi e ritenute. Il provvedimento che andremo ad approvare prevede anche un grande piano di garanzia statale in favore di banche che effettuano finanziamenti alle imprese. Per dare liquidità alle aziende, grazie a un emendamento del MoVimento 5 Stelle approvato alla Camera dei deputati, queste garanzie saranno rilanciate entro il 31 dicembre 2020 e riguarderanno finanziamenti di durata fino a dieci anni (e non più fino a sei anni come previsto nel decreto) a imprese che non abbiano crediti deteriorati verso il sistema bancario e che non siano in difficoltà per motivi indipendenti dall'emergenza. Le imprese potranno godere di un periodo di preammortamento fino a due anni, nel quale pagheranno solo gli interessi. I tassi saranno bassi e dovranno essere inferiori a quelli che sarebbero applicati in assenza di garanzia pubblica. Inoltre, sono stati destinati oltre 200 miliardi di euro all'esportazione all'estero per il tramite della SACE. Stiamo così proteggendo concretamente il made in Italy. Il provvedimento interviene anche sul Fondo centrale di garanzia per le piccole e medie imprese aumentando sia la dotazione finanziaria, che la dimensione delle aziende beneficiarie (fino a 499 dipendenti, compresi anche i professionisti). Il fondo era stato già potenziato nel cosiddetto decreto cura Italia con una maggiore dotazione di 1,5 miliardi di euro; ora il decreto liquidità ne completa la trasformazione in strumento a supporto della piccola e media impresa, di imprenditori, artigiani, autonomi e professionisti, nonché a salvaguardia dell' export e di tutti quei settori che costituiscono le eccellenze del made in Italy e la spina dorsale del nostro sistema produttivo. La dotazione complessiva del fondo ammonta oggi a 7 miliardi di euro. È previsto un forte snellimento delle procedure burocratiche per accedere alle garanzie concesse dal fondo. I finanziamenti, inizialmente previsti fino a 25.000 euro (ma, ancora una volta, grazie a un emendamento del MoVimento 5 Stelle approvato alla Camera, il tetto del prestito base è passato a 30.000 euro), andranno coperti al 100 per cento dalla garanzia pubblica e per accedere basterà presentare un'autocertificazione all'intermediario finanziario che attesti l'interruzione o la riduzione dell'attività produttiva a causa del Covid e il rispetto della normativa antimafia. Il cosiddetto decreto liquidità prevede tre tipi di misure e aiuti destinati anche all'agricoltura, settore di cui mi occupo. Le prime due misure sono quelle di cui ho parlato in precedenza (una gestita da SACE e l'altra rappresentata dal Fondo centrale di garanzia per le piccole e medie imprese); la terza misura, con una dotazione finanziaria esclusiva di 100 milioni di euro per il 2020, è gestita da Ismea ed è riservata esclusivamente al settore dell'agricoltura. Prevedere una misura specifica per l'agricoltura è una scelta importante perché, a livello governativo, significa puntare in modo forte su questo settore, il vero motore trainante dello Stato. L'Ismea, nello specifico, può provvedere alla concessione di fondi - nel limite massimo di 200.000 euro e per la durata massima di quindici anni di mutuo a tasso zero - a favore delle aziende agricole che intendono ristrutturare i mutui in essere, che abbiano necessità di coprire le spese di gestione e - cosa molto importante - che intendano effettuare investimenti nel settore della produzione primaria e della trasformazione e commercializzazione dei prodotti agricoli. Per fare questo abbiamo istituito, per il solo anno 2020, un fondo rotativo con una dotazione finanziaria pari a 10 milioni di euro. Sono state inoltre previste la semplificazione delle procedure di liquidazione degli aiuti alla pesca tramite le banche (ecco che finalmente si parla di questo settore per troppi anni trascurato), nonché la conclusione entro sessanta giorni delle procedure di erogazione delle indennità per le giornate di sospensione delle attività di pesca. Si è inoltre provveduto all'inclusione della filiera agricola nazionale e del settore agroalimentare italiano nei settori strategici a livello nazionale (misura fondamentale per il rilancio dell'agricoltura in Europa e nel mondo). Ricordo altresì la proroga fino al 31 dicembre 2021 del Programma nazionale triennale della pesca e dell'acquacoltura e l'inserimento delle imprese agricole, anche di nuova costituzione, tra i soggetti che possono beneficiare della copertura di spesa per la concessione di mutui agevolati fino al 90 per cento del totale. Il MoVimento 5 Stelle e questo Governo stanno lavorando incessantemente per non tradire il mandato elettorale che è stato loro consegnato dagli elettori. Questa misura è un esempio di come la strada intrapresa per uscire dalla crisi post coronavirus sia quella giusta, come dimostrato anche dal numero di domande presentate, appena pubblicato in Gazzetta Ufficiale. «Il Sole 24 Ore» già alla fine di aprile stimava l'invio di 100.000 domande per le sole garanzie sui prestiti fino a 25.000 euro, adesso aumentati fino a 30.000 euro. È un numero considerevole. L'Italia riparte: lo dimostrano i dati e noi siamo al fianco degli italiani. La fase 2 sarà in realtà quella della rinascita dell'economia dell'intera Nazione, una ripresa che inevitabilmente ha nel suo motore economico l'agricoltura e la pesca.
2020-06-03	M5S	GallicchioAgnese	Il decreto-legge si compone di più parti, ma va posta grande attenzione anche alle risorse ulteriormente attivabili attraverso il sistema delle garanzie di Stato. Sappiamo che parliamo di 400 miliardi di euro, di cui 200 per il mercato interno ed altri 200 per potenziare il mercato dell' export e del made in Italy. Un'altra parte fondamentale del provvedimento prevede il potenziamento del Fondo centrale di garanzia fino a 7 miliardi di euro per le piccole e medie imprese per finanziamenti fino a 25.000 euro, poi saliti, come sappiamo, a 30.000 euro nel passaggio alla Camera, garantiti fino al 100 per cento. All'inizio ci sono state difficoltà per gli ostacoli tra le aziende e l'accesso al credito, ma già ora sono 2,4 milioni le pratiche di moratoria dei mutui per un totale di 250 miliardi di euro, mentre le domande al fondo di garanzia per le piccole e medie imprese sono 469.000 per una cifra di quasi 22 miliardi di euro, di cui 426.000 pratiche per circa 8,8 miliardi di euro sui prestiti fino a 25.000 euro. Il decreto-legge prevede anche la semplificazione sulle fatture elettroniche, la proroga dei termini per alcuni adempimenti fiscali, come la certificazione unica 2020, e la sospensione di altri adempimenti fiscali, le disposizioni relative a salute e lavoro, il potenziamento del golden power, voluto per tutelare le nostre aziende strategiche. Venendo poi più nello specifico ai lavori parlamentari, il testo che stiamo discutendo è frutto di un lavoro intenso svolto in Parlamento durante queste settimane. Il dibattito è stato ampio e lo sforzo per migliorare il decreto è stato lodevole e molto proficuo, superando anche le differenze politiche e ideologiche per guardare, invece, all'interesse generale del Paese. È un testo migliorato grazie alla collaborazione tra Camera e Senato e grazie anche ad alcune proposte fatte dalle opposizioni e crediamo giusto riconoscerlo. Deve essere, infatti, questo lo spirito necessario ad affrontare un momento così drammatico e unico nella storia del nostro Paese. Come portavoce del MoVimento 5 Stelle, voglio anche ricordare alcuni dei più significativi emendamenti approvati, dei quali il MoVimento 5 Stelle, fatemelo dire, può essere orgoglioso. Abbiamo aumentato il tetto ai prestiti garantiti al 100 per cento da 25.000 a 30.000 euro, intervento molto richiesto, ne abbiamo allungato la scadenza, misura anche questa molto richiesta, da sei a dieci anni e abbiamo ampliato la platea dei potenziali beneficiari. Abbiamo ridotto il costo dei prestiti, abbassando i tassi di interesse bancari. Abbiamo destinato 100 milioni al Fondo di garanzia per il terzo settore e allargato le condizioni di accesso al prestito (non illustro i dettagli, perché li abbiamo già ascoltati). Inoltre, per quanto riguarda i prestiti fino a 800.000 euro, abbiamo esteso la loro durata a ben trent'anni. Abbiamo esteso il Fondo Gasparrini per i mutui prima casa. Abbiamo esteso la platea di coloro che possono richiedere la sospensione dei mutui prima casa anche alle ditte individuali, ai piccoli imprenditori, agli artigiani, ai piccoli commercianti, alle attività individuali o familiari. Abbiamo risolto, soprattutto, il problema dell'accesso al credito, grazie alla autocertificazione, resa da chi richiede il prestito sotto la propria responsabilità, che alleggerisce molto il lavoro di accertamento delle banche. La semplificazione, quindi, è alle porte. Diciamo che è arrivata. Adesso, per l'erogazione dei prestiti da parte delle banche, le procedure risultano molto più fluide e gli impedimenti sono molto ridotti. Questo decreto-legge rappresenta, dunque, un altro passo decisivo in avanti nel difficile percorso di rinascita che stiamo compiendo. Siamo sempre disponibili ad accettare critiche, se costruttive, e soprattutto proposte. Dobbiamo comunque ammettere che è stato fatto un grande lavoro e che i risultati si vedono. Su questo, non possiamo che riconoscere l'impegno del Governo, un Governo che ha dimostrato capacità, coraggio e senso di responsabilità, anche in Europa, per ottenere che l'Europa faccia l'Europa, se vuole essere riconosciuta come tale. Così come è giusto - è ovvio - ammettere che ritardi ci sono stati e ci sono ancora: ritardi, inefficienze, resistenze e complicazioni, alle quali porremo rimedio con il prossimo decreto economico, il quarto, che sarà dedicato proprio alla semplificazione delle procedure. Per quanto esposto, quindi, è giusto dare fiducia a questo provvedimento, perché non farlo significherebbe girare le spalle alle imprese, alle famiglie e all'Italia intera. Certo, c'è ancora da fare, da dialogare e da ascoltare i bisogni reali dei nostri cittadini, la loro voglia di lavorare, di uscire, di riprendere le attività di una vita piena. E questo continueremo a farlo, con in testa una frase, che si sente dire sempre, ma che è una frase proprio vera: da ogni crisi, nasce sempre un'opportunità. Anche alla nostra crisi deve seguire un grande cambiamento, una svolta, in una parola: una innovazione di tutto quel vecchio sistema che dobbiamo lasciarci alle spalle. Per attuare questa innovazione ci vogliono idee nuove, coraggiose, rivoluzionarie. Noi, come MoVimento 5 Stelle e come Governo, sempre a fianco dei cittadini, accompagneremo il Paese in questo nuovo percorso per la ripresa.
2020-06-03	PD	ParriniDario	Questo è il contesto nel quale ci muoviamo: un contesto fortemente influenzato - credo in senso positivo - dalle decisioni che l'Italia ha contribuito a far prendere a livello di Unione europea. Anche in questo caso non farei battute di dubbio livello, dicendo che andiamo raccontando che l'Europa ci inonderà di soldi. Nessuno di noi racconta questo. Certo, dobbiamo raccontare, se vogliamo essere rispettosi della realtà, che decisioni così importanti di sostegno agli Stati membri da parte della Commissione e del Consiglio europeo, come il Next generation fund, come i programmi Sure o Bei, o ancora come la decisione di sospendere le regole sugli aiuti di Stato e le clausole del Patto di stabilità e quella straordinaria di acquisti da parte della Banca centrale europea del titoli del debito pubblico dei Paesi dell'Unione, non hanno eguali nella storia di questo continente da quando le istituzioni comunitarie sono nate.
2020-06-04	LN	BagnaiAlberto	Ci sarebbero state coperture e non si sarebbero poste coperture ridicole a garanzia dei vari prestiti che il decreto liquidità promette (o forse è meglio dire «prometteva»). Occorre fare attenzione, perché, come si dice sui social, questa storia delle garanzie is the new clausole di salvaguardia. Avete infatti disattivato le clausole di salvaguardia, ma quando queste garanzie saranno escusse, a fronte delle risorse che non mettete, al Governo (vi do una notizia triste per voi e da gestire per noi) ci saremo noi. Al nostro Governo toccherà far fronte a quell'enorme voragine, che avete aperto nei conti pubblici, garantendo senza mettere coperture. Questo è infatti il tema fondamentale, che si rinviene nel provvedimento in esame e anche nel decreto rilancio, di cui pure parleremo quando sarà il momento. All'errore di non intervenire con una raccolta cospicua sul mercato nazionale, emettendo titoli, fa da contrappeso l'altro errore complementare, quello di affidarsi a ipotetiche misure e a una pioggia di miliardi, che dovrebbe venire dall'Europa e su cui siete smentiti persino dai vostri organi più "organici" - chiamiamoli così - e dalle vostre varie "Pravda". Si sa che saranno pochi, ma l'assurdità è che la gente fuori da quest'Aula non lo sa e quindi va detto loro che quei soldi non ci sono e che l'Europa dovrà raccoglierli sui mercati. E quando lo farà? Quando saranno state versate le garanzie, quindi con calma. E noi siamo sicuri che, con le imprese che cominceranno a fallire, con le famiglie che non saranno in grado di rimborsare i mutui, quindi, in cascata, con le banche che cominceranno ad avere difficoltà, in un regime di mercati finanziari che necessariamente saranno molto più turbolenti di quelli attuali, la grande e la poderosa Europa riuscirà a collocare dei titoli? Siamo sicuri? Meglio allora un BTP oggi che niente domani, no? Ma perché questo non è stato fatto, perché non lo si fa?
2020-06-04	LN	BriziarelliLuca	Signor Presidente, ho chiesto di intervenire per portare all'attenzione dell'Assemblea quanto accaduto in merito alle comunicazioni e alle informazioni del Governo sul rischio Covid nelle varie Regioni d'Italia, che ha interessato l'Umbria. Si è trattato di un vero e proprio scandalo, che ha visto non solo un errore, ma anche perseverare il Governo su una comunicazione che ha creato danni gravissimi alla Regione Umbria. Nella giornata del 14 maggio, consapevolmente, sono stati distribuiti dati riferiti al 26 aprile che collocavano l'Umbria fra le tre Regioni più a rischio della nostra penisola, e ciò ha arrecato un danno grave anche alla campagna di informazione avviata dalla Regione Umbria, volta invece a sottolineare come il territorio fosse sicuro. Al danno si è aggiunta la beffa, perché mentre in Europa questo veniva riconosciuto, tanto che il "Telegraph" in quei giorni consigliava l'Umbria come meta e Regione più sicura di Europa, erano proprio il Governo e l'Istituto superiore di sanità a mettere in difficoltà un territorio che stava cercando di risollevarsi. Sono stati tantissimi gli interventi compiuti non solo da parte della presidente Tesei e degli assessori, ma anche delle associazioni di categoria, che hanno segnalato non solo un ritardo nei dati utilizzati, ma anche un errore di fondo, che a tutt'oggi permane nel meccanismo di calcolo. Calcolare la percentuale dell'aumento dei casi in una Regione in cui già da giorni il numero è vicinissimo allo zero è proprio errato sul piano statistico e delle regole più elementari. Ebbene, a tutt'oggi, di quei 21 parametri, l'Rt (R con t) rimane quello più pesante e più importante. Allora noi siamo qui con forza a chiedere che nella cabina che finalmente è stata costituita si rivedano i parametri, soprattutto nelle situazioni limite. Quando lo stesso studio dice che l'errore in cui si può incorrere è superiore a 1 e il dato che si deve misurare è fra 0 e 1, l'unica risoluzione che si può adottare è dire che: in questa Regione non si può tener conto di uno studio che abbia siffatti parametri. Ora anche l'Umbria farà parte della cabina di regia. Noi chiediamo però che il Governo per primo - e tutti ricordiamo gli scontri e le contraddizioni fra i ministri Speranza e Boccia, che pervicacemente hanno voluto difendere questo meccanismo errato - metta mano al calcolo, perché si gioca con la salute, il lavoro e il futuro non sono dell'Umbria, ma di tutte le Regioni che ora, nella fase 2, potrebbero veder modificati, anche di poco, il numero dei casi che, se calcolati in questa maniera, avrebbero un danno irreparabile sul piano dell'immagine e del rilancio.
2020-06-04	M5S	FedeGiorgio	Se oggi arriviamo a ripartire e a vivere una stagione estiva che non sarà quella che abbiamo nella memoria storica, ma sicuramente un modo per poter dare ossigeno, è perché abbiamo fatto delle limitazioni, con il lockdown, che hanno impedito la diffusione del virus, hanno salvaguardato le zone integre, quella da cui provengo, dove i casi sono bassissimi. Ma se non ci fosse stato il lockdown, i posti letto della mia città sarebbero stati occupati da persone provenienti da altre città. Si parla di autonomie, ma questo mito è stato sfatato, perché qui si parla di solidarietà. Si parla di sostegno, compreso il tanto criticato reddito cittadinanza, ma molta gente sta sopravvivendo proprio grazie a quelle misure. Le risorse previste da tali misure verranno messe in circolo per sostenere l'economia, perché non siamo strumenti isolati: siamo un'unica barca, anzi purtroppo una zattera, per come è stata ridotta l'Italia. Dobbiamo, però, lavorare insieme uniti. Queste cose sono state fatte da noi. Si parla spesso di fake news e si è sentito dire che il presidente Conte appare in televisione e che annunci. Ebbene, il presidente Conte, come il Governo e la maggioranza, hanno lavorato. Ben altre forze sono riconosciute anche a livello internazionale per essere fake news generator, finite nelle classifiche internazionali. Ahimè, al pari di questa classifica, leader che governano altre Nazioni hanno sottovalutato la situazione e non l'hanno gestita come noi abbiamo fatto. Ma adesso stanno molto peggio di noi, che siamo partiti prima. Stiamo ripartendo, ma ci sono Nazioni ancora in sofferenza che non hanno trovato soluzioni non adottando i nostri principi. Ritengo quindi che abbiamo fatto un ottimo lavoro. Non elenco tutti i provvedimenti assunti, perché in tutta questa lunga e profonda discussione ne abbiamo parlato a fondo e li abbiamo elencati tutti. I 400 miliardi, il decreto-legge liquidità, il decreto-legge crescita e il decreto-legge rilancio sono misure reali; e si sono cercate le risorse nei bilanci dove non c'erano, con grosso sacrificio. Le stiamo cercando anche in Europa con una credibilità che oggi ci viene riconosciuta a livello internazionale, perché ci poniamo come persone serie, competenti e credibili. La credibilità è il nostro valore e su questo lavoriamo. Possiamo andare tranquillamente fieri. Forse "fieri" è una parola troppo grande e non si può mai essere fieri quando si conduce una battaglia e stiamo conducendo una battaglia: ci sono morti, persone che soffrono, imprese che hanno grosse difficoltà di cui siamo consapevoli. Dobbiamo impegnarci per dare loro le migliori soluzioni in queste difficili condizioni per pensare a un futuro migliore che affronteremo insieme con coraggio. Mi auguro che, anche in questo consesso, maggioranza e opposizioni possano lavorare insieme, come forse fino ad ora non è mai avvenuto, neanche negli ultimi tempi. Con rammarico penso al Portogallo, dove il leader dell'opposizione ha detto che oggi c'è la guerra e quindi lavorano insieme, e domani considereranno le politiche, le problematiche e gli errori, ma non oggi. Quindi andiamo avanti con la fiducia. Il confronto c'è stato. Il provvedimento è stato migliorato: si sono trovate molte soluzioni, sicuramente non tutte; ne dovremo trovare altre e dovremo continuare il lavoro. Ma noi siamo qui a lavorare per i cittadini italiani e continueremo a farlo con orgoglio, dignità e nell'interesse generale. Per questo ringrazio tutti i miei colleghi, il Governo e quanti hanno contribuito ai provvedimenti posti in essere. Continuiamo a lavorare.
2020-06-04	M5S	OrtisFabrizio	Una nota rivista di geopolitica italiana ha definito argutamente tale momento, parafrasando Winston Churchill, «l'ora più chiara» poiché, al netto delle sofferenze e delle privazioni che abbiamo affrontato, il Covid-19 ci ha aiutato a cominciare a chiarire diversi aspetti che riguardano, per esempio, il rapporto tra gli Stati, l'utilità dell'Europa e la funzionalità o la disfunzionalità delle Regioni: questioni che dovremo sicuramente affrontare e discutere ampiamente e senza preconcetti in quest'Assemblea. Tra le altre cose, abbiamo appurato che lo smart working o tele working - come lo chiamano a Bruxelles - si può utilizzare e può essere applicato anche in Italia, nonostante quel modo di pensare un po' antiquato che credeva non fosse possibile utilizzarlo adesso. Abbiamo scoperto che non è vero che il lavoro a distanza fa produrre di meno il lavoratore e, anzi, sulle nostre spalle abbiamo visto che è esattamente il contrario: si lavora di più. Ci siamo resi conto che il contatto con l'azienda non si perde con il lavoro agile perché gli strumenti ci permettono di rimanere in contatto e che non è difficile l'utilizzo delle tecnologie che magari sembravano così distanti dal nostro modo di vedere il lavoro. Per tali motivi trovo la sua risposta molto soddisfacente e, quindi, siamo pienamente soddisfatti anche in previsione dell'aumento dell'impiego di questo strumento. Prima di concludere, approfitto per ricordarle che qui al Senato stiamo già lavorando da circa un anno sull'Atto Senato 1320 avente oggetto disposizioni per lo sviluppo del telelavoro nelle amministrazioni pubbliche. Sono convinto che con l'impegno di tutti riusciremo a innovare e migliorare il lavoro nel nostro Paese e - chissà - magari un giorno anche qui al Senato.
2020-06-04	PD	StefanoDario	Signor Presidente, colleghi, Sottosegretario, sono consapevole anch'io - come lo sono i colleghi che mi hanno preceduto - che i recenti decreti in esame, oltre a essere incalzati con particolare forza e vigore da un'obiettiva necessità e urgenza, scontano di fatto un'ulteriore esigenza di semplificazione nella gestione dei tempi, che rischia di tradursi in una sorta di monocameralismo di fatto; un monocameralismo di cui ravvisiamo anche noi l'assoluta eccezionalità, tanto che - ne siamo certi - a partire già dal prossimo provvedimento, il cosiddetto decreto rilancio, saranno garantite le previste due letture dei due rami di cui il Parlamento degli italiani si compone. Lo stesso iter di approvazione di questo decreto-legge e i lavori che lo hanno caratterizzato evidenziano, infatti, l'importanza e la centralità della funzione parlamentare nel processo legislativo. Noi, proprio per ovviare alle difficoltà che sin dall'inizio si paventavano, con i colleghi della Camera abbiamo provato a costruire un'iniziativa comune per migliorare e potenziare il provvedimento al nostro esame, al quale in qualche modo abbiamo quindi anche noi contribuito, tanto che oggi discutiamo un testo migliorato rispetto a quello licenziato da Palazzo Chigi, grazie proprio al contributo parlamentare che si è nutrito dell'apporto di stakeholder e dell'intero sistema. L'impegno del Partito Democratico nel passaggio parlamentare si è misurato a partire proprio dall'insopportabile collo di bottiglia - per usare le stesse parole del ministro Gualtieri - nel quale rimanevano bloccate le richieste di finanziamento che lo stesso decreto prevede e dispone in favore dei soggetti economici e delle imprese. Su questo aspetto infatti, sull'effettiva liquidità, sono stati tanti gli interventi migliorativi che si dispiegano lungo diverse direttrici. Penso all'ampliamento della platea dei beneficiari, che oggi include nell'accesso al credito anche il terzo settore, gli assicuratori, le imprese situate nelle zone colpite dai terremoti, quelle a partecipazione pubblica. E poi penso all'estensione della durata del rimborso dei prestiti con garanzia al 100 per cento, che viene portata da sei a dieci anni, più due di preammortamento. Penso però altresì ai prestiti fino a 800.000 euro garantiti all'80 per cento dallo Stato, che potranno essere rimborsati fino al termine di trenta anni. Siamo di fronte, di fatto, quindi a un intervento migliorativo robusto, molto apprezzato dalle imprese, che consegna a questo impianto un valore di leale spinta alla ripartenza. Allo stesso modo non dimentico e apprezzo l'aumento dell'importo finanziabile per i prestiti, con garanzia al 100 per cento, da venticinque a trenta. Penso infine anche a quello che considero l'intervento più significativo del provvedimento, che ha consentito l'introduzione dell'autocertificazione, che - ricordo - scaturisce da un lavoro che ha raccolto le considerazioni dei diversi attori ascoltati in audizione, oltre che la nostra spinta verso un approccio meno rigido del sistema bancario. Con l'autocertificazione cadono ogni alibi o pretesto per chi non intende collaborare alla ripresa economica del nostro Paese. Dico questo perché abbiamo inizialmente assistito a comportamenti caratterizzati da una certa inerzia da parte di alcuni istituti di credito, che hanno disatteso diversi punti della normativa al riguardo, con la scelta di procedere alla valutazione del credito per le richieste di finanziamento garantite totalmente dallo Stato e con l'applicazione di tassi di interesse più alti rispetto a quelli previsti, fino a spingersi alla compensazione delle precedenti posizioni con i nuovi crediti, allo scopo di riqualificare il proprio portafoglio: cosa inaccettabile. Oggi, quindi, con la scelta - da un lato - di semplificare i procedimenti e - dall'altro lato, di responsabilizzare gli attori, sono convinto che ciascuno, in questa fase delicata del Paese, potrà fare la propria parte, raccogliendo pienamente quella che è stata la ratio di un intervento legislativo atteso e necessario. Per dirlo fuori dai denti, infatti, lo sforzo del legislatore di prodursi nella migliore norma possibile rischia di risultare vano senza un sincero contributo da parte del sistema, di tutti gli attori del sistema, non solo di recepire la norma, ma anche di comprendere l'esigenza stessa, la ratio che ne motiva l'emanazione. Con questo provvedimento, allora, diamo seguito all'impegno di sostenere le imprese e i lavoratori, ciascuno con le proprie rispettive famiglie, in una crisi senza precedenti e dalla quale - ormai è chiaro - non ci si può salvare da soli. È un bene, quindi, la scelta di mettere in campo garanzie importanti per la liquidità fino a 400 miliardi in un panorama europeo che è, a sua volta, al centro di un'evoluzione importante, che speriamo diventi una vera e propria rivoluzione, partita con l'adozione del temporary framework e che vede sul tappeto strumenti nuovi e rilevanti come il Sure, il recovery fund, il MES sanitario senza condizioni; un insieme di iniziative che ha un obiettivo che dovrebbe stare a cuore a tutti: riparare e preparare per la prossima generazione dell'Europa. Mi avvio alla conclusione, signor Presidente. Oggi rendiamo definitivo un provvedimento importante che, insieme al decreto cura Italia e al prossimo decreto rilancio, chiude una sorta di trilogia delle diverse fasi che hanno scandito l'emergenza da Covid-19. Ora serve però anche altro: serve accompagnare, rafforzare e, se necessario, migliorare ulteriormente le misure messe in campo. Siamo chiamati ad avviare una nuova fase, perché serve anche un nuovo indirizzo. La sfida che abbiamo dinanzi dovrà misurarsi sulla capacità di governare i processi di ripartenza, di convivere con il coronavirus e di ripensare un modello di sviluppo, facendo tesoro delle lezioni imposte dalla pandemia, tra tutte quella delle nuove tecnologie. Abbiamo fatto un'operazione intelligente di alfabetizzazione digitale che tante politiche dei Governi precedenti non avevano mai colto. Ora serve un passo ulteriore, a partire da una legge complessiva sullo smart working che ampli le opportunità, cambi le modalità di lavoro e ripensi anche la modalità sostenibile. Non sono necessarie solo risorse, quindi: è importante soprattutto una cornice normativa, perché sullo smart working si misura un'altra battaglia fondamentale di civiltà. Mi chiedo: «Ampliamo o diminuiamo le differenze di genere?». Questo è un punto fondamentale, che vale anche per la politica industriale, la scelta cioè di cosa è strategico per la nostra industria, per il nostro Paese, iniziando ad esempio dall' automotive e da nuovi indirizzi strategici, come l'auto che risponda alle politiche green e gli investimenti che garantiscano più occupazione. Anche riguardo ai fondi europei, smettiamola di litigare sulla loro dimensione, sulla loro entità o se si tratta di risorse a fondo perduto o di prestiti. Facciamo in modo, invece, che il dibattito verta sul progetto di quale modello di sviluppo e di quale idea abbiamo del nostro Paese per i prossimi vent'anni. Abbiamo l'obbligo morale, qui e oggi, di volgere questa crisi in un'opportunità, di scrollarci di dosso definitivamente il peso elefantiaco della burocrazia, ma di farlo davvero, di semplificare il sistema Paese, di dare finalmente gambe a un piano strategico per l'Italia puntato tutto sul suo futuro.
2020-06-09	FI	BeruttiMassimoVittorio	In questo quadro è fondamentale che la transizione climatica dell'Europa debba essere sostenibile da un punto di vista ecologico, economico e sociale e non possa prescindere, data la natura globale della questione, da una cooperazione a livello internazionale che coinvolga gli Stati americani e asiatici.
2020-06-09	FI	BeruttiMassimoVittorio	Purtroppo, senza un vero accordo tra gli Stati Uniti d'America e la Cina - sono rispettivamente il primo emettitore pro capite di anidride carbonica e il primo quanto a valore assoluto - è evidente che molto poco si riuscirà a fare. All'Europa fa capo solo il 9-10 per cento delle emissioni mondiali di gas serra. In questo quadro, il nostro Paese ha responsabilità importanti per gli anni a venire e non si può nascondere che, prima di interrompere l'utilizzo dell'energia derivato da fonti fossili, bisognerebbe prevedere un grande piano di investimenti volti a riconvertire gli impianti verso un'economia verde e a puntare su nuove fonti di approvvigionamento. Ciò probabilmente sarebbe una grande opportunità per creare uno dei nuovi pilastri di rilancio di questo Paese. Un esempio emblematico è costituito dalla Sardegna, che ha attive due centrali carbonifere importanti, una al nord dell'isola, in provincia di Sassari, e l'altra nel Sulcis iglesiente, in provincia di Cagliari. L'Italia nei prossimi anni dovrà necessariamente puntare su un diverso modello energetico più incentrato sul risparmio, efficienza energetica e le fonti rinnovabili, partendo dalla generazione distribuita in piccoli impianti alimentati sempre più da energie rinnovabili allacciate a rete intelligente ( smart grid ) e integrate con efficienti sistemi di accumulo. Un sistema coordinato e bilanciato di riciclo e termovalorizzazione consentirebbe al nostro Paese di ottenere l'autonomia energetica con evidenti benefici per le industrie di manufatti, che si vedrebbero diminuire sensibilmente il loro costo di produzione, e per i consumatori finali, che usufruirebbero del prodotto finito a un costo più basso. Una gestione corretta del ciclo dei rifiuti può, dunque, trattenere o attirare ricchezza all'interno di un Paese, evitando così le spese legate al trasporto e i costi di smaltimento all'estero. Inoltre, considerando che dai rifiuti è possibile ricavare energia termica ed elettrica in parte rinnovabile, potrebbero ricavarsi ulteriori vantaggi. Superare l'emergenza dei rifiuti in grandi agglomerati urbani come Roma e Napoli per proiettarsi verso un circuito virtuoso ed efficiente di gestione deve rappresentare una delle maggiori priorità di un Paese civile. Noi chiediamo, quindi, al Governo di impegnarsi a farsi carico tra i Paesi partecipanti alle conferenze delle Nazioni Unite sul clima dell'adozione di un codice che esiga un livello elevato di trasparenza con solide norme vincolanti per tutte le parti e regole chiare che non penalizzino in modo irragionevole gli Stati membri e, in particolare, l'Italia, conciliando sviluppo industriale e scelte ecologiche al fine di misurare accuratamente i progressi e consolidare la fiducia tra le parti che partecipano al processo internazionale. Chiediamo altresì un impegno ad adoperarsi in sede europea e internazionale affinché sia intrapresa ogni azione per giungere ad un vero accordo che includa tutti i Paesi in cui maggiori sono le emissioni di gas serra; ad adoperarsi affinché l'Europa, sul tema dell'emergenza climatica e non solo, sia unita nel portare avanti la propria strada, al fine di essere più incisiva durante il confronto con gli altri Paesi. Chiediamo al Governo di garantire il completamento del capacity marketing, finalizzato a una maggiore diversificazione delle fonti di approvvigionamento, e il sostegno alla fonte idroelettrica, rinnovabile e programmabile al tempo stesso; di prevedere un piano di investimenti pubblici finalizzato a promuovere un nuovo modello energetico e ambientale, fondato sull'efficienza dei consumi energetici nell'edilizia, nell'industria e nei trasporti, attraverso la digitalizzazione delle reti, la diffusione della mobilità elettrica, lo sviluppo di tecnologie elettro-efficienti in ambito residenziale e lo sviluppo delle fonti rinnovabili, attraverso l'introduzione di incentivi fiscali per cittadini e imprese e di misure di semplificazione, nonché un piano di sostegno al riciclo e alla trasformazione in risorse dei rifiuti ( circular economy ). Intendiamo impegnare il Governo nel creare un sistema coordinato e bilanciato di riciclo e nell'avviare un piano per la costruzione di termovalorizzatori, al fine di consentire al nostro Paese di ottenere un'autonomia energetica, con i benefici che di conseguenza verrebbero generati.
2020-06-09	FI	DalMasFranco	Signor Presidente, ringrazio i senatore rimasti presenti in un'Aula vuota: vox clamantis in deserto verrebbe da dire, ma ovviamente si è fatto tardi. Cercherò di essere sintetico perché lo scopo di questo intervento è richiamare l'attenzione del Governo su una interrogazione che ho recentemente depositato ma che, di per sé, è una replica di ciò che già chiedevo esattamente un anno fa, subito dopo la visita del presidente Xi Jinping, che ha dato luogo al memorandum d'intesa sulla Via della seta. Questo è avvenuto, come voi ricordate, esattamente il 23 marzo 2019. Successivamente a questo, interrogai il Governo per capire quali ricadute gli annunciati accordi avrebbero avuto sul mio territorio, in modo particolare nel porto di Trieste, ossia una delle realtà maggiormente interessate, come altri scali e altri porti del nostro Paese (penso a Genova, a Taranto e ad altre realtà). All'interrogazione dello scorso anno mi fu risposto dal vice ministro Galli, che non fornì alcun dettaglio in merito ai progetti di sviluppo annunciati, intercorrenti tra Autorità di sistema portuale triestina e partner cinesi, essendo essi definibili «nei modi e nei tempi» che la stessa Autorità portuale avrebbe ritenuto più opportuni. In realtà, è notizia proprio di questi giorni che una delibera dell'Autorità nazionale anticorruzione (ANAC) ha dichiarato la posizione del presidente dell'Autorità di sistema portuale di Trieste, dottor Zeno D'Agostino, inconferibile. Non incompatibile, bensì inconferibile. Ovviamente noi non entriamo nel merito degli aspetti giuridici di questa vicenda, che sarà trattata dal TAR del Lazio, così come annunciato dal ricorso del dottor D'Agostino e così come annunciato dal Governo. Il Governo infatti si opporrà a questa deliberazione, essendo un atto amministrativo dell'ANAC e non una sentenza; ma ricordo che, a norma dell'articolo 4 del decreto legislativo n. 39 del 2013, si sostiene che la sua posizione sia inconferibile. Io non entro nel merito dei riflessi che questa nuova situazione portata all'attenzione dall'ANAC avrà rispetto agli atti compiuti dal Presidente dell'Autorità di sistema portuale e ai rapporti che il Governo stesso dice di aver delegato alle Autorità portuali a svolgere con i cinesi, in particolare con la CCCC-China Communications Construction Company, ossia una società del Governo della Cina, che entrerà nel porto di Trieste e nei punti franchi di quel porto. Allora noi chiedemmo - e Forza Italia non può certamente essere smentita - che su questa questione si pronunciasse il Parlamento, perché eravamo davanti a un trattato e non a una semplice intesa, come la definì il Governo, che come tale richiedeva, a norma dell'articolo 80 della Costituzione, l'approvazione da parte delle Camere. Su questo, prima o poi, non sarà la magistratura amministrativa a pronunciarsi, relativamente alla conferibilità o no di un incarico, perché la sostanza di questi accordi - gli effetti che questi accordi avranno sul nostro territorio, sul nostro porto, rispetto anche all'Europa - credo sia la questione centrale, sulla quale il nostro Gruppo, da sempre, è in prima linea, non per una posizione stupidamente protezionista, ma sicuramente per la protezione del nostro sistema di vita, quando questo potrebbe essere, in parte, minacciato da una potenza che evidentemente vuole perseguire un disegno egemonico nel mondo, che non è conferente e compatibile (in questo caso parlerei di inconferibilità) rispetto al nostro sistema di vita.
2020-06-09	FI	SiclariMarco	Lo abbiamo fatto in quest'Aula ogni volta che ci siamo riuniti, sotto la guida del presidente Bernini; lo ha fatto ciascuno di noi all'interno del nostro partito per portare soluzioni fattive al Governo, consigli e suggerimenti, per ridurre al massimo la gravità dell'emergenza sanitaria. Lo abbiamo fatto anche in Europa, per far pesare di più la parte politica migliore del nostro Paese all'interno della Comunità europea. Lo abbiamo fatto con il presidente Berlusconi e con il vice presidente Antonio Tajani.
2020-06-09	FdI	MaffoniGianpietro	Signor Presidente, signor Ministro, onorevoli colleghi, l'emergenza climatica in atto, riscontrabile nel medio e lungo periodo è oggetto di studi scientifici che individuano una netta correlazione tra il cambiamento climatico e le politiche della materia stessa. Secondo gli ultimi studi scientifici, la temperatura del pianeta dal 1860 ad oggi è aumentata di quasi un grado centigrado nella sola Europa ed è previsto, entro la fine del secolo, un incremento termico che varia dall'1,4 ai 5,8 gradi centigradi. Con l'Accordo di Parigi, siglato nel dicembre 2015, tra gli Stati membri della Convenzione delle Nazioni unite sui cambiamenti climatici, sottoscritto da 192 Paesi, tra cui l'Italia, è stata definita un'azione globale finalizzata ai contenimenti dei cambiamenti climatici attraverso la riduzione dell'incremento del riscaldamento globale. In Europa sono state intraprese molteplici iniziative orientate all'individuazione di un'azione politica climatica concreta, finalizzata alla definizione di misure che possano ridurre e gestire i rischi connessi ai cambiamenti climatici. Anche l'Italia deve fare la sua parte e, in questa prospettiva, nel 2015 il Ministro dell'ambiente ha promosso una strategia nazionale di adattamento ai cambiamenti climatici, di cui obiettivo principale è quello di elaborare una visione nazionale sui percorsi comuni da intraprendere per far fronte ai cambiamenti climatici, contrastando e attenuando i loro impatti attraverso l'individuazione di azioni e percorsi finalizzati alla riduzione dei rischi. Per questo è fondamentale l'obiettivo della carbon neutrality, che deve essere raggiunta entro il 2050, cosicché l'Unione europea possa essere leader mondiale in materia di lotta contro il cambiamento climatico. Dobbiamo promuovere in tutte le sedi, anche europee, la ricerca in materia di innovazione tecnologica e di sviluppo del gas naturale senza emissioni di anidride carbonica, come autorevolmente sostenuto da molti scienziati, quali il nostro collega senatore a vita Carlo Rubbia. È giusto però evidenziare che l'incremento della temperatura determina anche altri fenomeni, quali il rischio di desertificazione che colpisce un quarto della superficie terrestre, ma non solo. Tra le conseguenze che colpiscono moltissimo il nostro Paese si annovera la crescita del livello del mare, che è aumentata nell'ultimo secolo dai 10 ai 25 centimetri e che potrebbe addirittura aumentare di altri 80 entro il 2100; un danno incalcolabile, anche per la perdita di biodiversità, perché molte specie animali non saranno in alcun modo in grado di adattarsi ai cambiamenti del clima con la rapidità necessaria. È importante quindi adottare azioni concrete, che possano combattere in modo netto l'erosione delle coste prima che per tutti noi sia troppo tardi. Enorme problema è poi quello legato ai rischi della produzione agricola, che subisce gli effetti della variazione climatica, con il conseguente susseguirsi di carestie che porterà, secondo la FAO, a una perdita di oltre il 10 per cento delle superfici coltivabili nei Paesi in via di sviluppo. Altro tema è quello legato al crescente rischio idrogeologico, strettamente connesso alla configurazione territoriale e infrastrutturale italiana. Il susseguirsi di eventi di attualità mette in luce le gravissime carenze strutturali presenti nel nostro Paese; basti pensare a quanto accaduto nel novembre 2019, con il crollo di una porzione di 30 metri del viadotto Torino-Savona, a causa di una frana distaccatasi dal monte vicino. I danni provocati da frane, inondazioni e alluvioni colpiscono più di 29.000 chilometri quadrati di territorio nazionale e sono potenzialmente pericolosi per 10 milioni di abitanti che vivono in insediamenti legati a forte rischio. È necessaria quindi, colleghi, una maggiore sensibilità per le tematiche ambientali, che possa coniugare la partecipazione da parte della società alla crescente e abbondante disponibilità di informazioni prodotte da tecnologie di monitoraggio innovative, affinché si possa attuare una governance del territorio per valorizzare in modo armonico le risorse locali e per rendere più forti le comunità locali. Da troppo tempo - mi avvio alla conclusione - viviamo nel nostro Paese con l'assenza di una cultura ambientale che, partendo dalle scuole, porti a una sensibilizzazione crescente verso la tutela dell'ambiente e la cultura del risparmio energetico. Dobbiamo ripartire dall'eliminazione degli sprechi e da una nuova politica di mobilità sostenibile, che possa rappresentare l'evoluzione della nostra società. Sappiamo, con enorme dispiacere, che l'Italia è fanalino di coda in Europa per quanto riguarda la presenza di tematiche ambientali tra le materie oggetto di insegnamento scolastico, un record che dobbiamo ribaltare il prima possibile con una politica concreta che porti l'educazione ambientale a essere fortemente presente tra le fasce più giovani del nostro Paese, che non può affidarsi alla discrezionalità e sensibilità dei singoli insegnanti. L'emergenza legata alla diffusione del Covid-19, che ha colpito il mondo intero e che ha portato a farci vivere una tragedia inimmaginabile, non può non farci riflettere sulla precarietà che contraddistingue questo periodo storico e sociale. La precarietà può però essere contrastata solo con politiche coraggiose, scelte forti e decisioni concrete su tutti i fronti, specie su temi delicati come quello ambientale. L'auspicio di tutti noi è che alle parole seguano i fatti. Per questi motivi, signor Ministro, voteremo a favore, oltre che della mozione firmata da tutti i senatori di Fratelli d'Italia e a prima firma del senatore Iannone, anche delle mozioni presentate dai Gruppi parlamentari di Lega e Forza Italia, mentre voteremo contro le premesse della mozione presentata dalla maggioranza.
2020-06-09	LN	ArrigoniPaolo	Signor Presidente, ministro Costa, colleghi, il tema delle mozioni è l'occasione per discutere della volontà dell'Europa di contrastare i mutamenti climatici, di mettere la transizione energetica al centro dei propri progetti e diventare leader mondiale dell'energia pulita. La Commissione europea guidata dalla presidente von der Leyen ha presentato con il green new deal un pacchetto di misure inteso a rendere l'Europa il primo continente climaticamente neutro al 2050. Al momento l'ambizioso programma è, però, di soli indirizzi. Quali sono, quindi, gli obiettivi intermedi e, soprattutto, attraverso quali traiettorie si intende perseguirli ancora non è chiaro. Per attuare la transizione energetica sono, dunque, fondamentali alcune premesse: quando parliamo di Europa, dobbiamo sapere che oggi contribuisce solo per il 10 per cento alle emissioni di CO₂ rispetto al globale. (
2020-06-09	M5S	LAbbatePatty	L'ABBATE (M5S). Signor Presidente, colleghi senatori, signori esponenti del Governo, ministro Costa, la diffusione del Covid-19 è legata alla sottovalutazione dell'impatto delle attività umane sull'ambiente. Il riscaldamento climatico è una sorta di pandemia a rallentatore e non finirà con la fine di questa emergenza. Quello che stiamo vivendo è un momento storico molto particolare e unico, che ci spiega chiaramente che dobbiamo affidarci alla scienza. Mi domando allora perché abbiamo chiesto alla scienza di risolvere i nostri problemi col Covid-19, ma poi a volte non vogliamo ascoltarla, quando ci parla di climate change, quando ci parla delle problematiche che ci sono a livello globale perché - sia chiaro - quando passerà l'emergenza da Covid-19, quella climatica ci sarà ancora. L'emergenza sanitaria ha fatto sì che i popoli di ogni Paese si unissero per combattere un nemico comune, creando un fronte unico globale, un'unica comunità. Sul clima dobbiamo fare la stessa cosa: con la stessa forza, con la stessa grinta e resilienza che abbiamo avuto in questo momento, dal quale stiamo uscendo, dobbiamo affrontare l'emergenza climatica. In questo periodo sono rallentate le emissioni di CO₂ in atmosfera; e dico rallentate perché - guardate - la CO₂ in atmosfera c'è: siamo arrivati a 417 ppm. L'anidride carbonica ha una permanenza in atmosfera di 100 e più anni e quindi continueremo a scontare una storia di emissioni passate. Invece in questo periodo di fermo sono diminuiti altri inquinanti, quelli chiamati pm5, pm10, i cosiddetti NOx; per questo abbiamo sentito un'aria più sottile, diciamo che respiriamo meglio, il pianeta ha respirato. Bisogna però prestare attenzione ad una cosa. Se noi continuiamo a dire - come ci dice anche l'Europa - che nel 2050 vogliamo la neutralità climatica, quindi stiamo facendo una serie di azioni per eliminare l'anidride carbonica, devono essere portati avanti impianti e tecnologie sostenibili; purtroppo la termodinamica e la scienza insegnano che una combustione crea anidride carbonica in atmosfera, crea NOx, SOx, idrocarburi policiclici aromatici (IPA), può creare diossine (dipende da quello che si brucia). Dico quindi di cercare di affidarci alla scienza e magari di non parlare così in generale sulle varie tecnologie. A parte questo, purtroppo l'emergenza sanitaria ha messo a rischio un'altra cosa molto importante: gli incontri che dovevamo avere per definire le strategie per la conservazione della biodiversità e del clima. Praticamente la Cop 26 è slittata al 2021, come anche la Cop 15 per la convenzione sulla biodiversità, che era prevista ad ottobre in Cina. Purtroppo anche noi in Italia con il ministro Costa, che ringraziamo, dovevamo effettuare la Cop Giovani e la cosiddetta pre-Cop, ma anche queste sono state rimandate al 2021. Incontri di questo tipo non devono passare in secondo piano, perché non sono solo Greta o i nostri ragazzi nelle piazze o il mondo scientifico a chiederci in questo momento un cambiamento delle azioni concrete; ce lo chiede anche il mondo dell'economia e della finanza, perché tutto è collegato. Può sembrare scontato, ma trovare soluzioni per l'emergenza climatica significa trovare soluzioni per il nostro futuro in generale, per il nostro modello economico, per la nostra stessa salute. Con il green new deal l'Europa sta di fatto proponendo un patto economico non solo tra i vari Paesi, ma fra tutti gli stakeholder, quindi l'industria, le associazioni, i policy maker, quindi abbiamo tutta la cittadinanza. È chiaro che il vecchio modello economico ha fallito e che la nuova via deve essere green e basarsi assolutamente sull'economia circolare, che non è greenwashing perché le nostre aziende italiane sono bravissime a poter ricostruire questa filiera inversa; ovviamente hanno bisogno di sostegno da parte del Governo, che si sta impegnando con tutte le sue forze. Chiaramente devono essere supportate le aziende e le tecnologie veramente sostenibili e a basso impatto. Un'altra cosa di cui vorrei parlarvi per farvi capire è che alla fine non ci rendiamo conto di quanto un modello economico possa sbagliare; ad esempio qualche tempo fa il prezzo del petrolio è calato perché la domanda è scesa a causa del blocco. Quando noi parliamo di sviluppo sostenibile intendiamo che dobbiamo lasciare alle generazioni future gli stock di energie combustibili non rinnovabili come il petrolio, quindi dovevamo essere felici che il petrolio non doveva essere estratto, ma rimaneva lì per le generazioni future. Invece i prezzi si sono abbassati, hanno fatto concorrenza alle energie rinnovabili, che stiamo portando avanti, ma anche alle nostre aziende italiane perché i prodotti e i materiali riciclati adesso sono in competizione con le materie prime vergini, perché ovviamente sono realizzate da petrolio e gas naturale. Ciò significa che dobbiamo cambiare modello, dobbiamo revisionare tutto. Questo nuovo modello deve essere economico ed ecologico. Come ho detto prima, l'emergenza climatica richiede il risveglio di una responsabilità collettiva, uno sforzo su scala globale. Servono dei piani di prevenzione; in queste settimane di gestione del virus abbiamo potuto osservare cosa significa combattere contro qualcosa che non conosciamo, perché ovviamente non c'era nulla in precedenza; per questo bisogna effettuare dei piani di prevenzione chiari. Contro i cambiamenti climatici servono misure di mitigazione e adattamento. L'emergenza climatica è stata dichiarata da 1.432 giurisdizioni, da Comuni e Nazioni, e in Italia il Governo, con il nostro premier Giuseppe Conte, ha avuto la capacità di farsi carico di un indefinito spettro come il coronavirus. Lo abbiamo affrontato a testa alta. Ora tutto il MoVimento 5 Stelle chiede che venga affrontato con la stessa forza il tema dell'emergenza climatica e noi lo faremo. Lo faremo perché un bambino nato oggi vivrà un mondo che sarà di oltre quattro gradi più caldo della media preindustriale, con i cambiamenti climatici che incideranno sulla salute umana, dall'infanzia fino all'adolescenza, all'età adulta e alla vecchiaia. È vero che in questo momento nel cesto delle preoccupazioni quotidiane di un genitore ci sono le bollette da pagare, un figlio ammalato o come poter pensare al sostentamento della propria famiglia. Quindi la preoccupazione per il clima è un progetto che può sembrare magari a lungo termine, è come una specie di rumore di fondo. Il clima purtroppo è percepito in questo modo; l'ambiente è percepito come qualcosa di esterno. Il virus lo abbiamo vissuto sulla nostra persona, ma il clima lo vediamo un po' lontano. Purtroppo però non è così; è tutto collegato. Questo è il momento di mettere sullo stesso piano non quello che viene definito un fenomeno o un problema, ma la nostra stessa vita. Molto spesso a cosa ci portano la nostra quotidianità e la nostra vita urbana? Nelle città ci muoviamo da un appartamento climatizzato a un auto climatizzata, per lavorare in un ufficio climatizzato. Siamo sempre meno esposti al clima naturale. In certi casi estremi una persona può uscire di casa, tuffarsi in una metro e passare in ufficio, praticamente senza mai vedere il cielo e la maggior parte della gente non sa neppure da dove arriva l'acqua che scorre nel suo rubinetto. La nostra civiltà umana dell'era dell'antropocene ha un'idea molto astratta e distante del mondo naturale e, ancor di più, del clima, giacché non si vede e non si tocca. Questo è il nostro problema. Vi ricordo però anche un'altra cosa: nel 2017 l'Organizzazione mondiale della sanità aveva avvertito che le infezioni virali, batteriche o da parassiti sarebbero state una delle minacce più consistenti per il pianeta, proprio a causa dei cambiamenti climatici. Concludo: viviamo un momento di responsabilità. Serve una conversione ecologica dell'economia e della società. Vi dico le parole di Papa Francesco: «è necessario unire tutta la famiglia umana nella ricerca di uno sviluppo sostenibile e integrale». Il nostro Governo sta portando una grande rivoluzione culturale: efficientamento energetico, piantumazione degli alberi, stop alle trivellazioni, bonus mobilità e incentivi per l'acquisto di veicoli green, efficienza energetica e tanto altro. L'Italia in questo contesto deve giocare un ruolo fondamentale e il nostro Governo ha le capacità e la forza per portare avanti questa battaglia. Sarà un lungo cammino, ma insieme ce la faremo. Per questo oggi il MoVimento 5 Stelle voterà a favore della nostra mozione che riconosce l'emergenza climatica, l'attuazione dell'accordo di Parigi e degli obiettivi dello sviluppo sostenibile dell'Agenda 2030
2020-06-09	PD	FedeliValeria	Signor Presidente, intanto voglio ringraziare il Ministro, perché mi sembra che le sue parole abbiano colto quello che anche la senatrice De Petris poco fa ha detto e condivido molto. Questa mozione è esattamente il cuore di una scelta politica che Governo e Paese devono fare, in asse con le scelte che si discutono in questo periodo. Glielo dico perché non è così usuale sentire un Ministro che fa di una mozione un perno della politica di un Paese, anche perché consideriamo tutti che è la sfida tra le più significative e complesse che questo tempo ci ha dato responsabilmente da affrontare ed è certamente questa, la questione climatica ambientale, il punto di volta dell'innovazione trasversale a tutte le politiche. Credo che ci sia un asse vero in quest'Assemblea, anche come finale che esprimeremo nel voto con i diversi intrecci tra le mozioni. Certo, troppo a lungo atteggiamenti e attitudini sociali e politiche miopi hanno lasciato che l'ambientalismo diventasse, almeno nel nostro Paese, ma non solo, un punto di vista di parte e di nicchia, ed è questa la logica che adesso va sconfitta. Con il passare del tempo e con il susseguirsi di esperienze critiche, se non traumatiche, con l'avanzare - come veniva detto - di ricerche e studi scientifici e con il crescere di una generazione più sensibile all'equilibrio tra abitudini di vita e ambiente, le cose hanno iniziato a cambiare, ma non abbastanza e non velocemente, quando invece servono velocità e decisione, e soprattutto ancora in modo non abbastanza egemonico rispetto allo scenario globale, purtroppo ancora pieno di negazionismi e di atteggiamenti inclini allo sfruttamento estremo delle risorse naturali. Non possiamo negare che dopo una fase molto promettente, culminata con gli Accordi di Parigi del 2015, il mondo ha di recente fatto passi indietro, sia nelle scelte di grandi Paesi e importanti leadership, sia negli obiettivi operativi, che insieme la comunità internazionale e ogni Paese devono impegnarsi a realizzare, come dimostra la Cop 25 di Madrid dello scorso dicembre, in cui non si è riusciti a definire impegni vincolanti per l'attuazione dell'Accordo del 2015: dobbiamo esserne consapevoli. Eppure, ci sono stati segnali positivi, a partire dalla mobilitazione delle giovani generazioni, che - lo voglio sottolineare - non solo ha saputo imporre all'agenda mediatica e politica un tema così importante e decisivo, ma ha anche portato tante famiglie e tanti pezzi della società a maturare sensibilità maggiori e più voglia di attivarsi. Questo è un dato che testimonia l'estensione della consapevolezza. In questo scenario e in questa nuova attenzione sociale verso l'ambiente è arrivata poi la scelta della nuova Commissione europea, guidata dalla presidente von der Leyen, di dare priorità all'ambiente e al clima, esattamente per rendere l'Europa il primo continente a emissioni zero entro il 2050, grazie a quel green deal, che finanzierà economia pulita e circolare, tutela della biodiversità e riduzione dell'inquinamento, innovazione e tecnologie rispettose dell'ambiente, mobilità e trasporto sostenibile, decarbonizzazione. Questo è il futuro di un Paese! Si tratta dunque di un piano concreto, in grado di mobilitare - come è stato detto in questo dibattito e nella presentazione della mozione - investimenti sia pubblici che privati, per oltre 1.000 miliardi di euro, per realizzare davvero - perché ci sono politiche e risorse - la transizione energetica. A queste scelte, avvenute all'insediamento della Commissione europea, sono poi seguiti, anche con l'esplodere della crisi sanitaria, la proposta di bilancio Next generation EU (il Recovery Instrument ) di 750 miliardi di euro, per aiutare - qui sì - i settori maggiormente colpiti, che devono essere rilanciati e sostenuti attraverso la transizione verde. In questi ultimi mesi di emergenza sanitaria e di reazione collettiva al coronavirus, ci siamo trovati di fronte - come credo mai prima, per nessuna emergenza vissuta dal pianeta - alla riflessione, non limitata solo ai contesti scientifici o all'impegno militante, su quanto sia sottile e fragile l'equilibrio con l'ambiente che ci circonda; su quanto non ci possa essere separazione tra noi che lo viviamo e lo spazio che ci ospita e sul fatto che non si possono considerare contrastanti e opposti l'umano, la vita umana e il naturale, l'ambiente. Abbiamo visto la nostra vita di tutti i giorni stravolta per un virus, che - come spiegano gli esperti - ha probabilmente trovato il modo di passare dagli animali agli uomini, anche grazie alla sovrapposizione di habitat e all'eccessivo sfruttamento, che ci porta spesso a guardare al pianeta solo con un'ottica predatoria. Abbiamo poi visto le nostre città e i nostri spazi di vita cambiare in pochissimo tempo, riscoprendo come il silenzio, l'aria più pulita, la crescita di vegetazione anche laddove credevamo non potesse più accadere, il ritorno di animali e uccelli nell'acqua, nell'aria e nel verde intorno a noi, riguardino direttamente la nostra qualità di vita. Tutto quello che facciamo e che ci accade, come risultato più o meno diretto delle nostre azioni e della nostra presenza nel mondo, influisce sull'ambiente in cui viviamo. Certo, l'esperienza del lockdown ci ha anche messi di fronte al fatto che il miglioramento delle condizioni ambientali richiede un cambio radicale di abitudini che va oltre quello che è lecito immaginare nel momento in cui l'obiettivo politico che occorre darsi è di far crescere opportunità e condizioni di benessere, riducendo così le diseguaglianze. Sono decisamente d'accordo su questo intreccio, per cui bisogna costantemente dire che più ci si cura dell'ambiente e più si affrontano e si superano le diseguaglianze da tutti i punti di vista. Non possiamo scegliere strade al ribasso e, di conseguenza, non possiamo prendere posizioni e direzioni di decrescita, ma dobbiamo lavorare molto intensamente per una crescita più equa, più attenta all'ambiente, più sostenibile e, se mi posso permettere - forse su questo ho un punto di diversità rispetto alla senatrice De Petris relativamente al documento Colao - anche più paritaria, perché in quel documento invece c'è scritto, ma questa mozione non l'abbiamo declinata ancora così. C'è però bisogno che ci siano dei processi nel Governo e nel Parlamento, in tutte le sfide economiche, e gruppi dirigenti che hanno la cultura della sfida politica alla cura, cioè capaci di saper leggere in modo innovativo tutti questi processi. Se non c'è questo, faremo fatica a governare una delle scelte fondamentali del nostro Paese e del suo futuro che è esattamente questo. Non voglio dilungarmi sui dati che possiamo avere, rispetto al fatto di non aver curato e ovviamente prevenuto tutto quanto è avvenuto in questo periodo. Numeri alla mano, oltre che una scelta politica c'è un interesse economico, un interesse a lavorare e a prevenire e, quindi, a interpretare davvero questa mozione come scelta politica generale. Vorrei proprio che, per uscire dalla crisi e accompagnare i mesi di convivenza con il virus che abbiamo purtroppo ancora di fronte, cogliessimo davvero nella stagione che stiamo vivendo la necessità di questo straordinario cambiamento che riguarda la cultura, la conoscenza, l'innovazione tecnologica, la sostenibilità di ogni assetto, con un approccio che sappia determinare anche una nuova etica civica, un nuovo modo di pensare e di agire come individui e come collettività. Questa scelta porta anche alla necessità di comportamenti individuali, e non solo collettivi, proprio partendo dalle scelte di Governo e Parlamento. Affrontare la sfida ambientale e climatica è quindi una priorità che in questo contesto dobbiamo saper dare e sostenere con grande forza, anche rispetto soltanto a pochi mesi fa, quando magari eravamo in ancora troppo pochi convinti di questa necessità. È importante allora, strategicamente, oggi più che mai, la scelta che ricordavo della Commissione di puntare sul green deal, a cui si aggiungono strumenti come il recovery fund, ma voglio dire anche il MES. Lo dico sommessamente, non voglio creare polemiche, ma voglio far capire che anche quel tipo di finanziamento, se dobbiamo attraversare molti cambiamenti, ha bisogno di essere pienamente utilizzato, esattamente con siffatta logica piena di trasversalità. A me pare che la scelta di fondo che dobbiamo fare sia esattamente questa. Non stiamo affrontando con la mozione in esame un passaggio a latere. Capita spesso, quando si discutono le mozioni in Aula, che siano un passaggio a latere, semplici raccomandazioni. In questo caso è una scelta che attraversa l'insieme delle scelte politiche, economiche e sociali che dobbiamo fare. Penso che questo diventi il punto di rappresentazione di una volontà politica che attraversa, nel dibattito e nel confronto, maggioranza e opposizione, dagli Stati generali in poi. Voglio che sia la politica a fare detta scelta e, se la fa, insieme all'amministrazione e ai soggetti che se ne devono occupare, ce la faremo. È quello che ci si aspetta da noi.
2020-06-09	PD	FerrazziAndrea	Secondo l'Agenzia europea dell'ambiente, se la temperatura dovesse crescere di 2 gradi centigradi, i danni sarebbero stimabili in 120 miliardi di euro all'anno. Nel caso di aumento di tre gradi centigradi, i danni salirebbero a 200 miliardi di euro all'anno. Questo perché avverrebbero, così come stanno già avvenendo, alluvioni, siccità e ondate di calore e si avrebbe l'innalzamento del livello dei mani, l'innalzamento della temperatura media del mare con l'aumento del cuneo salino, la diffusione delle epidemie, come già provato a livello scientifico internazionale, e la crescita esponenziale dei migranti climatici. Voglio ricordare a tal proposito che il rapporto su clima e migrazione della Banca mondiale stima in 14.300.000 cittadini del mondo, coloro che entro il 2050 dovranno abbandonare il proprio Paese per motivi legati al mutamento del clima. Si tratta di una mole di persone ben maggiore, rispetto a coloro che saranno costretti ad abbandonare il proprio Paese per altre ragioni, ad esempio per ragioni di guerra. L'IPCC, il Gruppo intergovernativo sui cambiamenti climatici delle Nazioni Unite, ha stabilito in base a dati oggettivi, a studi empirici e ad approfondimenti multidisciplinari, che siamo ormai vicini al cosiddetto punto di non ritorno. Attenzione: c'è chi sostiene che questo punto di non ritorno in realtà non esista o non sarebbe in essere, in quanto nella storia del nostro pianeta c'è stata una concentrazione di gas climalteranti anche peggiore di quella in essere nei giorni attuali. Questo è senz'altro vero, signor Presidente, ma chi dice questo omette un particolare decisivo: c'è stata una maggiore concentrazione di inquinamento, nel momento in cui non c'era la vita umana sulla Terra, ma oggi abbiamo la maggiore concentrazione di gas climalteranti da quando l'uomo si è affacciato sulla Terra e un innalzamento della temperatura media, come mai si era visto nella storia dell'umanità. Ho voluto sottolineare questi dati e i valori quantitativi, perché è ancora in corso, in maniera sbalorditiva, un dibattito tra scettici, benaltristi e neonegazionisti, che tendono quantomeno ad eludere una discussione sana e approfondita su questo tema. Questi invece sono i dati e i fenomeni complessivi di cui stiamo parlando non riguardano solamente i Paesi tropicali, del Sud-Est asiatico o quelli storicamente ad alta siccità, come i Paesi africani, ma riguardano, come è noto e testimoniato anche dalle cronache recenti, l'Europa e il nostro Paese. Dunque, signor Presidente e colleghi, siamo in piena emergenza ambientale e climatica. Con la nostra mozione riconosciamo questo e facciamo un passo successivo, dicendo che, a fronte di questo riconoscimento, è assolutamente necessario mettere in atto immediatamente tutte le politiche di mitigazione e di adattamento, per rovesciare questa situazione. Alcuni passaggi sono essenziali per uscire da questa situazione di emergenza, il primo dei quali è l'abbandono di ogni sciocca ideologia e la consapevolezza che un piano di rilancio e di sostenibilità si basa su tre pilastri di sostenibilità. C'è il pilastro della sostenibilità ambientale e c'è quello della sostenibilità sociale. Abbiamo già visto, anche in Paesi a noi vicini, che politiche interessanti e intelligenti, che guardavano al futuro del Paese, come in Francia, hanno causato, con riferimento alla compatibilità e alla sostenibilità ambientale, reazioni non gestibili dal punto di vista sociale. È dunque del tutto evidente che tutto questo va tenuto insieme e non a caso l'Unione europea stabilisce che, nel grande piano di trasformazione verde dell'economia, 100 miliardi di euro vanno destinati a quella che si chiama transizione giusta, per accompagnare i processi di trasformazione sociale, del lavoro e della produzione, nel momento in cui si intraprende un cammino di questo tipo, assolutamente necessario. Poi, naturalmente, è fondamentale un altro pilastro, come la seconda gamba di un tavolo che se non ha almeno tre gambe non sta in piedi, ed è quello economico. Badate bene che ormai il settore privato questo l'ha già capito: nella Conferenza sul clima di New York del settembre scorso i maggiori gruppi bancari hanno sottoscritto un impegno per il finanziamento dei progetti green delle imprese, i più grandi finanziatori a livello mondiale oggi di tutte le politiche di riconversione sono i fondi di investimento e sono contemporaneamente anche le grandi compagnie di assicurazioni, perché si trovano e si troveranno a pagare danni che sono più sostenibili dalle loro casse. Ora l'hanno capito i privati ed è tempo che lo capiamo tutti insieme. Il terzo passaggio è che l'emergenza climatica non ha confini. Non ha senso parlare di politiche sovraniste dal punto di vista delle politiche ambientali e dal punto di vista climatico e quindi vanno viste con estremo favore tutte le iniziative poste in essere della Commissione europea e del Parlamento europeo. Il green new deal del 14 gennaio scorso per il finanziamento della transizione verso la neutralità climatica è un passo gigantesco ed importante. Il Next generation plan presentato il 27 Maggio scorso, che si affianca al recovery instrument di 750 miliardi di euro, è un altro passo fondamentale e, tra l'altro, non a caso al suo interno, dei tre pilastri, ha esattamente il tema della transizione verde e della digitalizzazione. L'ultimo elemento è che questo tema riguarda tutti, non solamente l'una o l'altra forza politica o il movimento dei Fridays for future dei giovani. Soprattutto, riguarda i nostri figli, quindi se dobbiamo dividerci lo dobbiamo fare, casomai, sulle singole proposte, in una gara per trovare le soluzioni migliori. Dobbiamo stare assolutamente tutti uniti e questa è un'esortazione anche al Senato, perché ne va della vita sul nostro pianeta.
2020-06-09	PD	MessinaAssuntela	Ovviamente, vi è un orientamento chiaro, da parte della Commissione europea e della presidente von der Leyen, che si è impegnata a richiamare la centralità dell'ambiente e della questione climatica, per fare proprio dell'Europa il primo Continente a emissioni zero entro il 2050. Un impegno che ha trovato il primo rilevante riscontro con la presentazione del green deal il 14 gennaio scorso, un piano imponente e importante, volto a finanziare la transizione nei prossimi anni verso la neutralità climatica e poi a mettere in campo azioni mirate per promuovere l'uso efficiente delle risorse e stimolare il passaggio ad una economia circolare, che tuteli la biodiversità e riduca l'inquinamento, investendo in tecnologie rispettose dell'ambiente e sostenendo l'industria nell'innovazione. L'Unione europea, quindi, si è mostrata attenta a convogliare gli investimenti pubblici e i fondi privati, per un totale di almeno 1.000 miliardi; a introdurre il meccanismo per una transizione giusta, per mobilitare almeno 100 miliardi nel periodo 2021-2027 e attenuare così l'impatto socio-economico della transizione all'economia verde. È stato presentato anche l'altro strumento importante, il Next generation. Ovviamente, sono tutte misure importanti, che trovano anche spazio e che mettono a fuoco l'importante transizione all'economia green e all'economia digitale, sia nel sostegno agli Stati per investimenti e riforme, ma anche nel sostegno agli investimenti privati, che interesserà le imprese, ovviamente in difficoltà a causa del lockdown, per aiutarle anche nella loro produzione. A fianco dell'azione europea, è stato ed è importante e decisivo l'apporto del Governo nazionale. Con l'approvazione di questa mozione, ribadiamo un punto politico essenziale: la consapevolezza di una necessaria inversione di tendenza, coniugata alla volontà di mettere in campo le strategie certe per una ripresa resiliente, sostenibile, generativa, che individui nell'ecologia integrale il quadro di senso da cui far partire le nostre scelte. L'ecologia integrale è anche un elemento culturale fondamentale. Si fonda sulla visione comune ed esige un effettivo e verificabile passaggio da una società competitiva a una società effettivamente ed efficacemente comunitaria, che superi la mera competizione, assumendo fino in fondo il modello della cooperazione, in una idea di lotta alle diseguaglianze, che sono incompatibili con la ripresa. Il green new deal, al centro dell'azione del nostro Governo, è la vera e unica strada per costruire società ed economie più resilienti, capaci di conciliare creazione di valore economico, lavoro, salute, sostenibilità ambientale e ridurre anche l'esposizione del nostro sistema produttivo a nuovi rischi e fragilità. A questo punto mi sembra opportuno sottolineare un altro aspetto: la finanza sostenibile con investimenti sostenibili sarà un attore chiave per il rilancio della crescita economica, ed obbliga tutti noi a un ripensamento e a una coraggiosa riforma anche della fiscalità, pensando a una fiscalità compensativa, declinata non solo sulla capacità reddituale, ma anche su quella di inquinare meno. Lo stesso mondo delle imprese sta governando il passaggio dei propri bilanci, immaginando il bilancio sostenibile come evoluzione del bilancio sociale. Un approccio realmente ecologico è sempre un approccio sociale proprio perché supera le differenze, ed è indispensabile motore in un momento come quello che stiamo attraversando, in cui la cultura del bene comune è in difficoltà, necessita di un dialogo ampio per raggiungere obiettivi sintetici e condivisi. L'obbligo, allora, è quello di promuovere un rapido e profondo riequilibrio di valori, necessario a risolvere la sfida che è davanti a noi. Ovviamente le grandi sfide impongono grandi scelte, ma il nostro Paese, l'Italia, anche attraverso questa mozione, può rivestire un ruolo di leader nel grande processo di cambiamento che il pianeta e i cittadini ci chiedono di attuare. Abbiamo l'occasione di dar vita a un'età nuova, a una nuova relazione etica tra uomo e natura. Futuro, tempo, equilibrio sociale, sviluppo sostenibile, solidarietà: sono moltiplicatori in grado di coniugare tutti gli aspetti del benessere; ognuno di noi deve trasformarsi in una comunità energetica. Ognuno di noi deve essere democrazia energetica, realizzando l'approdo a una welfare society che, anche grazie alla trasparenza, elimini le asimmetrie e rivaluti la cifra del dovere, e tra i doveri quello di aiutare e sostenere gli altri, nel rispetto della prossimità e della sostenibilità.
2020-06-10	FI	CausinAndrea	Siamo solo all'inizio, signor Ministro, e siete ancora in tempo per cambiare rotta. Se Dio vuole, affronteremo presto la ricostruzione, che significa decidere in modo sensato - per esempio - le nuove modalità per riprendere la dimensione della vita sociale in sicurezza, oppure decidere se e come investire ingenti risorse, che sono le risorse del MES, le risorse del recovery fund, le risorse legate agli strumenti finanziari internazionali, che ricordo a lei, al Parlamento e a chi ci ascolta essere nell'arco dei prossimi ventiquattro mesi di un importo pari al 25 per cento del mostruoso debito pubblico italiano. Su questa marea di soldi non potete decidere da soli, non potete decidere in questo modo. È una responsabilità collettiva assumere una decisione, perché implica il futuro delle nostre generazioni. Vogliamo sapere se quel denaro sarà investito per modernizzare il Paese o - come è successo troppe volte in Italia con Governi di diverso colore - sarà destinato a essere disperso in rivoli e in debito pubblico. Il Parlamento e gli italiani, signor Ministro, hanno bisogno di risposte e hanno il diritto di sapere. Vogliono sapere - ad esempio - perché il sistema bancario, a cui abbiamo dato 100 miliardi di euro in cinque anni, è così lento e retrivo nel sostegno delle imprese. Lei viene dalla tradizione comunista e, se le banche non fanno quello che dicono, invece di chiedere un atto d'amore nazionalizzarle - lei mi troverà d'accordo su questo - visti i soldi che abbiamo dato loro. Gli italiani vogliono sapere - ad esempio - chi sono i datori di lavoro disonesti, datori di quei lavoratori che hanno chiesto il sussidio in nero o di quelli irregolari che stanno chiedendo la sanatoria in questi giorni. Non basta sanare: bisogna capire qual è l'origine del male, oppure perché ci sono livelli sanitari così scandalosamente diversi tra le Regioni. Infine, come pensate di spendere i soldi dei cittadini italiani ed europei, perché non sono solo i nostri? Quando gli olandesi ci richiamano al rigore, fanno una cosa molto semplice: è come quando una banca dà dei soldi a un'impresa, li dà non a caso ma a fronte di un piano di ristrutturazione e, se l'Europa ci dà dei soldi, dobbiamo dimostrare di saperli spendere bene e affrontare un percorso di riforme. Non è che perché ci vengono regalati li dobbiamo prendere e buttare nello scarico. Dobbiamo metterli a frutto, perché farlo è una responsabilità per il futuro delle prossime generazioni. Signor Ministro, in questo quadro gli Stati generali, che tanto decantate in questi giorni, oppure la modalità di comunicazione, che pure è prevista per legge e ha usato oggi, sono modalità di comunicazione del tutto elusive rispetto alla necessità di aprire un confronto forte in Parlamento. Voglio dirle una cosa, signor Ministro: mi dispiace, perché ho anche stima di lei, ma lei oggi ha fatto l'Epifania, la manifestazione dell'ipocrisia, perché ci ha fatto un sermone sulla collaborazione per poi dire che non accoglie nessuna delle nostre proposte. È questo che non riesco a comprendere: non so se sia un problema di mia comprensione dell'italiano, oppure se sia stato un problema suo di aver utilizzato le parole in maniera retorica. Da quello che lei ha detto, si ha l'impressione che, pur essendoci dei punti qualificanti nella nostra proposta di risoluzione, non ne sarà accolto nemmeno uno. A questo punto per dare una risposta, saremo costretti a votare a favore della proposta di risoluzione della senatrice Binetti, che comprende una serie di proposte qualificate e qualificanti, e voteremo contro la vostra stringata risoluzione.
2020-06-10	FI	QuagliarielloGaetano	All'inizio di questa settimana abbiamo appreso le conclusioni della cosiddetta task force Colao, forse la madre di tutte le task force che come cavallette hanno invaso a un certo punto la nostra vita istituzionale. Le abbiamo udite in televisione e le abbiamo lette sui giornali. Ma queste conclusioni quando verranno portate a conoscenza del Parlamento? Saranno discusse in questa sede oppure quel consesso che era stato investito di grandissimi poteri, e che dal punto di vista mediatico doveva divenire quasi salvifico, oggi può essere degradato a qualcosa di inutile? Signor Ministro, lei lo sa, in un altro momento ho avuto la responsabilità di una task force. Sono venuto qui in Parlamento, ho chiesto il permesso e soprattutto ho preteso che le conclusioni fossero portate davanti al Parlamento e dal Parlamento discusse. Oggi leggo di una professoressa, Mazzucato, che non ha firmato quelle conclusioni, dicendo di essere impegnata in un'altra mission - parola bellissima - con una fantastica squadra di giovani. Ma il Parlamento può sapere, di grazia, qual è questa mission e di quale squadra stiamo parlando? Signor Ministro, mi scusi, ma stiamo partendo con la fase 3: non le sembra che sarebbe stata un'occasione da non perdere per creare una triangolazione tra categorie economiche, Governo e Parlamento, aprendo qui una serie di audizioni, da concludere con una sessione dedicata ai problemi economici che caratterizzano la nostra Repubblica in un momento drammatico, anziché convocare, all'interno di una villa romana, stati generali che ancora non abbiamo capito cosa sono e dei quali non si conosce ancora il programma, non si sa chi vi farà parte né chi vi parlerà e cosa verrà determinato? Si tratta di un altro modo per mettere da parte il Parlamento, che è un qualcosa al quale, signor Ministro, per cultura e tradizione lei tiene assai più di me. La centralità del Parlamento è per lei assai più importante. Una volta, quando avevo un altro ruolo rispetto a lei, le consigliai un libro, «La rifondazione dell'Europa borghese» di Charles Maier, in cui si spiega che ci sono momenti di ripartenza nei quali le istituzioni rappresentative devono essere messe da parte e compresse per necessità. Ciò aveva garantito la stabilizzazione dopo la Prima guerra mondiale, quella degli anni Venti, e la stessa dinamica era stata riproposta dopo la Seconda guerra mondiale. Se ci fosse tale consapevolezza, sarebbe già qualcosa di confortante. L'impressione, signor Ministro, è che tutto questo sia invece il frutto di approssimazione e - me lo lasci dire, non a lei - anche di non conoscenza o, se preferisce, di ignoranza. Visto che è stato delegato dal Presidente del Consiglio e che ha buoni studi, per favore glielo riferisca.
2020-06-10	FI	RizzottiMaria	Come pensa di irrobustire la medicina del territorio, dal momento che, se si aspetta la seconda ondata, è molto utile che si venga curati domiciliarmente, visto che ormai sappiamo anche come farlo? Non parliamo di tutto il resto, cioè dei nuovi modelli di presa in carico, delle assunzioni, dei medici specializzandi e dei ricercatori: vedremo come funziona. Certo, sono stati investiti tre miliardi di euro, ma ne servirebbero più di venti. Ora, sappiamo che la parola «privato» a lei non piace molto; ma la parola «Europa» sì. Penso allora che, prima che sia troppo tardi, potrebbe convincere i suoi alleati di Governo a utilizzare i fondi del MES senza condizioni (vediamo pure il documento definitivo), altrimenti i soldi per realizzare le sue belle parole non ci sono. Non glielo chiedo io o il mio partito: glielo chiedono un'infinità di cittadini e di pazienti che attendono risposte reali ed efficaci per ripartire in sicurezza.
2020-06-10	FI	SiclariMarco	Lo abbiamo fatto dando supporto istituzionale al Governo. Lo abbiamo fatto in Parlamento, lo abbiamo fatto ogni giorno con il presidente Bernini e in Aula, dando un contributo fattivo con le nostre proposte, dando suggerimenti e consigli al Governo. Lo continuiamo a fare oggi, l'abbiamo fatto in Commissione e non abbiamo mai perso un attimo per dare quello che può essere il nostro supporto, non solo politico e istituzionale, ma anche concreto al Paese. Lo abbiamo fatto anche in Europa, attraverso il vice presidente del Parlamento europeo Antonio Tajani e lo abbiamo fatto con il presidente del nostro partito, Silvio Berlusconi. Crediamo che bisogna fare squadra per uscire da questa gravissima emergenza che ha interessato il nostro Paese e la salute dei nostri cittadini, molti dei quali hanno addirittura perso la vita.
2020-06-10	LN	FregolentSonia	: associazione sicuramente meritoria, ma non deve essere sostitutiva del personale dei dipartimenti di prevenzione, anche perché ora non avete più la scusa delle assunzioni. Vi ricordo che tutte le assunzioni che state facendo non saranno coperte dai fondi europei, qualunque sia la formula, perché l'Europa finanzierà progetti, spese in conto capitale e non spesa corrente. Volete dare informazioni corrette ai cittadini, per favore? Giustamente i dati vanno inseriti in una piattaforma adeguata e voi, invece di utilizzare una di quelle già esistenti, ne create un'altra, utilizzando, quando vi fa comodo, l'ampliamento del contratto attualmente in essere presso il Ministero. Ci dite che non si possono usare i dati di altre banche, e fin qui è chiaro e siamo d'accordo. Ma perché evitate di integrare quelle esistenti e continuate a crearne di nuove? Spesa, spesa e ancora spesa, senza pudore.
2020-06-10	M5S	LicheriEttoreAntonio	La Francia ha un tasso di disoccupazione che è salito a doppia cifra. In Europa in questo momento ci sono 25 milioni di disoccupati.
2020-06-10	PD	CollinaStefano	Ringrazio il signor Ministro per le comunicazioni, che rispondono anche a una diversa modalità di rapporto con il Parlamento. Proprio oggi ho avuto modo di osservare, nella discussione sul decreto che ha avviato l'indagine di sieroprevalenza, quanto la pandemia abbia stressato il sistema istituzionale e parlamentare, per la velocità di propagazione e l'aggressività del virus. Ciò ha richiesto tempestività nelle scelte, le quali dovevano raggiungere i cittadini per generare consapevolezza e comportamenti responsabili attraverso la definizione di riferimenti chiari sotto il profilo sanitario. Quindi, è giusto, ora che i dati epidemiologici allentano in parte la pressione, che si decida, da parte del Governo, di anticipare l'emissione di un nuovo decreto del Presidente del Consiglio dei ministri, attraverso un confronto parlamentare che la vede qui presente in Senato, signor Ministro, a rappresentare il Governo nella sua collegialità, per assumere indirizzi che diano continuità a quel percorso di progressiva riapertura delle attività nella nuova fase di convivenza con il virus; un virus ancora circolante, ancora presente, ancora non sconfitto. Voglio però sottolineare, con un ragionamento complessivo, ciò che c'è da fare, ma che già stiamo facendo nell'azione di Governo. Nell'ultima settimana, infatti, il Senato ha affrontato da diverse angolazioni l'emergenza e la cosiddetta fase 2, approvando risoluzioni e ordini del giorno che compongono un quadro che, alla mia vista, risulta coerente. Recitando un passaggio della risoluzione di maggioranza: «la convivenza con il virus deve essere caratterizzata da strategie di tipo sanitario capaci di prevenire e contenere la diffusione dei contagi nelle nuove condizioni di normalità di vita a cui il Paese sta tornando, accompagnate, però, da un sistema di informazione adeguato ad accrescere la consapevolezza e la responsabilità dei cittadini, ma anche accompagnato da misure economiche di sostegno a tutti i settori, che devono necessariamente adattarsi alla convivenza con il virus». Le strategie di tipo sanitario hanno preso forma in modo importante con le misure contenute nel cosiddetto decreto rilancio, con 1.256 milioni di euro per la medicina di territorio, l'assistenza domiciliare, l'infermiere di quartiere, gli assistenti sociali e altri investimenti strutturali; con 1.467 milioni di euro per le strutture ospedaliere e 567 milioni di euro per il personale sanitario. Su queste azioni abbiamo innestato ulteriori linee di indirizzo attraverso la risoluzione approvata in Commissione igiene e sanità, che propone elementi di sviluppo del Sistema sanitario capaci di renderlo ancora più idoneo a rispondere a un eventuale ritorno del virus non ancora sconfitto. Ma meglio abbiamo fatto ieri, in Assemblea, con l'approvazione unitaria di indirizzi relativi ai test molecolari e sierologici che il Ministero della salute si impegna a tenere costantemente aggiornati. Dall'altra parte, abbiamo i dati economici. Quelli rappresentati nei contributi raccolti nelle audizioni svolte alla Camera dei deputati in occasione dell'esame, tuttora in corso, del cosiddetto decreto rilancio descrivono una situazione gravissima per molti settori. Cito, in forma riassuntiva, l'ultimo documento pubblicato dall'Istat, che prevede una marcata contrazione del PIL nel 2020 di circa l'8,3 per cento e solo una parziale ripresa nel 2021 del più 4,6 per cento. Nell'anno corrente la caduta del PIL sarà determinata prevalentemente dalla caduta della domanda interna ed è condizionata anche dalla riduzione dei consumi delle famiglie e dal crollo degli investimenti. Anche la domanda estera sarà in calo e l'evoluzione dell'occupazione, misurata in termini di unità di lavoro, è prevista evolversi in linea con il PIL, con una brusca riduzione nel 2020 del meno 9,3 per cento. Prendo però ad esempio il turismo per calare nella realtà questi dati. In Italia il turismo vale il 13 per cento del PIL e contribuisce, direttamente e indirettamente, per 223 miliardi di euro. Si tratta di un contributo di lavoro ad alta intensità di occupazione di ogni livello formativo, con più di 4 milioni di lavoratori. Per il turismo si prevede nel 2020 una contrazione del fatturato di oltre il 70 per cento. Le stime ottimistiche parlano di una ripresa per l'inizio del 2021. I dati sull'occupazione relativi al settore turistico evidenziano un impatto molto forte, ma le misure messe in campo finora riescono ad arginarlo solo in parte sia per quel che riguarda la cassa integrazione, che andrà riproposta, sia per le misure previste per i lavoratori stagionali. Il cosiddetto decreto rilancio, che si trova in esame presso la Camera dei deputati, è uno strumento decisivo per superare l'emergenza. Tuttavia, come tutte le emergenze, anche questa va affrontata con progettualità, affinché le scelte che vengono fatte rappresentino un investimento per il futuro e facciano virare il nostro Paese verso la modernizzazione e la capacità di fare le cose fatte bene, ma rispettando le regole e in tempi ragionevoli. Mi riferisco al Green New Deal come nuovo paradigma della modernità, declinato attraverso una transizione capace di trasformare l'Italia anche dal punto di vista della semplificazione amministrativa. Credo che quanto è arrivato a definizione in questi giorni come materiale di riflessione per il cambiamento, da parte di professionisti ed esperti come il dottor Colao, rappresenti un contributo per il rilancio del Paese, al quale noi siamo chiamati a dare un'anima politica e un filo conduttore che definiscano gli approdi ai quali vogliamo portare il Paese. Sta però anche a dimostrare che è arrivato il momento delle scelte. E non ci sono scuse. Non è l'Europa che ce lo chiede questa volta; siamo noi che lo dobbiamo all'Italia e a noi stessi. L'Europa, per quanti sovranisti nostrani e stranieri si agitino, questa volta ha preso la strada per cementarsi negli ideali storici e sta creando le condizioni anche affinché l'Italia sia protagonista nel nuovo patto europeo. Signor Ministro, in conclusione, forse si tratterà solo di un decreto del Presidente del Consiglio dei ministri che descrive un altro passo che deve essere coraggioso verso la nuova normalità. Ma, se non lo sapremo descrivere, per quanto parziale, relativo e parte di un disegno più grande e impegnativo al quale siamo destinati, perderemo anche questa occasione per destare nei nostri cittadini il senso della comunità che si rialza e riparte, che guarda agli Stati uniti d'Europa solidali e capaci di un nuovo sviluppo.
2020-06-11	FdI	FazzolariGiovanbattista	Fratelli d'Italia fin da subito fece notare che l'accordo di Malta, come interpretato dal Governo italiano, era destinato a fallire in partenza, perché in ogni sede formale e informale gli Stati membri avevano detto e ripetuto che un eventuale accordo di redistribuzione avrebbe riguardato solo i veri rifugiati e non anche i migranti economici, concetto ribadito, tra gli altri, anche dal presidente francese Macron. I numeri ufficiali dicono che solo una piccola parte di chi sbarca in Italia ha diritto alla protezione internazionale secondo la Convenzione di Ginevra o a quella sussidiaria dell'Unione europea (circa il 15 per cento, secondo le statistiche del Viminale). Era difficile quindi pretendere di far passare in Europa un accordo che di fatto trasformava l'Italia nella porta d'accesso per qualsiasi immigrato irregolare, che poi sarebbe stato comodamente redistribuito tra gli altri Stati membri.
2020-06-11	FdI	FazzolariGiovanbattista	L'accordo di Malta, infatti, in nove mesi non è mai stato neppure inserito all'ordine del giorno del Consiglio europeo. Nel frattempo, però, gli sbarchi illegali in Italia sono continuati: dalla firma dell'accordo di Malta, su 11.800 irregolari sbarcati, ne sono stati redistribuiti in Europa appena 464 (cioè solamente il 3,9 per cento o, se preferite, il 96 per cento di quanti sono sbarcati in Italia è rimasto nel nostro Paese).
2020-06-11	LN	TosatoPaolo	In un anno il ministro Salvini ha ridotto al minimo storico l'ingresso illegale di immigrati clandestini; ha combattuto con fermezza e coraggio la tratta di esseri umani nel Mediterraneo; ha stroncato il business milionario dell'accoglienza nel nostro Paese, facendo risparmiare agli italiani centinaia di milioni di euro; ha preso una posizione chiara e netta nei confronti dell'Europa. Ha dimostrato che con coraggio e determinazione si possono ottenere risultati insperati. Ebbene, Ministro, noi le chiediamo, a fronte di questi numeri, cosa intende fare per frenare questo sbarco continuo di immigrati, perché a noi non interessa la politica della redistribuzione se non viene prima affrontata con serietà ed efficacia la politica del blocco degli arrivi, così com'è stato fatto efficacemente nell'ultimo anno di governo da parte della Lega e del ministro Matteo Salvini.
2020-06-16	FI	BerniniAnnaMaria	Ma è questo il modo di governare? E noi, come opposizione, possiamo stare a guardare senza dire nulla? Possiamo mandare il nostro Presidente del Consiglio in Europa senza chiedergli ragione di tutto questo? Vogliamo, pretendiamo ed esigiamo un voto del Parlamento, perché è l'unico modo per dare a questo Governo la forza in Europa di portare a casa i veri risultati per uscire dalla crisi Covid.
2020-06-16	FI	BerniniAnnaMaria	Non dovete avere paura di voi stessi. Non dovete avere paura della vostra maggioranza, perché non si può andare in Europa sovrastati da una cappa di paura. Non si riesce a ottenere nulla in Europa se si ha paura.
2020-06-16	FI	BerniniAnnaMaria	Tutto questo avremmo voluto dire al Presidente del Consiglio e certamente glielo diremo in dieci striminzitissimi minuti. Cercheremo di parlare velocemente, per fare in modo di dire il maggior numero di cose possibili, di attirare la sua attenzione, se qualcuno starà parlando con lui, e comunque, nonostante e malgrado lui; di dargli la forza per andare in Europa e portare a casa qualcosa, perché il vento dell'Europa non può non essere intercettato, soprattutto in questo momento. Non si può chiedere nulla di più, però, di quello che si ha il diritto di avere, che nasce da una vera, profonda legittimazione dell'unico organo da cui il Governo può trarre forza.
2020-06-16	FI	RomaniPaolo	Signor Presidente, io sono sorpreso, anche se cerco di capire, alle volte, quali sono i motivi che sovrintendono a determinate decisioni. È successo spesso nel passato, ed è successo con molti Governi, che, alla vigilia di un incontro internazionale molto importante, il Governo chiedesse al Parlamento un certo tasso di cautela. È una trattativa difficile, quella in corso. È forse impossibile, improbabile, poter consegnare anche al Parlamento tutti gli elementi di tale trattativa: questo per non pregiudicare il suo esito, che noi speriamo sempre, qualsivoglia sia il Governo, sia favorevole. Noi, però, già sappiamo che l'incontro del Consiglio europeo, dei Capi di Stato e di Governo, del 18 giugno, non sarà definitivo, non sarà conclusivo e vi sarà, probabilmente, bisogno di un altro e forse anche di un altro ancora. La diversità, però, rispetto al passato, del prossimo Consiglio europeo è che in Europa - checché se ne dica -c'è stato un cambio di paradigma. Si è passati dai prestiti, che venivano concessi in base a condizionalità di sistema, a un meccanismo che consente di verificare, da parte dell'Europa, la capacità e la qualità della spesa e dei danari, sia in prestito sia come contributi a fondo perduto, che vengono concessi. Il problema del Governo italiano oggi non è solo portare a casa una buona trattativa in sede europea, ma anche spiegare al Paese - visto che è un dato assodato e definitivo - come intende spendere i danari, tenuto conto che l'unico strumento che è sempre esistito per il Governo è stato quel famoso PNR, del quale forse pochi conoscono o riconoscono l'esistenza. È quel documento che si allega alla legge di bilancio ogni anno, che è stato spesso definito un libro dei sogni e che viene scritto con la mano sinistra dei funzionari dei vari Ministeri. Questa volta, però, l'Europa ci chiederà conto di quello che verrà scritto non nel PNR, ma in questo programma. E questo programma deve essere in linea con le condizionalità, già richieste e già definite dalla Commissione europea, per un'Europa più verde e più digitale. Al di là del fatto che si voglia o non voglia utilizzare il MES, i soldi che saranno concessi dalla next generation EU (i famosi 170 miliardi, di cui 90 di prestiti e 80 di contributi a fondo perduto) saranno dati solo a patto che il Governo sia nelle condizioni di spiegare con esattezza che destinazione e che finalità essi avranno. Se questo è il problema, è un problema che riguarda ancora di più il Parlamento. Non siamo di fronte a una semplice trattativa in sede europea, complicata com'è sempre stata: si tratta di definire, per il nostro Paese, quali sono gli investimenti che dovranno essere fatti, perché di investimenti e di riforme parliamo; investimenti che dovranno essere effettuati con i soldi che l'Europa ci potrebbe concedere. Sembrava che il Governo ci avesse pensato: ha chiesto a Colao di fare un piano. Colao è arrivato e, addirittura, sembrava il prossimo Presidente del Consiglio. Quando ha presentato il piano, è stato derubricato a suggerimento. Il piano Colao, che non è stato più preso seriamente, è stato sostituito dagli Stati generali, una passerella al chiuso. Nemmeno i giornalisti avevano accesso; è stata una riunione fra pochi: molti grillini e - se non ho capito male - molto pochi del Partito Democratico hanno assistito a una passerella di rappresentanti delle istituzioni, personaggi ed esponenti del mondo economico in base al quale il Governo dovrebbe preparare quel famoso piano che dovrebbe consentire all'Europa di dire che questa volta i danari all'Italia vengono dati più volentieri rispetto al passato perché sanno quali finalizzazioni potranno avere. Allora, il problema si pone perché il Parlamento non può non avere idea di quale sia la destinazione di tali soldi. Se è vero che il sistema Italia nel suo complesso annualmente fattura - uso un termine improprio - 1.800 miliardi, ovvero 150 miliardi al mese; che con un lockdown di due mesi e mezzo abbiamo perso dal 9 al 15 per cento di PIL (ossia circa 350 miliardi) e che lo scostamento di bilancio votato da questo Parlamento vale 75 miliardi, mancano all'appello circa 300 miliardi, che dovrebbero venire dall'Europa. Potrebbero arrivare 36 miliardi con il MES; potrebbero arrivare 170 miliardi dalla next generation EU e 20 miliardi da Sure. Forse potrebbero arrivarne anche dal progetto misterioso chiamato Banca europea per gli investimenti (BEI), che non è mai stato compreso dal mondo economico italiano, anche se dovrebbe aiutare le piccole e medie imprese. Ribadisco che tutti questi danari arrivano solo se il Governo è in grado e nelle condizioni di dare spiegazioni con esattezza e con degli esami che verranno fatti mensilmente. Non ci sarà la Troika o il Fondo monetario internazionale, ma ci saranno funzionari europei che chiederanno conto delle promesse che abbiamo fatto, del libro di sogni che abbiamo scritto e delle cose che nel frattempo avremo veramente attuato rispetto alle destinazioni di soldi che ci sono stati concessi. È, pertanto, un tema tipicamente parlamentare e su cui il Parlamento si dovrebbe ritrovare a dibattere e discutere non negli Stati generali a Villa Pamphili, non con una lettura distratta del piano Colao, ma con un approfondimento vero di quali siano effettivamente gli investimenti strategici che attende questo Paese per uscire dalla gravissima crisi economica generata dalla pandemia. Presidente, l'unico risultato è che ci saranno un'informativa e dieci minuti riservati ai Capigruppo. Questo è il livello di dibattito che ci attende domani ed è vergognoso che l'Italia abbia un Governo che non abbia ancora spiegato agli italiani quali sono le possibilità di avere accesso in Europa a determinati fondi, ma che all'Europa dovrà spiegare quali destinazioni e quali finalizzazioni avranno i denari che, nel caso, ci verranno concessi.
2020-06-16	FdI	FazzolariGiovanbattista	Nel restante tempo a mia disposizione cercherò di rispondere a una questione puntuale. Credo che chiunque abbia un minimo di conoscenza storica e politica si sia sentito imbarazzato quando Conte ha detto in conferenza, davanti ai giornalisti, che Fratelli d'Italia e Lega dovrebbero convincere gli Stati del gruppo di Visegrád a essere più morbidi nelle trattative. Questa è veramente un'affermazione grottesca. Quando ci si relaziona tra Stati non lo si fa sulla base delle amicizie. Conte crede che l'amicizia, gli stuzzichini o le battute scambiate con la Merkel possono avere un'influenza sulle dinamiche europee, ma non è così. Le dinamiche tra Stati non sono dinamiche di amicizia. E poi tutto diventa anche imbarazzante, perché corre l'obbligo di ricordare al premier Conte che, dei quattro Stati di Visegrád, uno, la Polonia, fa parte del gruppo ECR (European conservatives and reformists) insieme a Fratelli d'Italia, due fanno parte del Partito Popolare insieme alla sua amica Merkel, e che la forza di Governo della Repubblica Ceca è nel gruppo Rinnovare l'Europa di Macron e del suo alleato di Governo Matteo Renzi. Allora, diventa veramente imbarazzante per noi doverci relazionare su tematiche importanti con gente che veramente non sa di che cosa sta parlando. Rinnoviamo, allora, proprio perché noi vogliamo parlare in modo serio di dette questioni, la richiesta che il Governo venga domani qui al Senato a fare le sue comunicazioni, a darci la possibilità di presentare le nostre risoluzioni e di votarle, perché il Governo non può continuare a scappare da quest'Aula.
2020-06-16	FdI	LaRussaIgnazio	Ha mai pensato a questo? In tutti gli altri Paesi non vanno a Villa Pamphili prima di andare in Europa; si confrontano, hanno un mandato.
2020-06-16	FdI	LaRussaIgnazio	Signor Presidente, cercherò di rimanere assolutamente in tema: questo è un voto sul calendario ed è del calendario che mi voglio occupare. L'onorevole senatore Fazzolari, con convinzione e dovizia di particolari, ha esposto le ragioni sulle quali noi fondiamo la nostra richiesta di trasformare quella che vuole essere l'informativa del Presidente del Consiglio in una comunicazione che consenta il voto del Senato. Siamo assolutamente convinti - aspetto che esca il Ministro - che non ci sia molto da discutere, signor Presidente, e mi appello a lei. Il fondamento della trasformazione all'ultima ora della comunicazione in informativa, infatti, trova un riferimento non normativo, ma soggettivo, nella dichiarazione del Presidente del Consiglio che la riunione del Consiglio europeo sarebbe informale. Ha informato i colleghi degli altri Stati che è informale? Non lo abbiamo letto da nessuna parte: confonde forse "informale" col fatto che la riunione si svolgerà online ? La legge impone che, prima della riunione del Consiglio europeo, vi sia il voto del Parlamento al termine di una comunicazione. Come ho già detto, mi appello dunque a lei, signor Presidente, affinché, al di là del voto sul calendario, verifichi se davvero quella riunione è informale o se, invece, è a tutti gli effetti una riunione che presuppone che il Parlamento si esprima con un voto: non possiamo violare la legge a colpi di maggioranza, anche se la maggioranza e il Governo di prassi innovative ne stanno già introducendo molte. La cosa che ormai è diventata stucchevole, onorevole senatore Presidente, è che da parte della maggioranza - lo abbiamo sentito prima dal collega del MoVimento 5 Stelle - si ha la presunzione addirittura di bacchettarci tutte le volte che non siamo d'accordo. Ormai c'è un assioma: siccome c'è stato il coronavirus, guai se l'opposizione non è d'accordo con le sciocchezze che tante volte dice il Governo e con le nefandezze che ci ha propinato nelle passate settimane. Il collega ha detto testualmente che quello che stiamo facendo qui come opposizione indebolisce il ruolo del Presidente del Consiglio in Europa. Onorevole collega, perché non prova a ragionare al contrario? Perché non prova a guardare le cose con occhio sereno? Lei sa che, se un Presidente del Consiglio ha il voto del Parlamento, è molto più forte che se va con il voto di Villa Pamphili?
2020-06-16	FdI	UrsoAdolfo	Signor Presidente, interverrò solo su un aspetto del decreto-legge, che poi è sostanzialmente quello su cui si è soffermata anche la senatrice Isabella Rauti, ma da un altro punto di vista. Mi soffermerò, quindi, sull'articolo che riguarda in modo specifico l' app Immuni e quindi il contrasto al Covid-19. Potrebbe apparire un aspetto incongruo rispetto al decreto-legge, che reca misure urgenti per la funzionalità dei sistemi di intercettazione. Potrebbe apparire come un'aggiunta e forse era concepita come tale. Infatti, nel testo del decreto-legge è indicata quale misura ulteriore, alla fine. Non è un'aggiunta - forse non lo si è compreso sino a fondo - ma è il cuore del problema, perché la app Immuni riguarda ciò che per noi è fondamentale, ossia la sfera dei diritti della persona. Non la riguarda soltanto nello strumento che utilizziamo, ma per lo scenario che apre. Si apre infatti lo scenario delle intercettazioni collettive, delle intercettazioni globali, dello Stato che controlla le persone in maniera più o meno efficace e degli Stati che controllano gli Stati. Tale problema riguarda la sfera dei diritti della persona e della privacy rispetto all'organizzazione statuale, ma riguarda anche la sfera dei valori, degli interessi e della sicurezza nazionale rispetto al controllo che altri Paesi e che altre organizzazioni possono realizzare nel nostro territorio nei confronti dei nostri cittadini e, in generale, della nostra istituzione statuale. Lo scenario che si apre è di estrema importanza ed intervengo qui, non a caso, anche alla luce del documento che il Comitato parlamentare per la sicurezza della Repubblica ha inviato al Parlamento in merito alla app Immuni. Lo dico ai colleghi parlamentari: io ed altri cinque senatori in quest'Aula siamo stati delegati a rappresentarvi nel Comitato parlamentare per la sicurezza della Repubblica che, come voi sapete, agisce in un ambito legislativo molto particolare, tra l'altro con l'obbligo della segretezza sugli atti e sulle audizioni che esso realizza. Ebbene, non sfugge ad alcuno che il secondo documento che il Comitato parlamentare per la sicurezza della Repubblica ha realizzato in questa legislatura sia quello relativo alla app Immuni. Il primo documento, la prima relazione nell'arco degli anni precedenti di questa legislatura riguarda una tematica simile, quella del 5G e quindi dell'infrastruttura delle telecomunicazioni. Credo che sia doveroso evidenziare in quest'Aula e, attraverso di essa, anche ai nostri cittadini che se il Comitato parlamentare per la sicurezza della Repubblica ha approvato due documenti predisposti per il Parlamento (il primo sul 5G e il secondo sulla app Immuni) in due anni di attività legislativa, vuol dire che annette molta importanza a queste tematiche per la sicurezza nazionale. Perché sono importanti queste tematiche? Quella del 5G ormai è chiara a tutti, verosimilmente, anche alla nostra opinione pubblica. La app Immuni può apparire una piccola cosa, ma apre uno scenario enorme. Lo apre non soltanto per quanto riguarda l'efficacia dello strumento - e non voglio fare alcuna polemica - che tra l'altro credo entri in vigore sul territorio nazionale proprio oggi. L'efficacia dello strumento dipende da quanti cittadini la utilizzeranno; purtroppo, allo stato, un numero estremamente ridotto. L'efficacia dello strumento non riguarda solo il numero dei tamponi che vengono realizzati: è necessario che sia ampio il numero di cittadini che scaricano la app, che siano tanti i tamponi e i rilievi fatti e che il sistema sia interoperativo con quello delle altre app europee. Se esso non è interoperativo, se apriamo giustamente le frontiere (e ci auguriamo che giungano in massa nuovamente ed immediatamente milioni di turisti europei nella prossima stagione balneare praticamente iniziata), se non si sviluppano e non vengono realizzati i tamponi di massa e se gli italiani non la scaricano in misura congrua (30, 40, 50 per cento), la app è inefficace, anzi è controproducente. C'è sempre un equilibrio tra garantire la privacy e fronteggiare il fenomeno del Covid-19. Se questo equilibrio è raggiunto, l'efficacia della misura è realizzata; ma se questo equilibrio non viene raggiunto, l'efficacia della misura è molto limitata, a fronte di una rilevante cessione di dati personali. Peraltro, questa cessione di dati personali apre un problema che riguarda non soltanto la privacy e la persona, ma la sicurezza nazionale. L'altro giorno la Cancelliera tedesca, che si è fatta paladina dei valori della persona e della civiltà europea, ci ha detto che probabilmente nella nostra civiltà europea, a fronte delle nuove minacce, dovremo ridurre i diritti della libertà della persona. Non ha parlato a caso. Si tratta, quindi, di una frontiera e di un equilibrio molto delicato. Vale la pena realizzare un' app di questo tipo se poi essa, a fronte di una cessione di dati personali molto rilevante, non ha una reale efficacia perché in pochi la scaricano, perché i tamponi sono troppo limitati e perché non c'è un sistema di interoperabilità con le altre app europee? Probabilmente non vale la pena. Tuttavia lo scenario che si è aperto è straordinariamente importante e lo porto all'attenzione del nostro Parlamento. Non riguarda soltanto, come noi abbiamo evidenziato nella relazione al Parlamento sul 5G, per esempio l'utilizzo della tecnologia cinese; cioè non riguarda soltanto il controllo che alcuni sistemi autoritari sviluppano al loro interno, perché la Cina può realizzare l' app che vuole e controllare sotto ogni misura i propri cittadini, anzi verisimilmente in questo modo ha trovato l'arma di massa per il controllo sociale interno del Paese (quell'arma di massa che va sempre provata e questa è l'occasione per farlo e per affinarla) e finalmente sa come controllare un miliardo e mezzo di persone e non soltanto loro. In questo caso però la questione riguarda anche l'altra frontiera, quella occidentale. Desidero infatti evidenziare a tutti che noi ci stiamo adeguando alle scelte fatte da due multinazionali occidentali americane che, realizzando un cartello (Apple e Google), hanno detto agli Stati cosa dovevano fare. L'Europa si stava orientando verso un sistema verticalizzato, così la Germania, così la Francia, così anche l'Italia. Google e Apple, che hanno il monopolio, hanno fatto cartello e hanno detto agli Stati il sistema che dovevano attuare; due multinazionali private, di cui non si conoscono le proprietà, hanno detto agli Stati che invece non doveva più essere attuato un sistema verticalizzato, ma uno decentralizzato, apparentemente sicuramente più a garanzia dei cittadini, ma anche meno efficace. La Germania si è adeguata, noi ci siamo adeguati, ma la Francia non lo ha fatto perché è avanti rispetto a noi e sta tentando di realizzare un proprio sistema. Signor Presidente, desidero completare questo concetto affinché resti in quest'aula e ai cittadini italiani. La Francia non si è adeguata e ha detto che avrebbe fatto un sistema nazionale, semmai verticalizzato. Vediamo se vi riesce. Tuttavia intendo dire che l'Italia si è dovuta adeguare perché, come gli altri Paesi europei, non dispone ancora di una tecnologia sovranazionale tale da affrancarci dalle multinazionali private che gestiscono questa materia. Inoltre, ancor di più, come altri Paesi europei, l'Italia non ha un suo sistema di cloud nazionale, di memoria collettiva, di nuvola collettiva che garantisca la sovranità dei dati nazionali delle persone come oggi è assolutamente necessario di fronte alle nuove frontiere e nei conflitti globali che passano attraverso le reti immateriali e il controllo dei dati, perché chi conosce e controlla i dati controlla le Nazioni. Noi abbiamo quindi il dovere, una volta aperto questo scenario, di aprire una discussione nel nostro Paese e di realizzare una normativa che consenta all'Italia di realizzare un sistema di cloud nazionale e di avere anche un sistema tecnologico che ci affranchi dal dominio straniero, magari insieme alle altre Nazioni europee, perché il sistema di cloud nazionale va integrato con un sistema di cloud europei. Questa è la frontiera del futuro, questa è la frontiera della sovranità, questa è la frontiera della sicurezza nazionale.
2020-06-16	M5S	MantovaniMariaLaura	Ed è a codice sorgente aperto, come dovrebbe essere qualsiasi programma informatico della pubblica amministrazione. È stata infine sostenuta un'ultima provocazione: secondo alcuni, uno Stato serio avrebbe messo per sei mesi la privacy in secondo piano. Presidente, colleghe e colleghi, chiariamo bene questo aspetto: la privacy è uno dei concetti cardine in Occidente e specialmente in Europa e dimostrare che si può essere rispettosi della privacy anche in un momento come questo è sicuramente un plus che ci fa capire che siamo veramente in un Paese democratico. Per concludere, non si deve certo considerare questa app una soluzione salvifica, piuttosto un accessorio di civiltà che, insieme alla mascherina, ci permetterà una convivenza civile più rispettosa gli uni verso gli altri. Invito tutte le colleghe senatrici e i colleghi senatori a installare e testare l' app Immuni.
2020-06-17	FI	BerniniAnnaMaria	Abbiamo bisogno che lei chieda a questo Parlamento un mandato alto, chiaro, forte, di popolo e di Paese, per andare veramente carico, pieno di energia democratica, a negoziare per l'Italia in Europa.
2020-06-17	FI	BerniniAnnaMaria	Bisogna avere il coraggio di far esprimere il Parlamento, signor Presidente del Consiglio e la prego - sta molto bene anche senza mascherina - non creda che noi non si abbia uso di Europa e che possiamo veramente farle passare la bufala che esiste un Consiglio dell'Unione europea informale.
2020-06-17	FI	BerniniAnnaMaria	Noi siamo responsabili, non complici. Noi collaboriamo, non obbediamo. Lo abbiamo già detto: signor Presidente, come può pensare di presentarsi in Europa senza avere già un piano nazionale delle riforme? Il recovery fund, il recovery plan, signor Presidente, non sono solo parole, sono percorsi, sono contenuti. Basta parole. Riempia di contenuti queste parole.
2020-06-17	FI	BerniniAnnaMaria	Oggi stiamo parlando di Europa: non è un'entità astratta, signor Presidente, ma uno strumento. È come un computer: non è buono o cattivo in sé stesso, dipende dall'uso che se ne fa; bisogna saperlo usare. Io vorrei che lei fosse come la Merkel, vorrei veramente che lei fosse, come la Merkel, in grado di negoziare. Noi abbiamo la forza del Partito Popolare Europeo alle nostre spalle. Abbiamo la forza di un partito che ha saputo dotare l'Europa di uno strumentario di cui però ci dobbiamo servire. Non possiamo per bisticci di maggioranza privarci di un'opportunità che non è né la sua, né la mia, ma quella del Paese che sta soffrendo.
2020-06-17	FdI	RautiIsabella	Signor Presidente, signor Presidente del Consiglio, Governo, colleghi, Fratelli d'Italia, come forza patriottica e responsabile, durante la guerra scatenata dal Covid non ha mai disertato. Abbiamo partecipato alle riunioni della cabina di regia e agli incontri a Palazzo Chigi; in Aula abbiamo votato gli sforamenti di deficit e abbiamo elaborato centinaia di emendamenti per ogni provvedimento, sempre nell'interesse degli italiani. Oggi, signor Presidente, i banchi del Gruppo Fratelli d'Italia sono vuoti, qui al Senato come alla Camera. Fratelli d'Italia ha scelto di stare fuori dall'Aula in segno di protesta, una protesta che io voglio spiegare con chiarezza. Noi protestiamo contro la sua prepotente imposizione di modificare il calendario dei lavori d'Aula. Lei, in vista della videoconferenza del Consiglio europeo del 19 giugno, non ha voluto tenere la prevista e doverosa comunicazione, ma - diciamo così - se la cava con una semplice informativa. Qual è la differenza tecnica sostanziale tra comunicazione e informativa? È una differenza semplice, ma grave, perché l'informativa impedisce la presentazione di risoluzioni e quindi consente di sfuggire al voto del Parlamento e di liberarsi da quella sorta di fastidio verso il confronto parlamentare. Ma non solo questo. L'informativa è anche un modo per non evidenziare e per non far esplodere le contraddizioni che agitano la sua maggioranza, su temi divisivi appunto, ma anche decisivi come il MES, che per Fratelli d'Italia è una mostruosa trappola europea. Oggi questa ennesima mortificazione delle prerogative del Parlamento non solo indebolisce purtroppo le istituzioni, ma indebolisce anche lei. Direi, abusando di un'espressione, che il re è nudo. Lei al Consiglio europeo partecipa senza un mandato su cosa l'Italia voglia o debba fare in Europa. Ed è tanto, perché si discute del quadro finanziario pluriennale, delle misure monetarie, degli strumenti di finanziamento, come ricordava lei stesso nel suo discorso. C'è un articolo - che io ricordo, ma che lei conosce meglio di me - l'articolo 5 della legge n. 234 del 2012 che prevede che per "ogni iniziativa volta alla conclusione di accordi tra gli Stati membri dell'Unione europea che producano conseguenze rilevanti sulla finanza pubblica (…) il Governo assicura che la posizione rappresentata dall'Italia nella fase di negoziazione degli accordi tenga conto degli atti di indirizzo adottati dalle Camere". Il titolo di tale articolo è: «Consultazione delle Camere su accordi in materia finanziaria o monetaria» (lei senz'altro lo conosce). Non ci stupisce questa assenza di rispetto per articoli e regole da parte di un Governo nato senza legittimazione popolare, che procede a colpi di decretazione d'urgenza, che brandisce i decreti del Presidente del Consiglio dei ministri come sciabole; questi ultimi sono atti amministrativi abusivi (ne abbiamo discusso la settimana scorsa), ai quali successivamente dà copertura legislativa. Aggiungo anche questo ricorso compulsivo ai voti di fiducia: ormai il Parlamento vota solo in questo modo e quindi non può emendare nessun provvedimento. Signor Presidente, c'è poi anche il dotarsi di un esercito di task force e di quelle che lei ha definito - mi ha colpito la definizione - singole menti brillanti - ce ne sono anche qui; glielo assicuro - che la stanno aspettando adesso a Villa Doria Pamphili. Questo esercito di task force è quasi come se fosse una sorta di Governo del Governo e non lo chiamerò struttura di partito o, almeno, non ancora struttura di partito. A questo vulnus democratico contribuisce anche la sistematica compressione delle minoranze parlamentari, che si chiamano e si rispettano come opposizioni, i cui tentativi propositivi e l'impegno nell'elaborare proposte ed emendamenti sono stati respinti o bocciati in modo sistematico. Ci risparmi almeno, quindi, il falso invito in televisione e in tutte le sedi non preposte alla collaborazione, lasciando intendere che le opposizioni sono disfattiste e ottuse, mentre lei e i suoi Ministri sapete bene che abbiamo lavorato sodo, con soluzioni condivisibili o meno, per individuare e proporre ricette nell'esclusivo interesse della Nazione. Lei, Presidente, mi scusi, ma si sottrae alla dialettica parlamentare e lo fa mentre organizza ben dieci giorni di Stati generali, dove l'Italia - non lo dico io; l'ho letto su «la Repubblica» - si nasconde all'Italia e si chiude nel recinto del potere con la coreografia autocelebrativa di un uomo solo al comando. Gli Stati generali sono stati aperti con la presenza virtuale di rappresentanti della Comunità europea, della BCE e del Fondo monetario internazionale. Si tratta, insomma, della vecchia famiglia della troika. Forse da loro si farà dare delle indicazioni e sicuramente non se le fa dare da questo Parlamento, dalla minoranza e mi permetto di dire che, forse, non se le fa dare neanche dalla sua stessa maggioranza perché non può sul MES, sul recovery fund, sulle misure economiche post pandemia e su tutto ciò che condizionerà il destino della Nazione. Lei prescinde dal Parlamento, dall'Italia e dalla realtà sociale per inseguire un set da reality. Le do atto che gli Stati Generali hanno una tradizione storica: sono stati inaugurati nel Risorgimento, proseguiti nell'Italia postunitaria e successivamente in molti appuntamenti della storia di questo Paese. In questo momento di emergenza, però, avrebbe piuttosto dovuto ascoltare la società invece che ospiti illustri. Agli Stati Generali avrebbe dovuto invitare chi aspetta la cassa integrazione da marzo, il bonus dei 600 euro; avrebbe dovuto invitare tutti quegli imprenditori che non riescono ad accedere al credito, chi ha chiuso bottega per decreto e non è riuscito ad aprire. Avrebbe dovuto invitare gli operatori del settore turistico, ma anche i parrucchieri, gli estetisti, gli artigiani, i professionisti e i commercianti. In una parola, avrebbe dovuto invitare il popolo italiano e ascoltarlo. È anche per questo che noi non siamo venuti a fare il numero a questo red carpet dell'Aurelia antica, alla "villa dei famosi", dei VIP e di quelle menti brillanti, che - mi permetto di dire - hanno scelto di vivere fuori dall'Italia e poi vengono a dire agli italiani, alle famiglie e alle imprese come dovrebbero vivere e sopravvivere, mentre per noi prospettano mazzate e stangate, azioni da «Grande fratello» fiscale e, magari, una patrimoniale o qualche operazione di vampiraggio dei risparmi degli italiani. Vengono a spiegarci forse il futuro che verrà, mentre circa 50 milioni di italiani si interrogano su questo futuro del Paese, ma per molti di loro, Presidente, il domani è lontano. Vorrebbero sapere come sopravvivere oggi. Se lei, Presidente, vuole davvero confrontarsi con le posizioni - come dice e invoca ovunque tranne che qui - deve farlo nelle sedi istituzionali e alle Camere perché gli Stati generali della Repubblica italiana sono il Parlamento. Li ha convocati in modo permanente la democrazia del voto popolare, quel meccanismo di espressione del consenso che voi sfuggite, evitate, ma che vi insegue e che, prima o poi, vi raggiungerà e saprà giudicarvi. Si ricorderà le vostre dichiarazioni roboanti, le promesse economiche e le aspettative deluse, gli annunci di potenza di fuoco e i decreti di immediata liquidità nelle tasche degli italiani. Uno storytelling governativo virtuale, che non corrisponde alla realtà, che non corrisponde al cuore, alla carne degli italiani e che rappresenta, in modo plastico e pesante, quella frattura esistente tra Governo e società, tra una politica astratta ed il popolo.
2020-06-17	M5S	GiannuzziSilvana	Con questa affermazione, lei mostra di avere chiaro che investire sui valori immateriali è parte di quella quadratura del cerchio fra benessere economico e protezione ambientale. Intanto, il presidente Charles Michel, in quella stessa sede, è arrivato a dire che nel nuovo orizzonte si profila una società fondata sulla dignità e sulla benevolenza. Benevolenza: volersi bene. Mamma mia, verrebbe da dire! Nel chiudere, presidente Conte, è a queste parole, che vogliamo credere non casuali, ma totalmente intenzionali, come sempre dovrebbero essere le parole degli uomini di Stato, che le chiediamo di inchiodare ancora l'Europa, con tutta la forza della sua intelligenza e della sua buona volontà, per quello che resta ancora da fare per realizzare un nuovo modo di stare insieme, e non solo per l'Europa.
2020-06-17	M5S	GiannuzziSilvana	L'Europa unita è un sogno nobile, un progetto alto, ma a tutt'oggi in diverse parti è ancora scritto molto male, talvolta letteralmente. Ad esempio all'articolo 3 del Trattato sull'Unione europea è detto testualmente che l'Unione europea è basata su un'economia di mercato fortemente competitiva; al periodo immediatamente successivo viene detto che promuove la solidarietà tra gli Stati membri.
2020-06-17	M5S	GiannuzziSilvana	Passo all'intervento che volevo dedicare alla questione delle interlocuzioni con l'Europa. Signor presidente Conte, per capire davvero quanto accaduto finora dobbiamo partire dal dirci alcune verità, alle quali forse ora siamo pronti.
2020-06-17	M5S	GiannuzziSilvana	Per la verità, già il discorso di insediamento della von der Leyen era sembrato, a suo tempo, l' incipit di un cambio di passo, ma inchiodare gli uomini di Stato alle loro parole, avere la volontà di farlo è il dono speciale non scontato della politica che lei, in realtà, possiede e che ha esercitato. Al rendersi chiaro della straordinarietà degli eventi lei ha espresso da subito - lo ricordiamo - un solo auspicio, che ha continuato poi a scandire per tutto il tempo delle difficili interlocuzioni con l'Unione: che l'Europa fosse all'altezza della gravità del momento con una risposta di portata adeguata per la storia che ci stava travolgendo tutti, nessuno escluso. La storia del dialogo, che poi è seguita, possiamo disegnarla, ma solo per brevità, a partire dal 12 marzo, dall'infelice dichiarazione della Lagarde, che sembrò chiudere a nome dell'Europa tutta su ogni possibilità di condividere un destino che condiviso lo era già nei fatti. Possiamo poi farla passare per il 26 di marzo per il suo compito rimando al mittente degli strumenti di sostegno fin lì messi sul piatto. Lei ebbe a dire che, se si trattava di vecchi sistemi, se li potevano tenere, che l'Italia non ne aveva bisogno e che avremmo fatto da soli. Ogni parola di orgoglio nazionale qui, come direbbe lei, sarebbe inadeguata. Il 18 aprile poi, probabilmente solo il peso dell'enorme responsabilità che sentiva la portò a dire chiaro ciò che le diplomazie di mezzo mondo per pudore da tempo tacevano: la Germania è contraria al recovery fund? Il suo bilancio commerciale viola le regole ed è un freno per l'Europa. All'Olanda fece sapere che con il suo dumping fiscale sottrae entrate ad altri Paesi. Arriviamo al 27 maggio, quando la Commissione europea, come è ormai noto, ha approvato sia il recovery fund che la proposta di garantirlo con il quadro finanziario pluriennale (QFP). Si tratta di 750 miliardi di euro da mettere a disposizione degli Stati membri in ragione del diverso impatto della pandemia. Infatti, all'Italia spetterebbe la quota più alta, all'incirca 135 miliardi, di cui quasi 82 a fondo perduto. Presidente, il 27 maggio lei non ha solo portato a casa un risultato negoziale; lei ha contribuito a raddrizzare uno spirito fondativo, contraddittorio e distorto. L'Europa oggi concepisce l'accettazione di un destino comune e la condivisione dei suoi oneri. Presidente, l'asse terrestre si è spostato ed è inutile nascondersi. Al netto della polvere mediatica di questi mesi, ad entrare nei libri di storia saranno la sua persona, il Governo sostenuto da questa maggioranza e la data del 27 maggio. Tuttavia, è importante, al momento, in questa ennesima vigilia del Consiglio europeo, aggiungere le seguenti cose: mai più un passo indietro, presidente Conte, e sempre più avanti. Mai più un passo indietro, perché arretrare dall'idea affermatasi oggi sarebbe tempo perso sul percorso di una compiuta e degna costruzione dell'Europa dei popoli. Sempre più avanti, presidente Conte, perché non prevalga la tentazione di accontentarsi di essere usciti vivi dallo spavento di questi mesi, tentazione che ci condannerebbe presto a rivivere quello spavento, perché la pandemia ci ha mostrato, con cruda chiarezza, che siamo evidentemente al capolinea della capacità della vita stessa di sopportare le nostre contraddizioni e che è ora di affrontare e risolvere i nodi fondamentali della modernità. Nodi che, mi piace ricordare, costituiscono il cuore delle ragioni storiche del Movimento, come coniugare, per esempio, il benessere economico, a tutt'oggi concepito quasi esclusivamente nel perimetro del tradizionale processo di produzione e consumo, con il bisogno, evidentemente non più rimandabile, di salvaguardare la salubrità e la tenuta del nostro ecosistema. Ancora, come rendere compatibile il progresso tecnologico, che però vuol dire anche, tra l'altro, automazione e quindi potenziale perdita di forza lavoro, con il bisogno di inclusione sociale. Lei, però, mostra consapevolezza di ciò quando, all'apertura degli Stati generali, dichiara: non ci accontenteremo di ripristinare una normalità. Ancor più paradossalmente, ci convince un suo passaggio, a mio avviso solo apparentemente minimale, quando dichiara di aver scelto Villa Doria Pamphilj perché abbiamo voluto mostrare al mondo la bellezza dell'Italia, perché vogliamo investire sulla bellezza.
2020-06-17	PD	MarcucciAndrea	A questo proposito c'è un ulteriore motivo di ottimismo rispetto a questa situazione. Oggi tutte le forze politiche, anche quelle che in passato si sono dichiarate molto avverse all'Unione europea, parlano dell'Europa come di una strada obbligata per individuare le corrette soluzioni per la drammatica crisi che stiamo attraversando. Ci voleva forse la pandemia, è triste dire questo.
2020-06-17	PD	MarcucciAndrea	Come dicevo, abbiamo ottenuto molto. Dalle autorità europee tutte, così contestate - quelle che qualcuno voleva abolire e non considerava come partner per il futuro - abbiamo avuto segnali chiarissimi. Pensiamo a quanto sta facendo la BCE e al supporto che ci sta dando. Dove saremmo oggi, se la BCE non avesse preso certe decisioni per aiutare i nostri tassi, per acquistare i nostri titoli? Dove saremmo oggi? Quanto pagheremmo di più ogni anno in interessi per emettere i nostri titoli? Dove sarebbe il nostro debito pubblico? Quali sarebbero le prospettive rispetto ai nostri lavoratori, alle difficoltà, ai cassaintegrati? Penso al progetto SURE e a tanti altri progetti sui quali stiamo costruendo il futuro. Signor Presidente del Consiglio, voglio fare però un appello a lei, sul fronte interno e su quello internazionale. Sul fronte interno, le chiediamo di fare un grandissimo sforzo per allinearsi nei linguaggi e nei modi con i nostri Comuni, con le nostre Regioni, con le nostre imprese, con i nostri sindacati, presentando proposte semplici, complete, chiare, che si possano immediatamente mettere in campo in tempi rapidissimi e che parlino lo stesso linguaggio dell'Europa. Le chiediamo poi di fare in Europa la stessa cosa: creare meccanismi di semplificazione, per cui la nostra progettualità, quella che noi tutti stiamo mettendo in campo insieme a lei, possa essere immediatamente effettiva nell'interesse del nostro Paese. Signor Presidente, autorevoli rappresentati del Governo, il Partito Democratico farà la sua parte, all'interno del Governo, nelle aule parlamentari e nel Paese. Un ultimo appello per tutte le forze politiche è a un maggiore senso di responsabilità, di attaccamento al nostro Paese. Infine, un ultimo appello è a lei, signor Presidente del Consiglio: tenete alto l'interesse dell'Italia, lo sta facendo bene. Oggi c'è la scommessa più grande per il nostro futuro e per le future generazioni.
2020-06-17	PD	MarcucciAndrea	Noi ci siamo formati, siamo cresciuti nel sogno e nell'ideale dell'Europa. Oggi questa Europa ci è vicina e ce lo sta dimostrando con atti concreti, senza fare regali. È una battaglia quotidiana, un confronto difficile che spetta a lei, signor Presidente, e ai suoi Ministri guidare. Rivolgo quindi un ringraziamento al ministro Gualtieri, al ministro Amendola, al ministro Di Maio, che le sono vicini in questo passaggio così delicato. Noi le vogliamo certificare la forza, la determinazione, l'unità della maggioranza rispetto a questo passaggio e anche la perplessità rispetto ad alcuni atteggiamenti delle forze di opposizione. Ieri abbiamo assistito ad una complicata Conferenza dei Capigruppo, abbiamo votato sul calendario perché si pretendeva di fare delle votazioni e di avere delle comunicazioni quando non solo non erano dovute, ma neanche erano previste, vista la natura dell'incontro. Ma perché questo? Per l'esigenza e la volontà di alcuni, magari, di farci apparire più deboli, di farci scontrare sul MES. Le questioni sul MES in gran parte sono state definite. Noi del Partito Democratico non abbiamo difficoltà a parlare a lei, a parlare ai colleghi di maggioranza, a parlare all'Italia intera. Noi riteniamo che sul MES il Governo abbia fatto un buon lavoro e abbia ottenuto molto. Siamo soddisfatti che il MES oggi non costi niente, perché ha tassi negativi, abbia delle finalità importanti, soprattutto per il nostro Paese, rispetto al sistema sanitario, ma più in generale rispetto alla sanità nazionale, alla capacità del nostro Paese di intervenire sul livello sanitario, sulla qualità dei nostri servizi. È a disposizione, valuterà il Parlamento, lo valuteremo insieme e noi spingiamo ulteriormente il Governo a fare meglio, perché alcuni colleghi, anche nella maggioranza, hanno legittimamente il dubbio che comunque nella natura di quel tipo di finanziamento ci possano essere nascosti meccanismi condizionali che comportano qualche rischio per il Paese. Bisogna fugarli, quei dubbi, al Governo l'onere di farlo. Noi sicuramente vogliamo che tutti gli strumenti messi a disposizione dall'Europa siano utilizzati esclusivamente nell'interesse della nostra comunità nazionale, del nostro Paese e nel caso specifico nell'interesse degli investimenti sulla sanità.
2020-06-17	PD	MirabelliFranco	Signor Presidente, Ministro, Sottosegretario, colleghi, noi voteremo, ovviamente, la fiducia al Governo su questo provvedimento. Quello che stiamo per votare è un provvedimento positivo ed importante, che aiuterà a far ripartire la macchina della giustizia dopo la lunga pausa imposta dalla pandemia, darà più forza alla lotta contro le mafie e consentirà, con una norma primaria, di sostenere uno strumento importante per combattere il Covid-19 come l' app Immuni. Voglio dire subito, come già riconosciuto anche da diversi interventi delle opposizioni, che la legge di conversione che stiamo per votare è frutto del contributo di tutti. Sono state votate decine di emendamenti che hanno migliorato e arricchito il testo del decreto. Molti di questi sono stati presentati dalle opposizioni e dalle minoranze e ciò va a merito dello spirito costruttivo che ha guidato il lavoro in Commissione, ma anche della disponibilità del Governo a valorizzare i contributi del Parlamento. Voglio sottolineare questo lavoro comune, perché lo considero importante, ma anche per evidenziare come siano sbagliati i toni di contrapposizione propagandistica che abbiamo ascoltato nella discussione di ieri e anche oggi. Sul merito del decreto, voglio innanzitutto sottolineare brevemente le scelte fatte per far ripartire nel migliore dei modi le attività della giustizia. La stessa proroga del termine per l'entrata in vigore della legge sulle intercettazioni è figlia della richiesta venuta da molte procure di lasciare loro il tempo necessario per attrezzarsi alla corretta gestione degli archivi. Dopo i mesi di stop che hanno impedito di portare avanti questo lavoro, era giusta e lecita una richiesta di questo tipo. Ho sentito alcuni colleghi dire, nella discussione di ieri, che avevano previsto la necessità di un rinvio già durante l'approvazione del decreto-legge sulle intercettazioni: in realtà, o erano così bravi da saper prevedere la pandemia o, senza la pandemia, non ce ne sarebbe stato bisogno. Voglio dirlo subito: per il Partito Democratico ulteriori rinvii, paventati per il futuro, non sarebbero accettabili. In secondo luogo, penso sia importante la scelta di anticipare al 1° luglio l'apertura dei tribunali e delle udienze, come ci avevano sollecitato a fare tanti operatori della giustizia. Allo stesso modo è importante aver fatto questo passaggio salvaguardando programmi e scadenze fissate. Aggiungo che il tema dei processi civili e penali da remoto e l'utilizzo della trasmissione telematica degli atti e delle comunicazioni trovano in questo decreto limiti chiari di utilizzo, soprattutto nel processo penale. Penso tuttavia che sia evidente, anche dopo l'esperienza di questi mesi, che il tema sia di grande interesse. È evidente che l'utilizzo della rete può diventare una straordinaria opportunità per velocizzare le procedure e ridurre i costi. Il lavoro sulle riforme del processo penale e civile dovrà tener conto della discussione e dell'esperienza di questi mesi: l'esperienza di questi mesi dovrà essere un riferimento per quella discussione. Questo provvedimento, e lo dico senza voglia di propaganda, serve anche a dare più forza e più strumenti allo Stato per la lotta alle mafie; lotta che non si è mai interrotta - lo dico perché francamente ieri in molti interventi si è esagerato - checché ne dicano tanti professionisti della propaganda. Basta vedere quante inchieste, solo in queste settimane, hanno portato a centinaia di arresti, da Trapani a Palermo, dalla Calabria alla Campania fino al Veneto, per dire senza dubbio che lo Stato c'è ed è in grado di assestare colpi durissimi alle mafie. Raccontare, come si fa troppo spesso, per pura propaganda una cosa diversa non aiuta. Raccontare di cedimenti e passi indietro della lotta alla mafia non aiuta, fa danni, alimenta quella sfiducia e quelle divisioni che aiutano la criminalità organizzata. Certamente la messa agli arresti domiciliari - insisto, arresti domiciliari, nessuna liberazione, nessuna umiliazione dell'attività di magistrati e Forze dell'ordine, come ho sentito raccontare ieri - di troppi condannati per reati di mafia è stata grave e ha fatto emergere la necessità di ulteriori norme per garantire che i mafiosi non possano tornare nei loro territori, ricostruendo i rapporti con le proprie organizzazioni. Questo è il senso di una parte importante di questi decreti. All'inizio della pandemia, giustamente, come hanno fatto tutti i Paesi d'Europa, ci siamo posti il problema di preservare la salute dei detenuti e di chi opera in carcere, sapendo che il sovraffollamento e l'istituzione chiusa rendono difficile il distanziamento sociale e le altre misure applicate all'esterno. Preservare la salute anche dei detenuti, di tutti i detenuti, è un dovere, una responsabilità cui non potevamo e non possiamo sottrarci. Infatti il punto non è questo, non è l'articolo 123 del cura Italia, che prevedeva gli arresti domiciliari col braccialetto per chi doveva scontare ancora fino a diciotto mesi di reclusione - tra l'altro quel provvedimento escludeva esplicitamente i reclusi in regime di 41- bis o per reati di mafia - e non è neanche la famosa circolare del Dipartimento dell'amministrazione penitenziaria, che segnalava la necessità di salvaguardare i soggetti a rischio di fronte all'emergenza Covid. Neanche questo è all'origine del problema. Il punto è stato che il rapporto quotidiano tra il Dipartimento dell'amministrazione penitenziaria e la procura antimafia, che aggiornava la situazione dei detenuti per reati associativi, si è interrotto e la procura non ha potuto far valere il proprio diritto di segnalare i rischi di reiterazione dei rapporti con le organizzazioni criminali e impedire gli arresti domiciliari. In secondo luogo, fermo restando - e spero che su questo siamo tutti d'accordo - che il diritto alla salute deve essere garantito anche ai peggiori criminali, non si sono reperite - e spettava al DAP farlo - strutture alternative agli arresti domiciliari in grado di garantire, insieme, la sicurezza e la salute del detenuto. Oggi, con questi due provvedimenti (quello che obbliga la magistratura di sorveglianza a chiedere e ottenere il parere delle procure antimafia in merito ai collegamenti tutt'ora esistenti con le organizzazioni criminali e alla pericolosità del detenuto e quello che chiede alla magistratura di sorveglianza di rivalutare ogni trenta giorni i provvedimenti assunti, a fronte di ipotesi alternative di reclusione compatibili con lo stato di salute del detenuto), interveniamo per impedire il ripetersi di vicende come questa. Prima di concludere, signor Presidente, mi consenta di evidenziare altri due interventi fatti sul testo del decreto-legge attraverso emendamenti approvati insieme alla senatrice Piarulli in qualità di relatori. Il primo è il provvedimento che, dopo molti anni, stabilisce regole certe rispetto alla possibilità di ingresso e di intervento di un garante nell'ambito del regime carcerario ai sensi del 41 -bis, su cui c'era incertezza. L'unica cosa certa, che abbiamo ribadito, era che il garante nazionale poteva incontrare i detenuti, in nome di una serie di trattati internazionali, anche senza videoregistrazione; non era normato ciò che potevano fare i garanti regionali e i garanti locali, ma oggi lo è. Abbiamo messo in sicurezza anche questo punto, perché i garanti locali che incontravano e parlavano con detenuti in regime di 41- bis era una cosa che non si poteva sentire. Con riferimento all'altro intervento, rilevo che in questa discussione si cerca molto di sostenere la necessità di tenere in carcere le persone; ebbene, poiché la condizione carceraria è una cosa importante, rispetto alla quale dobbiamo stare attenti, e dal momento che il lockdown ha bloccato i colloqui e ci ha dimostrato che per i detenuti si può usare tranquillamente e in sicurezza lo strumento del telefono e dell'incontro da remoto con i familiari, questo provvedimento stabilisce che i detenuti con figli minori o con figli disabili possano telefonare una volta al giorno ai propri congiunti (si parla di genitori o conviventi o coniugi). Credo sia un atto di civiltà e di umanità, una misura di cui il Parlamento - visto che su questo emendamento la Commissione ha votato a favore quasi all'unanimità - deve essere fiero. Signor Presidente, concludo riconoscendo al Governo e ai Ministri di averci ascoltati. Nel dibattito sulla fiducia chiedemmo al ministro Bonafede di riconoscere la coalizione che lo sostiene, di non fare le cose da solo, di condividere le scelte con la maggioranza. Su questi decreti-legge è stato così e ne siamo soddisfatti. Ci attendono provvedimenti e riforme importanti, a partire da quella del Consiglio superiore della magistratura, nonché le riforme del processo penale e di quello civile. Questo passaggio dimostra che, se la maggioranza lavora in questo modo, su un terreno così difficile e spesso divisivo, possiamo fare molto e bene per questo Paese.
2020-06-18	FI	CanginiAndrea	Signor Presidente, signor Sottosegretario, colleghi senatori, vorrei dire alla senatrice Pinotti che non ci sfugge il contesto in cui stiamo vivendo: stiamo vivendo in uno stato di eccezione e assistiamo rassegnati ormai da mesi all'abuso della decretazione d'urgenza, all'abuso della questione di fiducia, all'uso improprio dei decreti della Presidenza del Consiglio, alla marginalizzazione del Parlamento della Repubblica e all'alterazione degli equilibri tra poteri dello Stato. Abbiamo visto che ieri il Presidente del Consiglio ha ritenuto opportuno derubricare la propria presenza qui in Aula rispetto a delle «comunicazioni» che avrebbero presupposto un voto, per non mettersi alla prova e per non mettere questa Assemblea alla prova della propria maggioranza su un tema evidentemente delicato ed esiziale come quello dell'uso delle risorse che verranno dall'Europa per fronteggiare l'emergenza economica che stiamo già vivendo e che probabilmente vivremo con intensità ancora superiore in un prossimo futuro. Non ci sfugge quindi il contesto, glielo assicuro senatrice Pinotti, proprio per questo però, perché stiamo torcendo le regole costituzionali, perché stiamo vivendo in uno stato d'eccezione, buonsenso e amor di Costituzione vorrebbero che si dosassero gli strappi e le forzature e li si limitasse all'emergenza. Sono un cultore di Carl Schmitt e non mi scandalizza il fatto che il potere si concentri nelle mani di chi legittimamente lo detiene in un momento eccezionale; lamento il fatto che la nostra Costituzione non preveda uno stato d'eccezione, ma è nelle cose, fa parte della realtà che possano venire momenti del genere e che in questi momenti la Costituzione venga di fatto congelata in alcune sue parti essenziali. Ma non esageriamo colleghi: stiamo creando una serie di precedenti gravi e preoccupanti che oggi hanno una giustificazione e domani potrebbero non averla. Forzare le regole del gioco, forzare le prerogative costituzionali laddove non c'è un'emergenza sanitaria che giustifichi tali forzature è pericoloso e non c'è alcuna emergenza sanitaria che giustifichi l'abbinamento tra un voto politico e un voto su un testo costituzionale. È vero che la Costituzione non lo impedisce, non lo vieta esplicitamente, ma è altrettanto vero che la consuetudine costituzionale va in questa direzione: mai prima di oggi è stato ipotizzato e formalizzato l'abbinamento tra due voti diversi. Nel 2006 il centrodestra propose all'attenzione del corpo elettorale una riforma costituzionale che portava il nome del presidente Calderoli. In quell'anno si votava per importanti elezioni amministrative (nel Comune di Roma, a Napoli e a Milano) e non furono accorpati quei due voti. Si votò prima per le amministrative e poco tempo dopo per il referendum, perché sin dai tempi del diritto romano il principio delle rogationes per saturam è stato considerato un principio essenziale. Non si mescolano voti di natura diversa, perché l'uno inquina fatalmente l'altro. Il voto politico è un voto sentimentale, il voto sulla Costituzione dovrebbe essere un voto razionale. Far coincidere i due voti vuol dire inquinare il voto costituzionale ed inquinare un voto sulla Costituzione, per di più su una parte essenziale della Costituzione - il Parlamento, la democrazia rappresentativa, la funzione parlamentare - è pericoloso e se ne alterano i risultati. È evidente che, facendo coincidere i due voti si altera il dato dell'affluenza (è vero che non c'è il quorum, ma quel dato avrà un valore politico), si altera sicuramente il risultato (peraltro è un voto, quello per le regionali e amministrative parziale, non omogeneo a livello nazionale, quindi il risultato si altera in maniera disomogenea) e si nega un diritto essenziale del cittadino ad essere debitamente informato, perché chiunque di noi abbia sufficiente uso di mondo sa benissimo che facendo coincidere le due campagne (quella politica per il rinnovo di sei amministrazioni regionali e quella per il referendum costituzionale) la seconda verrà fatalmente subornata dalla prima: si parlerà di questioni politiche, di questioni di fazione, si parlerà di persone non si parlerà di princìpi. Il voto costituzionale sarà di fatto annullato e sarà annullata la possibilità per i cittadini di essere debitamente informati, negando quindi quel principio, caro al presidente Einaudi, del conoscere per deliberare. A questo si aggiunge un aspetto non marginale: gli italiani all'estero in molte circoscrizioni (Nord e Sud America) non verranno messi nelle condizioni di esercitare il loro diritto: non potranno essere informati; non potranno svolgersi le campagne elettorali; i consolati non potranno assicurare quei servizi essenziali affinché il diritto di voto si possa realizzare. Se questo a voi sembra normale, a me non sembra normale. Io sfido i colleghi della maggioranza ad alzarsi in quest'Aula e a prendere la parola per dire che ho detto delle falsità, ossia che i due voti non si inquinano, che i due voti non mantengono vita propria e si possa tranquillamente abbinarli. Peraltro non è previsto neanche dalla legge sull' election day. È stata fatta una legge che prevedeva per ragioni di semplificazione e di abbattimento dei costi la possibilità di accorpare tanti voti, ma tutti voti politici. È possibile accorpare il voto per i Comuni, per le Regioni, per le Province, per il Parlamento, persino per l'Europarlamento, ma non è possibile - e la legge sull' election day non lo prevede - accorpare un voto sulla Costituzione. Perché, senatrice Pinotti? Perché sono due voti di natura diversa e non è venuto da pensare a nessuno di fissare un principio del genere. Vennero allora presentati degli emendamenti ma furono giustamente respinti perché avrebbero creato un precedente preoccupante e sbagliato e perché sarebbero andati contro lo spirito e la logica della Costituzione e contro lo spirito e la lettera di sentenze costituzionali (come quella del 2000 richiamata in quest'Aula dal collega Pagano). I cittadini hanno il diritto di esprimersi sulla Costituzione in un contesto asettico e secondo princìpi di razionalità; contesto asettico e princìpi di responsabilità che non potranno esserci se lo stesso giorno si voterà per elezioni politiche. Quindi, francamente, si sta alterando l'esito di un voto democratico e si sta mettendo mano al risultato di un referendum costituzionale, manomettendolo di fatto, e ciò che è più sconcertante è che lo si sta facendo per assecondare il calcolo elettorale di un partito di maggioranza. Non sono io a svelarvelo, perché la realtà la conoscete meglio di me; se ne parla e ne parliamo tranquillamente tra colleghi di maggioranza e di opposizione. L'abbinamento è caro al MoVimento 5 Stelle che, a torto o a ragione non saprei dirlo, si è convinto che il voto per il referendum si traslerà in parte sulle loro liste per le elezioni regionali. Francamente, violare un voto democratico, alterarne i risultati, creare un precedente illegittimo dal punto di vista costituzionale per garantire un pugno di voto in più a un partito di maggioranza senza il consenso di tutte le opposizioni a me sembra una forzatura degna di nota. Sono sicuro, colleghi grillini, che in questo momento, a parti invertite, voi non sareste in quest'Aula: voi sareste sul tetto di questo Palazzo brandendo copie della Costituzione e gridando al vilipendio della democrazia.
2020-06-18	FI	MalanLucio	Signor Presidente, noi voteremo a favore di questa pregiudiziale, per una serie di ragioni che sono state molto ben illustrate dal senatore Pagano; ci riconosciamo anche in quelle illustrate da Fratelli d'Italia. Se c'è un argomento a proposito del quale dovrebbero essere coinvolte le opposizioni (che peraltro secondo i sondaggi sono più rappresentate e più presenti nel Paese rispetto alla maggioranza, ma per ora stiamo ai numeri in Parlamento), questo è rappresentato dalle consultazioni elettorali. Ebbene, siamo stati coinvolti nel senso che anche noi partecipiamo alla discussione sul decreto-legge; ma sulle date non c'è stata interlocuzione. Dunque almeno si sarebbe dovuta seguire una procedura che non prevedesse innovazioni mai viste, come quelle di abbinare un referendum costituzionale a delle consultazioni di carattere chiaramente politico. Sappiamo bene infatti che nelle Regioni il confronto è politico: i vari schieramenti rappresentati nel panorama politico italiano si presenteranno con i loro candidati, con le loro alleanze e con le loro coalizioni in sede regionale. Sicuramente si favoriscono gli uscenti, perché si prevede di fare "campagna elettorale" (lo dico tra virgolette) ad agosto e in un agosto molto particolare, dal momento che saremo in una situazione in cui le preoccupazioni dovute alla pandemia, che ancora è presente, saranno molto forti. Ma, soprattutto, i 5 milioni di italiani all'estero si troveranno spesso in Paesi nei quali l'epidemia rende impossibili o sconsiglia i contatti e tiene molte persone lontano da casa, in condizioni nelle quali non potranno esercitare il loro diritto di voto. Tale diritto di voto avrebbe particolarmente senso a essere espresso su questo referendum, perché ha conseguenze specialmente sulla rappresentanza degli italiani all'estero. Con questa riforma fatta in fretta e furia, accontentando di qua e di là rispetto a certe resistenze in essere, i 5 milioni di italiani all'estero iscritti alle liste elettorali - poi ci sono tutti quelli che non sono iscritti ed è grosso il tasso di iscrizione - avranno quattro senatori (uno per ciascuno delle immense ripartizioni) e, dunque, saranno tutti dei collegi uninominali, quando la legge dice che è proporzionale. La legge dice formalmente che sono proporzionali, ma quando è eletto un solo rappresentante in Europa, uno solo in Nord America, uno solo in Sudamerica e uno solo nel resto del mondo, in realtà è un maggioritario feroce, dove solo il primo partito sarà rappresentato. Ciò è esattamente l'opposto dell'idea che, a suo tempo, portò a modificare la Costituzione - e non una leggina - per dare rappresentanza agli italiani all'estero. I 4,2 milioni di italiani oggi - l'aumento fa prevedere che ormai alle ultime consultazioni siano arrivati a 5 milioni - avranno quattro senatori di un solo partito, perché chi vince in un Paese verosimilmente vincerà anche negli altri, mentre gli 857.000 abitanti del Trentino-Alto Adige ne avranno 6 e, cioè, un senatore ogni 200.000 abitanti, contro un senatore ogni milione di abitanti per gli italiani all'estero. È giusto: molti qui l'hanno votato. Bravi, avete votato questa meraviglia! Gli italiani all'estero vengono privati della loro rappresentanza in grandissima parte perché la maggior parte saranno eletti da una minoranza.
2020-06-18	FdI	CirianiLuca	Come dicevo, Presidente, c'è anche questa novità per cui i decreti assorbono altri decreti con la necessità politica di accelerare i tempi per cui tutto diventa davvero impossibile. Questo monocameralismo intermittente, a corrente alternata, secondo me è in spregio al Parlamento. Oggi, leggendo velocemente la rassegna stampa, ho constatato che un'importante notista politico, facendo il riassunto della giornata di ieri, ha scritto che il Parlamento è stato umiliato. Se a tutto ciò che ho detto aggiungiamo il fatto, signor Presidente e colleghi, che ieri il Presidente Conte ha voluto fare, in quest'Aula, una semplice informativa anziché una comunicazione, come per legge è previsto, allora lei capisce che dobbiamo utilizzare tutti gli strumenti che ancora residuano all'opposizione per farci sentire, per la dignità del ruolo che assumiamo entrando in questa Camera. Infatti la dignità del Parlamento, dei parlamentari e dell'opposizione si esprime anche con le pregiudiziali per far capire al Governo, che ha la testa dura, che le opposizioni non sono un soprammobile e che vanno rispettate, che vanno ascoltate, e che il Parlamento tutto va rispettato e ascoltato. Ieri sera - l'ho ascoltato solo stamattina in replica - il presidente Conte, con toni ironici e beffardi, ha detto di aver invitato le opposizioni a Villa Pamphili - beato lui - e che non si sarebbero presentate. Ma noi eravamo occupati in Parlamento, non eravamo in vacanza, presidente Conte. Lo ringraziamo, poi, di averci concesso l'opportunità di ascoltarlo in Parlamento con un'informativa. Noi siamo usciti dall'Aula e quindi non lo abbiamo ascoltato. Presidente Conte, le irrisioni e le beffe le tenga per sé. Vorrei dire, con la massima serietà, al presidente Calderoli che rappresenta la presidente Casellati, che la pazienza è finita. Ieri il presidente Monti - non un eversore: il presidente Monti, già Presidente del Consiglio e già autorevole esponente della Commissione europea - ha detto testualmente che il presidente Conte ha violato la legge e ha indebolito il Parlamento venendo a rendere una semplice informativa e non comunicazioni. Dunque, ribadisco ancora una volta che il Senato, il Parlamento ha il dovere e il diritto di pretendere che le leggi valgano per tutti, anche per il presidente Conte. Esiste o non esiste la legge n. 243 del 2012, che all'articolo 4 e all'articolo 5 prevedono tassativamente le comunicazioni al Parlamento e non le informative? Allora, presidente Conte, o viene qui e rispetta le leggi cui anche lei è legato, oppure non ci riservi questa ennesima umiliazione, peraltro con i toni ironici e beffardi che ha usato con le televisioni e con i mezzi di comunicazione. Vorrei una risposta dalla Presidenza del Senato su questo preciso problema. Esiste o non esiste la legge del 2012? È ancora operativa o non lo è più? Il presidente Conte o chi per lui - tutti i presidenti - sono ancora tenuti a rispettarla o no? Altrimenti non usciamo più da questa vicenda, presidente Calderoli. È una questione molto, molto seria, perché non abbiamo parlato di piccole cose. Abbiamo parlato del futuro dell'Italia, del futuro della nostra economia, della nostra società, dei milioni di disoccupati che potrebbero esserci a settembre, della possibilità o meno che l'Unione europea garantisca le risorse che molte volte ha promesso e che però noi ancora non abbiamo visto. Il presidente Conte dovrebbe avere anche l'intelligenza di capire che andare a trattare in Europa senza un mandato parlamentare non lo rende più forte, lo rende più debole. Se non capisce questo, credo che dovrebbe cambiare mestiere e dovrebbe anche smettere di umiliare le opposizioni con i toni che ha usato ieri in televisione, sorridendo con aria di superiorità. La fiera delle vanità che sta andando in onda a Villa Pamphili la tenga per sé. Noi, ancora una volta, lo invitiamo in Parlamento, lo sfidiamo a confrontarsi con noi anziché continuare a fuggire. Venendo al merito della questione, chiaramente a mio parere il suo intervento è stato strumentale. Noi abbiamo il diritto di essere anche strumentali, perché l'opposizione, quando è messa all'angolo, usa tutti i mezzi che ha, anche quelli strumentali. La pregiudiziale che noi abbiamo depositato ha comunque degli elementi seri che, a nostro avviso, vanno affrontati e discussi. Il primo dei quali è che la data del voto è stata scelta ancora una volta dal Governo e dalla maggioranza senza il confronto con le opposizioni; nemmeno sulle regole ci mettiamo d'accordo, nemmeno sulle regole elementari il Governo accetta il confronto con noi. Ebbene questa scelta pregiudica il diritto dell'elettorato attivo e di quello passivo; attivo perché è difficile fare e predisporre una campagna elettorale, organizzare la raccolta firme e trovare gli uffici pubblici aperti a ferragosto. Vi è poi, Presidente, un altro motivo che vorrei sottolineare; presidente Calderoli, che mi sembra sia l'unico ad ascoltarmi e di questo lo ringrazio, se esiste il limite del doppio mandato per i sindaci e spesso anche per i governatori, è perché è stato stabilito dal legislatore che esiste un dovere di bilanciamento tra la forza che ha un potere monocratico eletto direttamente e il limite del mandato. C'è cioè una posizione di naturale vantaggio elettorale e politico per il sindaco e il presidente di Regione che si ricandida. Il legislatore ha messo quindi un limite temporale alla durata dei mandati proprio perché c'è un naturale ed inevitabile abuso di posizione dominante, per usare un termine estraneo alla politica. È evidente che non potendo fare campagna elettorale per chi si candida contro l'uscente, non potendo organizzare una campagna elettorale a ferragosto, chi si candida contro un governatore o un sindaco uscente, ha di fatto già il 99 per cento delle possibilità di perdere le elezioni, perché non è nelle condizioni di svolgere la campagna elettorale. È una cosa da poco? Una banalità? Non vogliamo parlarne? Non importa, mettiamo l'ennesima fiducia. Tutto va bene e il Governo e il Parlamento continuano a fare quello che vogliono. Aggiungiamo poi delle considerazioni sul referendum. Si tratta di un referendum confermativo; certo non è abrogativo, non c'è il quorum, non c'è il pericolo che le elezioni politiche, comunali o amministrative concorrano ad elevare il quorum inevitabilmente e quindi ad alterare il senso dell'appuntamento elettorale, ma si tratta, come hanno scritto illustri costituzionalisti, di un referendum di sistema che mette in discussione le fondamenta della capacità rappresentativa del Parlamento e andrebbe tenuto lontano e distante dagli altri appuntamenti elettorali, soprattutto se si svolgono a poche settimane da ferragosto e in concomitanza con l'inizio dell'anno scolastico. Non ho più tempo perché vedo che il microfono lampeggia, quindi per tutti questi motivi, credo che il Governo dovrebbe evitare l'ennesimo schiaffo al Parlamento, l'ennesima umiliazione all'opposizione, avere un atteggiamento più collaborativo e anche un po' più intelligente.
2020-06-18	M5S	LaMuraVirginia	Signor Presidente, gentili colleghi, qualcosa in alcune aree del Paese sta davvero cambiando. Mi riferisco, nello specifico, al fiume Sarno e al vasto territorio che attraversa. È un fiume dall'importanza cruciale per la Campania, unico parco fluviale della Regione e conosciuto ovunque come uno tra i più inquinati d'Europa. Il bacino idrografico del Sarno si estende dai monti Picentini fino al golfo di Napoli, coinvolgendo 39 Comuni e una popolazione di circa un milione di persone. Per troppi anni nulla o molto poco è stato fatto, nonostante sia stato speso circa un miliardo di euro in costi diretti e indiretti per il disinquinamento, senza contare le perdite economiche nelle filiere produttive dell'apicoltura, della cultura e del turismo tra quelle a maggiore valore aggiunto. Quel poco andava certamente in direzione opposta alle reali esigenze della stessa vita del fiume e della popolazione. Nulla si è fatto per il ripristino della legalità e nulla per indagare i reali responsabili dell'inquinamento. La situazione resta tutt'ora gravissima. Solo pochi giorni fa, alla foce del Sarno è stata rinvenuta una tartaruga marina senza vita a causa dell'ingestione di materiali plastici trasportati a mare dal fiume. Eppure, i primi risultati iniziano ad arrivare: dalla fine del lockdown sono già almeno 48 le persone denunciate, numerose le contravvenzioni e gli scarichi abusivi sequestrati. Un grande impulso ai controlli è stato dovuto certamente all'accordo fortemente voluto dal ministro Costa, siglato tra l'Autorità di bacino e il Comando dei carabinieri del Nucleo operativo per l'ambiente (NOE), nell'ambito del masterplan che vede la collaborazione del Ministro con la Regione e gli enti locali in un progetto di riqualificazione in ottica di leale collaborazione istituzionale. La chiusura delle attività dovuta al lockdown ha restituito ai cittadini le acque del fiume trasparenti, come molti di noi mai le avevamo viste prima. Anche i dati dell'Agenzia regionale per la protezione ambientale in Campania (ARPAC) dimostrano che in quel periodo la presenza di materiale inquinante è notevolmente calata. Alla riapertura delle attività ho presentato insieme ai colleghi un'interrogazione parlamentare al ministro Costa per porre l'attenzione sul polo conciario di Solofra e non solo: nell'interrogazione denunciavamo i materiali impattanti per l'ambiente utilizzati nel processo industriale e dunque a rischio; materiali in parte rinvenuti dai militari durante i controlli in alcune aziende e prontamente sequestrati. La linea diretta tra i cittadini, i parlamentari del territorio e il Governo sta funzionando. Il grande lavoro che stiamo facendo per il masterplan del fiume Sarno, che metterà insieme strategie concrete per la riqualificazione dell'intera area, sarà la mossa determinante per invertire finalmente la rotta. Ringrazio dunque il ministro Costa e tutte le Forze dell'ordine impegnate nei controlli costanti, la dottoressa Vera Corbelli, segretario generale del distretto idrografico dell'Appennino meridionale. E soprattutto ringrazio i cittadini che continuano a lottare e a non mollare la presa, sperando presto di riuscire insieme a restituire a tutti quello che dovrebbe essere un diritto inalienabile: il diritto alla tutela del bene pubblico e della salute dei cittadini.
2020-06-24	FI	BinettiPaola	Vorrei soffermarmi su tre punti concreti. Il primo, che mi sta particolarmente a cuore, riguarda la scuola. Faccio riferimento a quello che ha detto la collega Fregolent sulla confusione che anche oggi c'è intorno al tema. Ci accingiamo ad approvare misure che sono superate ed anticipate dalle linee guida che stanno girando su tutti i siti web, ma non abbiamo ancora i documenti in mano né abbiamo idea di come funzionerà. Abbiamo sperimentato il pesante carico della didattica a distanza e sappiamo che l'Italia forse è l'unico Paese in Europa che ancora non ha riaperto le porte agli studenti perché possano rinnovare l'esperienza di convivenza e condivisione. Sappiamo che questo sta accadendo esclusivamente con gli esami di maturità, ma l'anno prossimo ci si presentano soluzioni di tale tenore: doppi turni; scuola anche il sabato; giustamente, le 33 ore di lezione in più per l'educazione civica (ben venga per tutti noi nelle scuole); sappiamo che ci sarà un misto fritto di didattica a distanza e in presenza; sappiamo della volontà di accorpare le aule - così ci si dice - anche a fronte della possibilità di reclutare spazi all'esterno delle scuole, grazie ad alleanze con gli enti locali; di cosa sarà la scuola, però, nulla ci viene detto in concreto. Sappiamo, peraltro, che esiste una cecità ostinata, con lo sguardo incrociato, una sorta di ostilità strutturale con cui il Governo guarda alla scuola parificata. Durante l'esperienza del lockdown, c'è stato un bombardamento culturale televisivo, rispetto a questa didattica, nel quale tutte le sere ci dicevano quanto erano bravi i nostri insegnanti e ricca la loro fantasia e quanto erano bravi i nostri studenti, ma oggi sappiamo che l'eccellenza è stata raggiunta da un numero minimale di scuole. La descrizione a tappeto che si sta facendo rivela invece una sindrome ex post, che riguarda la gran parte delle scuole e dei ragazzi e ha colpito gli adolescenti e i bambini dopo questo periodo di segregazione. Di questo non si dice nulla. Oggi, quindi, approviamo un provvedimento che non solo è superato, ma nemmeno ha una prospettiva di futuro: è come se non avessimo appreso la lezione. La stessa cosa accade per un altro ambito che pure voglio segnalare, quello della ripresa economica. Ci si dice tutte le sere in televisione che, ad esempio, la cassa integrazione ormai è stata raggiunta, che tutti ce l'hanno ed è minimo il numero delle persone che non vi si trovano: invito chiunque però a fare una passeggiata negli esercizi commerciali dei dintorni, dalla gelateria, al negozio di scarpe, al ristorante, per constatare di persona che non è vero. Sembra ci sia un ostruzionismo deciso nei confronti delle persone a noi più prossime, che lavorano intorno a noi, non hanno ricevuto la cassa integrazione e sono in gravi difficoltà economiche. Con tutta la sequenza delle scritte «Affittasi», sui negozi qui intorno perché non riapriranno, ci chiediamo dove sia questa schizofrenia assoluta tra l'annuncio, il disegno di legge presentato oggi e la realtà. La politica guarda davvero la realtà? Ha ancora la capacità di osservare ciò che accade o, nel chiuso delle sue stanze, dei suoi Stati generali, dei gabinetti e dei cerchi magici, si racconta una storia che non è quella vera di ciò che succede fuori? Ci sarà un momento in cui, tutti insieme, scopriremo che il re è nudo e quello che ci è stato detto non corrisponde alla realtà. Peraltro ci si chiede di votare questo provvedimento, una norma che è superata e non fa nemmeno ammenda degli errori fatti, perché semplicemente propone soluzioni che sono già in contrasto e in contraddizione con il criterio di realtà. Terzo punto (come si dice in gergo: terzo, ma non terzo): abbiamo vissuto tutti all'interno di un sistema di delega di responsabilità, che non veniva concessa, com'è naturale nel sistema di una Repubblica parlamentare, per diritto strutturale alle Assemblee del Parlamento, ma spostata all'esterno, in nome di una competenza tecnico-scientifica in campo sanitario ed economico, che avrebbe dovuto garantire migliori decisioni e più efficaci proposte al Paese. Sappiamo di vivere giorno per giorno, nel contesto della contraddizione sistematica, non solo tra i virologi: non so se i colleghi ci hanno fatto caso, ma ormai in televisione non scrivono più il titolo «virologo», perché ha avuto luogo un tale abuso di posizione, che era diventato veramente insopportabile assistere a queste contrarietà, per cui perlomeno i sottopancia hanno cambiato termine. Viviamo con queste idee: guanti sì; no, molto meglio lavarsi le mani che indossare i guanti; mascherine sì, ma dal 1° luglio no; distanza di due metri; no, di un metro. Viviamo in un apparato di regole a contraddizione sistematica, su cui abbiamo costruito il sistema dei paletti, degli ostacoli e della prevenzione chiamiamola pure così. In questo documento non c'è nulla di chiaro né sappiamo il prossimo cosa dirà. Viviamo in un momento in cui il Paese è consegnato all'incertezza: delle scuole, perché i genitori non sanno cosa succederà; del lavoro, perché le persone non sanno né se avranno la cassa integrazione, né se potranno tornare a lavorare in un tempo ragionevolmente breve. Lo dico scherzando, perché anche questa è un'esperienza che ognuno di noi può fare, ma l'unica certezza sono i monopattini. È piacevolissimo vedere i bambini che ci giocano qui intorno, perché, essendo una zona protetta, in cui non è consentito l'attraversamento alle macchine, diventa un luogo sicuro. Oggi votiamo una norma che non ha più senso di esistere e non abbiamo nemmeno la possibilità di dire che, seppure aveva i suoi limiti, la prossima proposta normativa che esamineremo, quella sì, è chiara, ha fatto ammenda e risolve i problemi. Ecco, questa è la vera crisi che viviamo: non è soltanto da coronavirus, da Covid-19, ma da strutturale confusione mentale, da cui non si vede l'uscita.
2020-06-24	LN	FregolentSonia	Ho la sensazione che neppure voi, signori del Governo, sappiate con esattezza quanti sono i provvedimenti che avete adottato, vero? Già. A mero titolo informativo per coloro che ascoltano da casa, dall'inizio dell'emergenza sono stati emanati quattordici decreti-legge, altrettanti decreti del Presidente del Consiglio dei ministri e quattro decreti del Consiglio dei ministri. Sarebbe curioso sapere quanti sono stati i provvedimenti adottati in Francia, Germania, Spagna o nel resto d'Europa.
2020-06-25	FI	GiammancoGabriella	Ai detrattori dell'opera, che a giustificazione dei loro no portano la necessità di dotare prima il Sud di una rete ferroviaria adeguata e di strade, autostrade e porti moderni, dico che si nascondono dietro un alibi che ha paralizzato per anni ogni iniziativa a favore dei meridionali. La costruzione del ponte attiverebbe finalmente un circolo virtuoso di investimenti per lo sviluppo del Mezzogiorno, che andrebbe a connotarsi come polo logistico dell'Italia e dell'Europa.
2020-06-25	FI	GiammancoGabriella	In tale contesto, il ponte sullo Stretto di Messina, oggi come non mai, rappresenta un'opera strategica, che garantirebbe non solo la continuità territoriale tra la Sicilia e il resto d'Italia, ma anche quella tra il nostro Paese e il resto d'Europa, comportando grandi vantaggi in termini di sviluppo economico e sociale, oltre che di immagine. Esponenti della maggioranza e rappresentanti del Governo, come il ministro De Micheli, appena una settimana fa in quest'Aula hanno mostrato interesse nella realizzazione dell'opera. Finalmente si sta iniziando a comprendere che infrastrutture di tale portata consentirebbero non solo di creare nuovi posti di lavoro e di riattivare il tessuto economico, ma anche di attrarre investimenti, trasformando la crisi in un'opportunità di sviluppo.
2020-06-25	PD	DAlfonsoLuciano	Signor Presidente, signor Ministro, sappiamo che la pandemia non è stata soltanto una crisi, ma una vera e propria rottura di civiltà. Abbiamo avuto un problema, riguardante il nostro sistema delle imprese, che "cuba" questi numeri: su cinque milioni e 300.000 piccole e medie imprese, che davano luogo a 15 milioni di persone occupate, sono a rischio un milione di piccole e medie imprese, con tre milioni di occasioni di lavoro. Abbiamo avuto la possibilità di mettere in campo risorse importanti sia come sistema Paese, sia nel dialogo competitivo con l'Europa: 80 miliardi già in esercizio e quelle che sono ulteriormente assumibili. Abbiamo priorità che si aggiungono a quelle precedenti alla crisi e alla rottura di civiltà. Dobbiamo fare in modo che sia facile la vita delle imprese; dobbiamo mettere in campo un piano delle infrastrutture che non sia da convegnistica, ma che sia capace di migliorare la vita delle persone, delle imprese e dei territori; dobbiamo fare in modo di liberare il reddito da lavoro per quanto riguarda la pressione fiscale; dobbiamo ricostituire e ricomporre il bilancio pubblico del nostro sistema Paese.
2020-06-25	PD	MancaDaniele	Abbiamo di fronte a noi una grande opportunità, un nuovo volto dell'Europa, non solo in termini quantitativi per le risorse a disposizione. Abbiamo cioè le condizioni per uscire da una narrazione al passato, anche grazie alle misure introdotte per superare l'emergenza, e costruire una dimensione economica per il futuro del nostro Paese. In tutto questo c'è anche una grande opportunità, perché oggi l'Europa ha un volto nuovo, determinato dall'efficienza e dall'efficacia degli investimenti della Banca centrale europea e dai numerosi strumenti finanziari a nostra disposizione, ancor prima dei piani quadriennali di indicazione europea e del recovery fund. Ritengo pertanto che tutto questo sia una straordinaria opportunità per far sì che la nuova riforma fiscale possa rappresentare un pilastro fondamentale per garantire velocità, efficienza e anche premialità alla fedeltà fiscale, che rappresenta inevitabilmente una condizione per favorire e agevolare nuovi investimenti delle imprese, orientandole verso il futuro, la green economy e l'economia digitale, fondamentale per costruire il nuovo sviluppo economico. Credo che ciò abbia bisogno di una riforma fiscale adeguata, che velocizzi e produca nuovi investimenti per il futuro del nostro Paese
2020-07-07	FdI	UrsoAdolfo	Signor Presidente, Fratelli d'Italia ha sempre partecipato alle votazioni delle risoluzioni e dei documenti che autorizzano le nostre missioni internazionali. Nel caso in esame abbiamo voluto e ottenuto, insieme alle altre forze di opposizione, che il dibattito avvenisse nell'Aula del Senato a fronte delle palesi contraddizioni emerse anche in questa sede tra le forze della maggioranza e all'interno delle singole forze politiche. A nostro avviso era ed è assolutamente necessario esprimere con chiarezza, senza infingimenti, ambiguità e retropensieri, il nostro palese sostegno ai militari già impegnati nelle missioni internazionali. Ricordo a tutti - e ovviamente a noi stessi - che anche il documento in esame è giunto in clamoroso ritardo, perché siamo ormai oltre il primo semestre - siamo al secondo semestre del 2020 - e votiamo un testo che autorizza e finanzia missioni internazionali che per metà anno già si sono realizzate. Si tratta, quindi, di un clamoroso ritardo, tanto più importante anche alla luce di ciò che sarebbe necessario per dare sicurezza ai nostri militari - un tempestivo afflusso delle risorse e un quadro giuridico e normativo chiaro - a fronte di un impegno così esteso quale quello che le nostre Forze armate hanno all'estero, in teatri di guerra e a rischio in più continenti. Peraltro, il documento in esame ci dice che il Governo ha preso impegni, che noi condividiamo, per cinque nuove missioni internazionali e nel frattempo si disimpegna per due di quelle che erano in programma. Stiamo parlando del fatto che l'Italia è impegnata in 41 missioni internazionali, con 8.613 militari all'estero - siamo uno dei Paesi più impegnati al mondo nelle missioni internazionali - e, secondo gli esperti della Difesa, di esse almeno 17 sono particolarmente significative e impegnative per il dispositivo militare da noi dispiegato. Delle 41 missioni internazionali, 12 sono nel quadro dell'Unione europea, 9 nel quadro dell'Alleanza atlantica e 7 nel quadro delle Nazioni Unite. In molte di esse sono state definite anche delle coalizioni ad hoc per singola missione: parliamo di 13 missioni in cui l'Italia, insieme ad altri Paesi, ha definito un dispositivo e una coalizione politica e militare specifica, assumendo quindi degli impegni a tutela - così dovrebbe essere - dei propri interessi nazionali. Ebbene, all'interno delle nuove missioni - di queste dobbiamo soprattutto parlare - alcune sono particolarmente significative. Mi riferisco, ad esempio, a quella del Sahel, che è certamente un teatro importante e strategico nell'ambito del quale siamo impegnati con un dispositivo militare importante (200 militari, forze di terra e forze aeree); alla missione in Guinea, nel Mar di Guinea, altrettanto significativa nella lotta alla pirateria; e alla missione Irini. Lo dico all'Assemblea perché dovrebbe essere attenta a capire come un Paese si dispiega su più continenti con militari che offrono il proprio servizio, ovviamente correndo il rischio di subire attentati di varia natura e comunque nell'ambito di teatri di guerra. In questo contesto si colloca la missione Irini, che per altri Paesi è già attiva e che purtroppo è sbagliata. Lo devo dire perché, per come è stata formulata, ha una matrice di fondo erronea e del tutto inefficace. Lo diciamo con senso di responsabilità, tanto più a fronte del fatto che la missione avrebbe dovuto impedire il traffico di armi verso i contendenti in Libia e, quindi, garantire sostanzialmente che l'embargo delle armi nel teatro libico fosse realizzato. La missione è già in atto e ha già fallito, perché basta leggere i giornali nazionali - non dico i giornali internazionali, che forse pochi leggeranno - per rilevare casi emblematici. Uno è avvenuto per esempio un mese fa, quando un cargo che imbarcava container in Turchia, già dedito al traffico di armi in diversi teatri, ha attraversato la flotta navale Irini; questa ha cercato di bloccare il cargo, ma - come tutti sapete - le fregate militari turche dell'Alleanza atlantica hanno impedito che l'operazione avvenisse. Cosa sappiamo oggi, a metà luglio, a fronte di una missione che si dispiega da mesi con altri attori - anche noi, ma non in questo contesto - sul mar Mediterraneo orientale? Non a caso, a differenza della precedente missione, questa si dispiega non sulla costa libica, ma sul mar Mediterraneo orientale, per frenare l'afflusso delle armi via nave. Sappiamo tuttavia che non riesce a frenare l'afflusso delle armi, perché l'ingaggio e le modalità con cui è stata realizzata detta missione ne impediscono l'obiettivo, e lo hanno già fatto; è una missione a salve, inefficace. Noi ve l'avevamo detto mesi fa, quando il Governo si è impegnato. Se si voleva raggiungere quell'obiettivo, senza l'ipocrisia che manifestate anche in quest'Aula e su un teatro di guerra come quello libico, bisognava realizzare con quella missione una forza di interposizione terrestre, con diverse regole di ingaggio. Avete voluto proseguire sulla strada dell'ipocrisia, di cui siete campioni del mondo, dispiegando una missione inefficace al punto tale che le navi hanno già rifornito di armi alcuni dei contendenti. E ciò è tanto vero che, grazie al rifornimento delle armi avvenuto in questi mesi, a missione Irini già in atto, un attore (la Turchia) è riuscito a ribaltare il fronte terrestre. Oggi al-Serraj, che era sotto attacco e sotto assedio a Tripoli grazie alla nostra insipienza - anzi, alla vostra insipienza - si è rivolto alla Turchia e ha ottenuto le armi e i mercenari che la Turchia stessa ha trasportato in quella terra nonostante la missione Irini, al punto tale che ha potuto ribaltare la situazione sul campo e oggi minaccia l'altro fronte. La verità qual è? Al di là della Conferenza di Palermo tenutasi all'inizio della legislatura, del dispiego di mezzi, di vertici e degli incontri da parte del Governo italiano, la verità è che l'Italia ha perso la Libia, perché di questo si parla. L'Italia e l'Europa oggi non contano più in Libia. Secondo alcuni storici si tratta della peggiore sconfitta dell'Italia repubblicana, perché siamo fuori dal nostro teatro di principale interesse strategico; strategico per quanto riguarda l'economia e le rotte energetiche, di cui la Turchia si vuole appropriare; strategico per quanto riguarda le rotte degli immigrati, che la Turchia vuole controllare; strategico sul piano geopolitico, geoeconomico e di sicurezza. Per questo, a fronte di quello che voi avete manifestato, resto allibito nel sentire, nello stesso partito di Governo, quello che ha detto la senatrice Pinotti, già Ministro della difesa, molto responsabile, e quello che ha detto uno dei leader del Gruppo, il senatore Verducci. Delle due l'una: o è vero ciò che afferma la senatrice Pinotti o è vero quanto dice il senatore Verducci. Qualcuno parla e agisce in modo ipocrita. Il senatore Verducci ha detto che all'interno della risoluzione in esame vi sarebbe anche - scandalo tra gli scandali - un accordo con i criminali (le parole sono sue); un accordo opportunista (le parole sono sue); un accordo di cinismo (le parole sono sue) e di complicità con i criminali. E ci ha detto che questo fa parte delle missioni che voteremo. Delle due l'una: o ha ragione l'uno o ha ragione l'altra. Ma basta con l'ipocrisia. Basta con il gioco delle parole. Basta con la demagogia. Basta con le parole a cui non seguono i fatti, perché non siete mai credibili. Quando si parla di missioni internazionali, quando 8.000 nostri militari sono impegnati all'estero in 41 teatri di guerra; quando affrontiamo un dramma come quello della Libia impotenti, insipienti ed esclusi dal nostro principale interesse strategico, non si può essere ipocriti. E non lo si può essere in quest'Aula. Noi lo denunciano e per questo ci asterremo dalla votazione dell'ordine del giorno, ovviamente, e voteremo a favore della proposta di risoluzione. Vorremmo che ciascuno di voi si esprimesse davvero secondo coscienza, perché su questo non può esistere il doppiogiochismo di cui siete maestri. Non ve lo permettiamo.
2020-07-07	LN	CanduraMassimo	Altrettanto non posso dire, per esempio, dell'intervento indeciso rappresentato dalla missione Irini. Un'Europa che ha paura dei profughi, al punto tale da aver creato il pull factor : sostanzialmente se compare un gommone di clandestini o prezzolati, finti clandestini all'orizzonte, il comandante può decidere il riposizionamento della flotta militare internazionale. Sarebbe il primo caso nella storia in cui un barcone di profughi o presunti tali riesce a far ritirare una flotta internazionale. Curiosa questa cosa, interessante. Si ha più paura dell'accoglienza dei profughi in tutta Europa e della condivisione e della solidarietà europea o si ha paura anche del respingimento dei clandestini? Cosa è che fa più paura ai nostri amici europei? Passiamo al Sahel. Nel 2014 la missione Barkhane, che vuol dire «le dune», a guida francese, inizia nel Sahel un'opera di stabilizzazione e di antiterrorismo. Ci invitano a partecipare e l'Italia cortesemente declina. Oggi noi chiediamo di partecipare, però con un'operazione più semplice di formazione e appoggio ai Paesi in crisi nell'area: cioè, sostanzialmente, quando siamo stati invitati a fare antiterrorismo, abbiamo rifiutato e oggi chiediamo noi di partecipare con un ruolo secondario. Attenzione, è giustissima l'analisi nel dire che il Sahel è - diciamo così - l'anticamera dei flussi di clandestini che dalla Libia arrivano a noi. Certo, lo sappiamo tutti, ma quello che mi stupisce è l'intervento indeciso e tardivo di una maggioranza simile a quella che c'era nel 2014, tolto il MoVimento 5 Stelle. Anche qui, avrei tante domande, sulla serietà dell'approccio all'antiterrorismo. Volevo poi sapere se qualcuno si è mai interessato, sempre nell'area del Sahel, della Route 10, la strada decima, il decimo parallelo, quello che unisce il Venezuela alla Guinea, tratto di Atlantico più stretto di tutto il corridoio stesso, che è il corridoio della cocaina per l'Europa. Una fonte di guadagno per i delinquenti a livello internazionale, che sfruttano poi dalla Guinea al Mediterraneo la stessa rotta dei clandestini, ma noi facciamo la formazione della polizia locale nel Mali e nel Niger, che è quello il nostro compito. Mi stupisce, non è una critica. La Lega voterà a favore delle missioni internazionali, si asterrà sull'ordine del giorno perché noi ci facciamo carico dei problemi dell'Italia e degli italiani, non dei problemi della maggioranza.
2020-07-07	M5S	DonnoDaniela	In Commissione difesa c'è stata una chiara, approfondita e proficua trattazione del tema delle missioni, che ha beneficiato del contributo di tutte le forze politiche sia di maggioranza, che di opposizione. Certamente, poi, dentro e fuori dall'Aula non sono mancati e non mancano attacchi vivaci e contestazioni colorite mossi al MoVimento 5 Stelle. Tutto è legittimo, se inquadrato nell'ambito del confronto politico di parte. Tuttavia, sono costretta a ricordare almeno a me stessa - e poi anche agli altri - che noi siamo nella condizione di dover portare avanti gli impegni presi nell'alleanza transatlantica, in Europa, nelle organizzazioni internazionali, con l'ONU. E noi lo faremo.
2020-07-07	M5S	DonnoDaniela	Signor Presidente, mi può comunicare quanti minuti ho ancora a disposizione, per favore? PRESIDENTE. Tre minuti e mezzo circa. DONNO (M5S). La ringrazio. Dobbiamo allora essere determinati nel nostro impegno contro il terrorismo e impegnati a realizzare una condivisione più equa e responsabile delle conseguenze del fenomeno migratorio, per affrontare tutte le altre sfide e le tragedie umanitarie, che fanno del Mediterraneo allargato un epicentro del disordine globale. Ebbene, siate d'accordo o meno, oggi i fatti dimostrano che l'Italia è rispettata in Europa e nel mondo, mantiene salde le proprie quote di sovranità, osserva i doveri che i patti le impongono e pretende rispetto per i diritti dei cittadini italiani. Le operazioni militari rafforzano la proiezione internazionale del nostro Paese, perciò la loro continuazione è importante: rappresentano un valido strumento di politica estera e di stabilizzazione internazionale e permettono alle nostre Forze armate anche di addestrarsi sul campo e aumentare le proprie capacità operative. Nessun dubbio quindi sull'assoluta condivisione e sul convinto sostegno a quanto affermato dal nostro Ministro degli affari esteri. Il legame transatlantico rappresenta per l'Italia e per l'Europa la più strategica delle risorse, proprio perché le consente di affrontare e gestire la complessità delle relazioni internazionali, rimanendo sempre fedele ai suoi valori e principi. In tal modo, si vuole rispettare l'impegno, preso anche collettivamente, con l'adozione dell'Agenda 2030 per lo sviluppo sostenibile, di non lasciare nessuno indietro. A chi ha affermato che questo Governo può ritenersi fortunato perché, pur non condividendo questa politica estera, non farà mai mancare il proprio sostegno alle Forze armate impegnate nelle missioni internazionali, rispondo che lo è proprio in quanto forte delle nostre scelte in politica estera e di difesa, basate sulla consapevolezza del valore della professionalità, della competenza e dell'umanità delle nostre Forze armate. I nostri militari rappresentano un'eccellenza nazionale, di cui andiamo fieri: sono ben oltre 13.000 le donne e gli uomini in uniforme quotidianamente impegnati in operazioni; di questi, oltre 6.000 operano nel quadro delle 37 missioni internazionali in ben 24 Paesi diversi, mentre circa 7.000 sono impiegati sul territorio nazionale. Garantire loro le capacità indispensabili per operare nelle migliori condizioni di sicurezza in ogni tipo di contesto non è una concessione, ma un dovere, affinché siano in grado di assolvere i compiti fondamentali loro assegnati dalla Carta costituzionale: la difesa dello Stato; la condivisione della sicurezza e della difesa collettiva con i partner dell'Alleanza ed europei; il contributo alla realizzazione della pace e della sicurezza internazionale; il contrasto alla guerra; alla violenza e al terrorismo, insomma, tutto quello che avviene durante le missioni. Perché? Perché, Come ebbe a dire Albert Einstein, «Il mondo è un posto pericoloso, non a causa di quelli che compiono azioni malvagie, ma per quelli che osservano senza fare nulla». Mi conceda, Presidente, di fare un'ultima osservazione. Tengo particolarmente a esprimere il mio ringraziamento personale, e quello del Gruppo parlamentare MoVimento 5 Stelle, a tutti gli uomini e le donne, i civili, i cooperanti, i ricercatori impegnati nelle missioni che ci apprestiamo ad autorizzare; un augurio a loro e alle loro famiglie per l'impegno profuso e gli enormi sacrifici che compiono per il Paese
2020-07-07	M5S	OrtisFabrizio	Signor Presidente, rappresentanti del Governo, colleghe e colleghi, oggi nell'Aula del Senato andiamo ad esplicitare anche per quest'anno la postura internazionale dell'Italia esprimendoci in merito allo strumento più importante a disposizione del Paese per definire il nostro ruolo all'interno dello scenario internazionale: le missioni militari all'estero. I recenti provvedimenti governativi sull'argomento oggetto della votazione odierna prevedono importanti novità. Insieme alla prosecuzione delle missioni già in essere, siamo chiamati a dare la nostra autorizzazione all'avvio di cinque nuove operazioni militari da dispiegarsi sui teatri africani, mediorientali e mediterranei. Riguardo al Mediterraneo non è necessario ricordare quali e quanti sforzi abbia compiuto la Farnesina nella gestione della ormai decennale crisi libica. Ciò nella volontà di perseguire una soluzione pacifica ai violenti contrasti che stanno interessando quella regione e che hanno coinvolto, nel loro evolversi, la quasi totalità delle potenze regionali, contribuendo a complicare, nella formazione di schieramenti avversi e alleanze internazionali, il quadro già di per sé complesso. Come più volte ripetuto dal nostro ministro Di Maio, è doveroso che l'Europa riesca a parlare con una sola voce, traendosi fuori dalla logica dello scontro tra potenze e profondendo il suo impegno unicamente per la promozione della pace su quel territorio tormentato. Abbiamo quindi accolto con favore lo scorso 31 marzo, il giorno in cui si è conclusa l'operazione Sophia, la decisione del Consiglio dell'Unione europea volta ad avviare la nuova missione Irini, che ricordo - non a quest'Assemblea, ma a chi ci segue da casa - significa «pace» in greco. A tale missione, ancor più che gli obblighi europei, ci lega all'interesse nazionale e la naturale proiezione mediterranea del nostro Paese. Come è noto, tale missione ha infatti il fine di assicurare che l'embargo sulle armi nei confronti della Libia voluto dall'ONU sia attuato e, in second'ordine, di raccogliere informazioni sulle esportazioni illecite di petrolio, di contribuire alla formazione militare della Guardia costiera e della Marina libica e di partecipare allo smantellamento delle reti della tratta di esseri umani. Il tutto avverrà sotto la guida del contrammiraglio Agostini, presso il Comando operativo interforze con sede a Roma, come già per l'operazione Sofia. Cambiando scenario e tralasciando per ragioni di tempo le altre tre nuove missioni previste dalla deliberazione del Consiglio dei ministri e di cui il relatore ha già illustrato puntualmente i tratti salienti, vorrei soffermarmi sulla nostra partecipazione alla task force antiterroristica Takuba, i cui scopi e le cui finalità necessitano forse di un veloce approfondimento. Innanzitutto parliamo del contesto in cui i nostri 200 militari vanno a operare: l'operazione si inscrive nella cosiddetta coalizione per il Sahel, il cui campo di azione coincide con le aree di confine di Mali, Niger e Burkina Faso. È questa un'area problematica come poche altre al mondo e, nonostante la relativa lontananza dai nostri confini nazionali, essa è di fondamentale importanza per il nostro Paese, in quanto è da qui che - come già detto - originano molte delle gravi questioni che affliggono la sponda meridionale del nostro territorio e di tutto il continente europeo: su tutte, i traffici e i flussi migratori illegali gestiti dalla criminalità organizzata e dalle cellule terroristiche del luogo. Nonostante il contesto di violenza dove i nostri uomini e le nostre donne andranno a operare, è da ricordare, come in tutti gli scenari globali dove l'Italia è presente, che la nostra partecipazione si connota come forza pacificatrice. I compiti dell'unità operativa Takuba vanno infatti dall'attività di consulenza e addestramento delle forze armate locali al mantenimento di un adeguato livello di sicurezza del territorio. Come ricordato dal generale Vecciarelli nella sua recente audizione del 26 giugno, ogni singola missione della quale siamo parte, lungi dall'avere qualsiasi carattere offensivo, è una naturale ed efficace declinazione della vocazione nazionale per la pace, la stabilità, la sicurezza, la giustizia, la democrazia e la salvaguardia dei diritti umani, trovando la sua stella polare nei principi ispiratori della Carta costituzionale e delle Nazioni Unite. È inoltre fatto conclamato e motivo di vanto per la nostra Nazione come i nostri militari spicchino, fra tutte le altre Forze armate, per competenza, abilità, professionalità e soprattutto per una speciale caratteristica, che li fa ben volere dalle popolazioni dei luoghi dove operano e che non riesco a descrivere meglio se non utilizzando il termine "umanità"
2020-07-07	PD	AlfieriAlessandro	C'è quindi un'evoluzione; così come c'è un'evoluzione rispetto alla Guardia costiera libica: noi non sosterremo più la Guardia costiera del Ministero dell'interno libico; gli interventi saranno sulla Marina militare e saranno sempre meno. Se la missione Irini avrà successo, noi porteremo in una dimensione multilaterale il tema dell'addestramento e della formazione. Avremo alle spalle l'Europa rispetto all'interlocutore libico e saremo ancora più forti.
2020-07-07	PD	AlfieriAlessandro	La stessa cosa abbiamo fatto in Libano: non dovevamo andarci perché dovevamo parlare un giorno sì e un giorno no con gli uomini di Hassan Nasrallah, il leader di Hezbollah, messo fuori legge e considerato organizzazione terroristica dagli Stati Uniti e dalla Germania, nostro principale alleato in Europa? Non dovevamo parlarci? Invece, grazie alla nostra presenza, dialogando con loro, con una posizione di equilibrio nei confronti del mondo arabo, abbiamo garantito che non ci si scontrasse su una delle frontiere più delicate, che è evidentemente quella con Israele. Libano, Israele, Siria, le alture del Golan, le fattorie di Sheba: grazie a noi quell'area si mantiene con un'intensità molto bassa, grazie alla nostra presenza e grazie al nostro dialogo nei confronti del mondo arabo, che tutela anche i diritti umani.
2020-07-07	PD	AlfieriAlessandro	Signor Presidente, noi abbiamo la possibilità oggi di discutere e votare sulla politica estera del nostro Paese. Nel momento in cui votiamo sulle missioni militari e sulle iniziative di cooperazione allo sviluppo, votiamo su uno degli strumenti principali della nostra politica estera. Vuol dire riflettere, ragionare e poi prendere decisioni sulla nostra postura, sulla scelta di come l'Italia si confronta con i passaggi principali riguardanti le relazioni internazionali. Il mondo sta cambiando e sta cambiando a una velocità impressionante sul fronte delle relazioni internazionali. Il Covid-19 e la pandemia non hanno fatto che accelerare alcune dinamiche in atto. È evidente che l'ordine internazionale che conoscevamo prima sta cambiando. Da una parte, gli Stati Uniti, sotto la presidenza Trump, hanno conosciuto un cambiamento. Nonostante il deep state stia dentro il solco e il mainstream delle scelte delle alleanze precedenti, Trump ha imposto una via più unilaterale. È uscito dall'accordo sul nucleare iraniano; è uscito dall'accordo sul clima; ha preso decisioni che sembravano impensabili, come il ritiro, seppur parziale, dalla Siria. Dall'altra parte, la Cina, con il progetto della Belt and Road Initiative e con il protagonismo a livello internazionale, si pone come nuovo attore. Questo porta alla costruzione di un nuovo bipolarismo in cui l'Europa rischia di rimanere fuori se non si rende conto della posta in gioco. Allora il nostro modo di porsi all'interno di questo ordine mondiale che sta cambiando deve essere quello di una potenza regionale che si rende conto che può giocare le sue partite se le gioca in Europa e all'interno dell'Alleanza atlantica e delle organizzazioni internazionali in genere, cioè se riafferma un nuovo modello di multilateralismo. L'Italia vince nel mondo se sa interpretare il suo ruolo in un assetto multipolare. Il multilateralismo è fondamentale, tanto che noi all'interno dell'Alleanza atlantica siamo in Afghanistan e in Bosnia, ad esempio, per citare quelle più importanti; per quanto riguarda le coalizioni internazionali contro il terrorismo siamo in Iraq e decidiamo di andare in un'operazione molto delicata e pericolosa. Non ne ho sentito parlare e mi stupisce un po', perché è una delle operazioni più delicate su cui decidiamo, forse anche un po' a cuor leggero da parte di alcuni, di andare nel Sahel. È un'operazione complicatissima e delicata, dove i francesi hanno pagato con il sangue un prezzo decisamente elevato. Siamo all'interno delle iniziative europee: Irini, di cui si è già parlato, è quella più importante nel Mediterraneo centrale e in Libia, ma ve ne sono altre, ad esempio nel contesto palestinese o in realtà importanti come quelle irachene. Poi c'è l'ambito delle Nazioni Unite, in Libano e in Kosovo. Voglio ricordare - lo faccio pensando al teatro del Mediterraneo centrale, facendo esempi - come in passato abbiamo dimostrato di poter conciliare la tutela dei nostri interessi nazionali, il tema del farci carico di un pezzo del burden sharing e della condivisione della sicurezza della comunità internazionale, con la tutela dei diritti umani e delle libertà fondamentali in cui crediamo. Lo andiamo a fare in contesti dove quei diritti umani evidentemente non sono tutelati, perché altrimenti non ci andremmo. In Kosovo siamo andati, siamo stati fin dall'inizio e abbiamo collaborato con un signore che si chiama Hashim Thaqi, che era capo dell'UCK ed era considerato un terrorista dai serbi. Quella persona oggi è incriminata dal procuratore speciale dell'Alto tribunale dell'Aia per crimini contro l'umanità, e noi non ci parliamo? Quando siamo in Kosovo con i nostri militari? È evidente che ci dobbiamo parlare, visto che è il Presidente della Repubblica! Però lì, grazie alla nostra presenza, abbiamo permesso che quella Repubblica evolvesse, che non si ammazzassero più, che non ci fossero più stupri e non ci fosse più la pulizia etnica: tutto questo grazie alla nostra presenza, grazie ai nostri militari e grazie a questa impostazione che tutela anche i diritti umani.
2020-07-07	PD	PinottiRoberta	Altre missioni invece vedono una leadership dell'Italia che è definita dal numero: lo vedete in Afghanistan, dove abbiamo un numero elevato di presenze perché siamo i responsabili di un PRT ( provincial reconstruction team ), cioè di una zona importante dell'Afghanistan. In Libano abbiamo numeri elevati, perché la missione UNIFIL, almeno la nuova missione UNIFIL nasce su spinta italiana per fermare una guerra. Quindi ci assumiamo la responsabilità di essere lì. In Iraq siamo presenti in numero elevato, perché, nel momento in cui c'è l'offensiva dell'ISIS, noi ci sentiamo direttamente chiamati a partecipare alla lotta al terrorismo, immaginando quello come un elemento terribile per le popolazioni, ma anche pericolosissimo per tutti noi, per tutti i Paesi dell'Europa e quindi anche per l'Italia. Su questo fronte, quindi, abbiamo numeri più consistenti; così come ancora consistente è la presenza nei Balcani, dove lo scenario si è completamente trasformato, ma la nostra presenza aiuta sempre più nell'armonizzazione fra le tensioni che ancora sono presenti in quell'area. Le scelte quindi vengono fatte sulla base di questi tre criteri. Sulla Libia non mi sottraggo alla discussione sui punti che sono stati sottolineati da alcuni senatori interventi. Non c'è dubbio infatti che ognuno di noi è stato colpito da alcuni racconti che hanno fatto i migranti tornati dai centri di detenzione e dalle relazioni che sono state fatte anche dall'ONU: quello che avviene in Libia, che è avvenuto e che continua ad avvenire, è qualcosa che ha scosso tutti noi. Ma la domanda che ci dobbiamo porre e che io rivolgo anche ai colleghi che sono intervenuti è la seguente: siamo sicuri che non intervenendo questa situazione possa migliorare? Io non penso. Ho sentito parole inaccettabili: l'Italia mandante di quello che sta avvenendo sui migranti? Scusate, ma è inaccettabile. Ho sentito critiche (tutto è criticabile) al memorandum che era stato fatto nel 2017; ma ricordo che, già in quel memorandum, per la prima volta si era permesso all'UNHCR e all'OIM di entrare in Libia, anche se le successive situazioni di pericolosità non hanno consentito a queste organizzazioni di operare. Lo dico perché non è che c'è chi è sensibile ai diritti umani e chi non lo è. Siamo tutti sensibili ai diritti umani. Ma la domanda riguarda la guardia costiera libica. Non parliamo di finanziarie i campi; finanziamo la formazione della guardia costiera libica e diamo anche alcuni mezzi. La domanda è: se i nostri militari, che sappiamo come operano e sulla base di quali convenzioni e principi, formano la guardia costiera libica, che in realtà è un miscuglio (perché c'è la guardia costiera che dipende dalla difesa, quella che dipende dagli interni, quella che dipende dalle municipalità e ci sono certamente gli intrecci con le milizie: si sta scegliendo di collaborare con il Ministero della difesa), rendiamo più pericolosa, più insicura la situazione dei migranti? Non abbiamo forse la possibilità di dare un aiuto, non solo alla stabilizzazione della Libia, ma - io dico - anche alla formazione di forze di sicurezza che possano muoversi su criteri estremamente diversi? Questa è la domanda che io rivolgo a chi si è scagliato, con una forza di convinzione che io rispetto profondamente, e ha posto questa domanda. Io ve ne pongo un'altra (chiudo e mi scuso se mi sono dilungata). Nell'esperienza che ho maturato, anche come Ministro della difesa, mi sono recata sulle navi dell'allora operazione Sophia (erano navi italiane in una missione europea), a vedere come veniva formata la guardia costiera libica: ho visto come sono entrati e come sono usciti, ho visto i protocolli che venivano usati per la formazione, che riguardavano, nella prima parte, proprio le convenzioni e i diritti. Sono sicura che poi, finiti questi corsi, abbiano operato tutti bene? No, non sono sicura, ma certamente penso che molti di loro siano usciti da lì migliorati e quindi certamente più affidabili. Questa è l'esperienza diretta che ho avuto di una piccola parte di ciò che stiamo facendo in Libia.
2020-07-07	PD	VattuoneVito	L'Italia fornisce poi il proprio contributo a diverse missioni NATO; in Europa sul fronte Est e a Sud dell'Alleanza; in Afghanistan, scenario in grande mutamento viste le trattative con i talebani e la posizione degli Stati Uniti; in Kosovo, dove abbiamo il comando della missione e in Iraq.
2020-07-07	PD	VerducciFrancesco	È sulla Libia che scontiamo il fallimento e la mancanza di una politica estera europea, di una visione europea. La competizione delle singole Nazioni su quello scacchiere, il fallimento delle primavere arabe chiama in causa gli istinti più nefasti di un rigurgito di postcolonialismo pericoloso, ma per avere una politica comune europea serve innanzitutto una comune politica migratoria, fatta non di respingimenti, di criminalizzazione delle organizzazioni non governative, di porti chiusi, ma di corridoi umanitari, di salvataggi, di riconoscimento dello status di rifugiato. L'Italia e l'Europa sono questo e per questo deve cambiare il nostro modo di essere in Libia e di concepire la Libia. Non si tratta di abbandonarla, anzi di starci di più e nel modo giusto, con un intervento che non metta in contraddizione il realismo e i nostri valori costituzionali. Bene le missioni di sminamento, i presidi sanitari, le infrastrutture per la ricostruzione, no invece al rifinanziamento della Guardia costiera libica, perché come abbiamo scritto nell'ordine del giorno approvato all'unanimità dall'assemblea del Partito Democratico, la Guardia costiera libica in realtà non esiste, come dimostrato da inchieste giornalistiche, dai dossier delle Nazioni Unite e del Consiglio di Europa, che ci chiedono entrambi di sospendere i rapporti e il supporto alla Guardia costiera libica, perché risulta essere un conglomerato di milizie armate spesso in lotta tra loro e spesso coinvolte in prima persona nel traffico di migranti e nella gestione dei cosiddetti, famigerati lager libici. Ecco perché votare il rifinanziamento significa voltarsi dall'altra parte di fronte a respingimenti illegali, detenzioni arbitrarie, torture, violenze, rapimenti, lavori forzati. Ma noi siamo l'Italia, non possiamo voltarci di fronte a questa immane catastrofe umanitaria. Non possiamo farlo. Tutto questo avviene in una cornice, quella del memorandum Italia-Libia del 2017, quando queste cose non si sapevano. Quel memorandum è stato rinnovato tacitamente nello scorso febbraio, non è mai stato ratificato dal Parlamento italiano, eppure c'è un errore iniziale: l'aver voluto appaltare alla Libia, un Paese che non ha mai ratificato le Convenzioni internazionali sulla protezione dei migranti, il controllo dei flussi migratori, mettendo in contraddizione una presunta ragione di Stato e di sicurezza nazionale con i principi inderogabili del nostro Stato di diritto. È un Paese, la Libia, che come ha detto l'ONU, non può essere considerato un porto sicuro e quindi non può avere una zona di salvataggio e di recupero. Il memorandum si è dimostrato un fallimento anche nel suo presupposto più importante: portare in Libia e nei centri di detenzione le Nazioni Unite e i controlli. È avvenuto il contrario: l'UNHCR ha abbandonato Tripoli, l'ONU ha dichiarato di non poter controllare la situazione dei centri di detenzione di cui si ignora perfino il numero complessivo. È per tutte queste ragioni, Presidente, che la scelta di continuare a finanziare la Guardia costiera libica fa male alla reputazione e all'autorevolezza del nostro Paese. Il rispetto dei diritti umani è parte dirimente del nostro interesse nazionale ed è per questo che non voteremo il rifinanziamento di questa missione, così come chiediamo a gran voce che venga fermata la vendita di armi all'Egitto, finché non avremo verità su Giulio Regeni, perché tutto si tiene. L'auspicio è che l'Italia riprenda ancora più forte il suo ruolo alla guida di una missione europea sui flussi migratori nel Mediterraneo, che rimetta in piedi un sistema di soccorso, di contrasto all'illegalità, di asilo, di integrazione, perché per nessun motivo la nostra politica può essere complice per opportunismo o per cinismo della tragedia che si verifica nel Mediterraneo, perché - Presidente, concludo - c'è una comunità di destino tra l'Europa, l'Africa e il Medio Oriente e si chiama appunto Mediterraneo. E allora serve affermare un'egemonia culturale per avere un'egemonia geopolitica, facendo di Italia ed Europa una forza che difende i valori universali dello Stato di diritto, non li tradisce e non tradisce sé stessa, non tradisce le proprie ragioni, non tradisce il proprio interesse nazionale.
2020-07-08	FI	RizzottiMaria	Signor Presidente, sono passati più di vent'anni da quando è stata presentata per la prima volta in Parlamento una proposta di legge finalizzata al riconoscimento della cefalea cronica primaria come malattia sociale. A partire dalla XIII legislatura e poi nelle successive, fino a quella attuale, abbiamo sempre voluto portare l'attenzione delle Camere sulla necessità di riconoscere questa grave patologia invalidante come malattia cronica, ma non è mai stato avviato l' iter. Spero che finalmente oggi, dopo vent'anni, si possa approvare questo importante provvedimento. La proposta di legge oggi in esame si compone di un articolo e due commi ed è finalizzata a riconoscere la cefalea cronica come malattia sociale. Per giungere al riconoscimento è stato detto che è necessario che la patologia sia stata accertata almeno da un anno, con diagnosi effettuata da uno specialista del settore presso un centro accreditato per la diagnosi e la cura delle cefalee. L'attestazione dell'effetto indica che la malattia è in grado di limitare o compromettere gravemente la capacità di far fronte agli impegni di famiglia e di lavoro. Vi ricordo che per essere definita sociale, una malattia deve presentare caratteristiche come alta incidenza, larga diffusione nella popolazione e rilevanza dal punto di vista statistico in termini di morbilità su vasta scala e deve presentare una continuità nel tempo per cui si registra un dispendio di risorse pubbliche per assistenza sanitaria e pertanto un danno economico individuale e collettivo. Secondo l'OMS la cefalea è ai primi posti tra le malattie invalidanti ed è una patologia capace di limitare o compromettere la propria capacità lavorativa. A differenza di quanto si possa immaginare, comporta comunque ingenti costi economici e sociali sia diretti che indiretti. I primi riguardano le spese per la diagnosi, il trattamento, le visite ambulatoriali, i ricoveri in ospedale e le indagini diagnostiche mentre i costi indiretti sono riferiti all'incidenza delle assenze sul lavoro e alla ridotta produttività. Alla Camera sono state fatte alcune modifiche: la prima ha riscritto il comma 2 che, nell'attuale riformulazione, dispone che il Ministro della salute, con proprio decreto, che spero sia anche rapido, individui i progetti finalizzati a sperimentare metodi innovativi di presa in carico delle persone affette da cefalea primaria cronica, nonché criteri e modalità con cui le Regioni attuano questi progetti. Nella versione iniziale, invece, il comma 2 prevedeva che il Ministro della salute integrasse il decreto del Ministro della sanità del 1961 che elenca le forme morbose da qualificare come malattie sociali, proprio per aggiungere all'elenco anche la cefalea cronica. Si tratta, però, come ho detto, di un decreto ministeriale del 1961, quindi con un altro tipo di sanità, con altri limiti; è anche una versione superata e sarebbe urgentemente da aggiornare. L'Italia oggi non prevede il riconoscimento normativo di questa patologia né tantomeno lo status di malattia sociale, per cui la stessa diagnosi della sua gravità e le cure correlate variano in maniera significativa a seconda dei servizi sanitari regionali. Nelle nostre Regioni vi sono numerosi centri per la diagnosi e la cura della cefalea, ma non sono sufficienti. È necessario che vi siano strutture e percorsi diagnostico-terapeutici assistenziali diffusi capillarmente in maniera uniforme sul nostro territorio. Comunque, il riconoscimento della cefalea primaria cronica come malattia sociale è un importante passo in questa direzione e consente una migliore organizzazione e gestione delle risorse, l'efficacia della diagnosi e cura della patologia, e soprattutto consente maggiore omogeneità nel nostro territorio. Quello che però contestiamo, come Forza Italia, è ancora una volta la clausola di invarianza finanziaria, che indebolisce fortemente l'efficacia di questa proposta di legge. Infatti, la mancata immissione di risorse aggiuntive è un limite evidente che rischia di inficiare le sue stesse finalità. Se è vero che per riconoscerla ci vuole un anno per poter quantificare, come ha detto la collega Boldrini, il finanziamento da stabilire, è anche vero che le Regioni subiscono da anni tagli costanti e pesanti ai bilanci. Come si fa a diagnosticare se i centri della cefalea sono pochi e non sono in rete? Quindi diventa un po' problematica una legge a costo zero di questo tipo. Occorre precisare che la cefalea spesso è sintomo anche di malattie rare, il cui iter diagnostico è spesso disagevole nei percorsi e incerto negli esiti. Diciamo la verità, noi sapremmo come colmare questo grande gap : sapete bene che il mio riferimento è ai fondi del MES. L'Italia in questi mesi ha l'occasione storica per tornare a dotarsi di una strategia nazionale di lungo termine e ripensare alla struttura e al funzionamento di un sistema sanitario che negli ultimi anni è stato progressivamente definanziato e abbandonato. I risultati, purtroppo, si sono visti in questi mesi di emergenza. Occorre concentrarsi sul vero sviluppo della medicina territoriale organizzata con distretti, ambulatori, assistenza domiciliare, gestione delle cronicità, vicinanza ai più deboli, residenze socio-sanitarie (che in alcune parti del Paese o non esistono o sono totalmente insufficienti). I fondi tanto bistrattati del MES servirebbero, ad esempio, a rimodernare tutte quelle apparecchiature vetuste che per anni non hanno ricevuto la giusta manutenzione. Questo è un problema da affrontare: penso alle liste d'attesa proprio per apparecchi vetusti che lavorano poco; penso a tutte le diagnosi mammografiche con mammografi che hanno vent'anni e che possono anche fare diagnosi di negatività per il tumore della mammella. Grazie al cielo, lo screening è gratuito nel nostro Paese; ma se, quando si viene chiamati a fare la diagnosi, la macchina per le mammografie è vecchia e dà un risultato negativo, ci si ritrova, oltre allo stato della paziente con un tumore non diagnosticato nei tempi, anche con ulteriori costi sanitari. Potrei continuare e fare migliaia di esempi. Il mio è veramente un appello: l'Europa ci dà questa possibilità e noi non dovremmo mancare questo appuntamento. Mettiamo da parte le ideologie e cerchiamo di essere pratici, perché per avere i soldi (come si dice, più di 20 miliardi) per il nostro sistema sanitario, un debito da qualche parte si fa, sia che si emettono titoli di Stato, sia che si prendono i soldi del MES (con la differenza che gli interessi sui fondi del MES sono molto minori). Cerchiamo dunque di imparare la lezione dalla tragedia che ha vissuto il nostro sistema sanitario e il nostro Paese. Lasciamo alle spalle l'Italia degli ospedali incompiuti, delle assunzioni in sanità come bacini elettorali, di persone senza professionalità. Occorre puntare invece a costruire un Paese dove ci siano ovunque reti di servizi socio-sanitari, territoriali, capillari ed efficienti, diagnostica, prevenzione, amministrazione sanitaria di qualità, cura a lungo termine. L'elenco potrebbe essere molto lungo. Il riconoscimento della cefalea primaria cronica come malattia sociale è certamente un passo importante al fine di un eventuale e successivo - auspichiamo il più rapido possibile - inserimento nei livelli essenziali di assistenza (LEA), come giustamente si aspettano le migliaia di persone che soffrono quotidianamente di questa patologia. Annuncio il voto favorevole del Gruppo Forza Italia. (
2020-07-08	FdI	UrsoAdolfo	Dobbiamo dunque differenziare in maniera netta tra la Cina quale partner commerciale e la Cina come avversario sistemico. E questo è doveroso. Per questo chiedo che quest'Assemblea si esprima il prima possibile anche sulle mozioni che tutelano le libertà e le prerogative di Hong Kong, perché Hong Kong oggi è come Berlino ieri. Noi tutti siamo cittadini di Hong Kong perché, se lì la Cina riesce a calpestare gli accordi internazionali e a reprimere ogni forma di libertà, se lo fa ad Hong Kong e noi glielo consentiamo, vuol dire che domani lo farà anche a Roma e anche in Europa e non possiamo permettercelo.
2020-07-08	FdI	UrsoAdolfo	Signor Presidente, ho chiesto di intervenire in questa sede a nome del Gruppo Fratelli d'Italia per motivare la nostra astensione politica alla ratifica ed esecuzione dell'Accordo tra il Governo della Repubblica italiana e il Governo della Repubblica popolare cinese per eliminare le doppie imposizioni in materie di imposte sul reddito e per prevenire le evasioni e le elusioni fiscali. Come i colleghi ben sanno, quella al nostro esame è una materia di politica commerciale, una delle poche materie rimaste allo Stato. Fino a pochi anni fa erano sostanzialmente due le materie su cui i singoli Stati potessero firmare con l'Unione europea accordi comunque di natura commerciale. Uno era il Trattato sulla doppia imposizione fiscale e, l'altro, il Trattato sulla protezione degli investimenti. Con l'ultimo Trattato dell'Unione europea però la protezione degli investimenti è passata di competenza esclusiva dell'Unione. Sono rimasti invece i Trattati sulla doppia imposizione fiscale, che sono appunto, in quanto fiscali, di competenza degli Stati e sono abitualmente trattati che servono a rendere competitive le imprese dei singoli Stati rispetto ai mercati che si aprono, come certamente è stato - e imparzialmente lo è ancora - il grande mercato della Repubblica popolare cinese. Per queste ragioni abitualmente noi siamo favorevoli nel merito di questa tipologia dei trattati; riconosciamo infatti che la Repubblica popolare cinese è un partner commerciale molto importante per il nostro Paese, non è tra i più importanti perché ce ne sono altri, come gli Stati Uniti, la Germania, la Francia e tanti altri con cui abbiamo un interscambio commerciale e una cooperazione industriale molto più significativa. Certamente però è un partner importante e tanto più lo potrà essere nei prossimi anni. Perché allora ci asteniamo invece di votare a favore, pur condividendo nel merito il Trattato? Lo facciamo perché è stato realizzato all'interno di una serie di accordi di natura prettamente politica, che hanno cambiato la postura e il quadro delle alleanze internazionali del nostro Paese quando il Presidente della Repubblica popolare cinese segretario generale del Partito comunista cinese e, di conseguenza, capo di tutti gli altri poteri cinesi, è giunto in Italia ed è stato accolto come un trionfatore dall'allora Governo Conte 1; mi riferisco al quadro dei cosiddetti accordi sulla via della seta, che solo l'Italia tra i grandi Paesi europei, del G7 e del mondo ha subìto, sottomettendosi al dominio esplicato dalla Cina attraverso di essi. In quel contesto sono apparsi ambigui quegli accordi e tutto il resto, tanto è vero che poi nella stessa maggioranza col tempo si è compreso il problema: basta leggere i giornali di oggi in riferimento alla svolta che il Partito Democratico sembra imprimere al Governo sulla questione della tecnologia cinese nell'ambito del 5G. Capiamo e comprendiamo che ora è in corso un ravvedimento operoso da parte della maggioranza forse anche rispetto all'atteggiamento da tenere nei confronti della Repubblica Popolare Cinese. Se possibile, vogliamo far comprendere che una cosa è avere riguardo, attenzione, rispetto e stipulare accordi di natura commerciale con un partner importante sul piano commerciale come la Cina, altra cosa è considerare la Cina come gli Stati Uniti o come gli altri Paesi europei, perché resta oggi più di ieri un avversario sistemico dell'Italia, dell'Europa e dell'Occidente. È un avversario sistemico oggi più di ieri perché, dall'elezione di Xi a segretario generale del partito comunista cinese, e di conseguenza a tutte le altre cariche che ricopre, la postura della Repubblica popolare cinese è profondamente cambiata. Mentre nei primi anni 2000, quando è entrata nell'Organizzazione mondiale del commercio, la Cina aveva una postura di apertura dei propri mercati alle imprese e, se volete, anche alla cultura occidentale, dall'ascesa di Xi ha cambiato atteggiamento, perché egli ha vinto il confronto interno nel partito comunista cinese su una linea politica, strategica e programmatica di imperialismo. Voi sapete bene che in quel momento si confrontavano due linee politiche: quella della sinistra interna era teorizzata da Bo Xilai, precedentemente ministro del commercio, che pensava di proseguire l'insegnamento di Deng Xiaoping sulla crescita interna del Paese per colmare i divari e le povertà interne. Questa era la Cina di Deng Xiaoping, quella che si apriva al mondo, quella delle prime zone economiche speciali di Shenzhen e poi delle altre. Quella Cina, che era un grande mercato anche per noi, nel frattempo è cambiata e, da mercato per le imprese europee, è diventata industria mondiale e noi a nostra volta siamo diventati mercato della loro industria. Soprattutto però è cambiata perché Xi ha imposto una strategia non di crescita interna, ma di crescita esterna sul piano militare, politico, tecnologico, infrastrutturale ed anche economico. Ciò si materializza anche nel cambiamento dello statuto del partito comunista cinese, laddove nel preambolo è stata inserita la via della seta come via per il dominio mondiale; subito dopo è stata cambiata la Costituzione cinese e anche al suo interno è stata inserita la via della seta come via per il dominio mondiale. Ciò si esplica sia nel fatto che la Cina si riarma con la costruzione di portaerei, sia nel fatto che sono state realizzate basi navali militari all'estero lungo la via della seta (come a Gibuti), sia nel fatto che essa manifesta una politica aggressiva nei confronti dei vicini per la conquista di spazi territoriali marittimi e terrestri. E si esplica, ancora, nella sua postura nei confronti di Taiwan, diventata aggressiva, così come nella sua postura interna nei confronti delle minoranze - che delinea il quadro di uno Stato totalitario e non soltanto autoritario, che controlla ogni cosa all'interno e presuppone di poter controllare ogni cosa all'esterno - nonché nei fatti di Hong Kong, dove la Cina ha cambiato stravolgendo gli accordi internazionali di ventisette anni fa che lasciavano ad Hong Kong, per un lungo periodo di cinquant'anni, le sue prerogative di libertà civili, personali ed economiche, che la Cina ha calpestato con la nuova legislazione sulla sicurezza nazionale. Non comprendere questo, che la Cina di Xi non è la Cina di Deng Xiaoping e che il cambiamento di postura - da crescita interna che aveva bisogno di noi a crescita esterna nel dominio nei nostri confronti - significa per noi, per l'Europa e per l'Occidente che la grande sfida dei prossimi anni sarà tra la nostra cultura delle libertà e la loro volontà di dominio nel mondo, calpestando quelle libertà.
2020-07-08	FdI	ZaffiniFrancesco	L'andamento delle tariffe ha seguito la sciatteria che prima registravo; peraltro le tariffe delle utenze nell'ambito regionale sono caratterizzate da grande disparità: ci sono amministrazioni, come quella del capoluogo, fortemente gravate da tariffe esorbitanti evidentemente a carico dei cittadini e tutto questo produce un diffuso livello di malcontento che poi ha determinato il risultato delle recenti elezioni regionali. Colleghi, non è stata la sanità a determinare quanto è accaduto e che inevitabilmente prima o poi doveva accadere in Umbria; in realtà a mio avviso è stato proprio il sistema di gestione dei rifiuti e l'incapacità della vecchia maggioranza di governo dell'Umbria di determinare una visione chiara e un percorso a tappe che mettesse in regola l'intero sistema e chiudesse le discariche. Noi più volte abbiamo ribadito che il sistema basato sul conferimento in discarica è abbandonato ormai in tutta Europa sicuramente dai Paesi più virtuosi, ma anche in Italia dalle Regioni più capaci e virtuose, mentre in Umbria continua imperterrito con discariche colme, come ho detto prima, ripetutamente ampliate sia in orizzontale che in verticale.
2020-07-08	LN	StefaniErika	Signor Presidente, stiamo ancora parlando di una questione complicata e molto articolata che aveva già interessato a lungo i lavori della Giunta e di quest'Aula nel corso della precedente legislatura, dato che i procedimenti da discutere erano diversi: si trattava di un procedimento civile e di un procedimento penale e non solo. Infatti la questione inizialmente parte da un esposto inviato il 22 ottobre 2012 dal senatore Albertini al Ministro della giustizia. Comunque non si tratta solo di quello ma di tutta la vicenda giudiziaria fra il senatore - che fu europarlamentare e ancora prima sindaco di Milano - e il procuratore Alfredo Robledo. È una vicenda molto articolata sulla quale non siamo chiamati, ovviamente, ad esprimerci se non limitatamente all'argomento di interesse della Giunta e di quest'Aula. Va da sé, però, anche per una migliore chiarezza delle decisioni che si assumeranno oggi in Aula, che la relazione che fu redatta dalla senatrice Filippin nel corso della precedente legislatura, aveva ben espresso la posizione sia della Giunta che dell'Assemblea per quanto riguarda l'insindacabilità delle opinioni espresse dal senatore Albertini. Non si trattava solo dell'esposto presentato al Ministro della giustizia, che era solo un capitolo di una lunga sequenza di atti e di reazioni che hanno visto il magistrato e il senatore confrontarsi, in un rapporto giudiziario che ha avuto sfaccettature anche abbastanza aspre. Ricordiamo comunque che il senatore Albertini aveva presentato anche un esposto al Consiglio superiore della magistratura nel 2013 e che nel 2014 aveva presentato un'interrogazione al Ministro della giustizia alla quale aveva avuto anche delle risposte. Inoltre, il senatore aveva anche compiuto tutta una serie di atti tipici del mandato parlamentare, ben 38, come è stato ricordato in quella relazione. Dunque, a suo tempo, le decisioni del relatore si basarono sul fatto che non vi era solo questo iniziale esposto al Ministro della giustizia, ma un insieme di condotte che non avevano che precisato il fatto in sé e che sono proseguite, anche quando il senatore Albertini aveva assunto le vesti di senatore e non solo di europarlamentare. Abbiamo anche lungamente dibattuto, al tempo, su una corretta interpretazione del protocollo n. 7 per i privilegi e le immunità dell'Unione europea, che impone che i membri del Parlamento europeo beneficino sul territorio nazionale delle immunità riconosciute ai membri del Parlamento del loro Paese, norme che hanno una certa complessità nelle loro interpretazioni. La Giunta si è dilungata ad esaminare e discutere questi temi nella precedente legislatura e l'Aula altresì, e si sono prese delle decisioni che oggi hanno originato questo ricorso che ha sollevato un conflitto di attribuzione. In tal senso, a prescindere dalle considerazioni sul merito della vicenda, che non spettano a questa Assemblea, noi della Lega-Salvini Premier riteniamo di sostenere e ribadire le motivazioni sottese alle decisioni prese. Pertanto, anche noi sottolineiamo il nostro voto favorevole a che il Senato si costituisca nel giudizio che è stato sollevato per il conflitto di attribuzione. Questo non per difendere il singolo senatore e il singolo individuo, ma per difendere le decisioni assunte in questa sede.
2020-07-08	M5S	AirolaAlberto	Signor Presidente, essendo un argomento delicato, mi permetto di sottolineare alcuni punti importanti di questa ratifica. Il provvedimento interviene sulla Convenzione n. 108 del 1981 del Consiglio d'Europa, ed è uno dei più importanti strumenti vincolanti per la protezione delle persone rispetto al trattamento automatizzato dei dati personali. Il protocollo è composto da un preambolo, da 40 articoli e da una appendice; è frutto di un lungo lavoro negoziale svolto nel più ampio contesto delle riforme degli strumenti internazionali di protezione dei dati personali e parallelamente alla riforma della legislazione sulla protezione dei dati dell'Unione europea.
2020-07-08	M5S	SileriPierpaolo	Si tratta di un gruppo di patologie molto invalidanti. Solo per darvi qualche cifra, in Italia circa il 12 per cento della popolazione ne è affetta e tale percentuale per l'emicrania raggiunge il 25 per cento nelle donne in età fertile, il che significa che circa 7 milioni di persone, prevalentemente donne, ne soffrono. Questo ha ovviamente anche delle implicazioni economiche importanti. Si stima che l'assenza dal lavoro si avvicini a 12 milioni di giornate perse ogni anno - un numero veramente importante - con una perdita economica che nella nostra Nazione sfiora i 3 miliardi di euro. Occorre quindi pensare all'emicrania e al gruppo di patologie di cui stiamo parlando oggi come un impegno davvero significativo per il nostro Paese. In Europa la succitata cifra sfiora addirittura i 20 miliardi di euro all'anno. Quindi è opportuno notare come dalla patologia in esame derivino aspetti sicuramente invalidanti e conseguenze che si riflettono sulla vita personale e relazionale nonché sulla capacità lavorativa di coloro che ne sono affetti. Vi è un notevole calo della produttività, più del 20 per cento dei pazienti riferisce di aver subito una riduzione del rendimento scolastico o lavorativo superiore al 50 per cento.
2020-07-08	PD	AlfieriAlessandro	Signor Presidente, quella in esame è la ratifica di una convenzione fatta all'interno del Consiglio d'Europa, una delle classiche convenzioni fatte in quell'ambiente, per armonizzare di fatto le normative dei singoli Stati europei. È stata fatta anche con i rappresentanti della Federazione internazionale di calcio (FIFA), dell'Unione europea delle federazioni calcistiche europee (UEFA), delle associazioni professionistiche insieme all'Interpol e all'Unione europea per favorire l'accesso agli eventi sportivi negli stadi in maniera ordinata, promuovendo una strategia e un approccio integrato e condiviso tra i soggetti pubblici e privati coinvolti nell'organizzazione di eventi sportivi.
2020-07-09	LN	BergesioGiorgioMaria	Signor Presidente, il Gruppo Lega-Salvini Premier-Partito Sardo d'Azione si dichiara assolutamente insoddisfatto della risposta per la sua inconsistenza: solo fumo e niente arrosto; cose scontatissime. Il 18 marzo scorso, quando abbiamo presentato al signor Ministro questa interrogazione (quattro mesi orsono) avevamo bene in mente il problema del florovivaismo italiano: parliamo di 23.000 imprese, 100.000 addetti e 2,6 miliardi di euro di fatturato. Si tratta non di briciole, ma di sostanza vera del prodotto interno lordo italiano. Questi dati appaiono ancora più gravi se si considera che il Governo non ha fatto assolutamente nulla. La settimana scorsa l'Istat, per quanto riguarda l'economia, ha detto che in autunno un'attività su tre potrebbe chiudere e si potrebbero perdere 800.000 posti di lavoro, probabilmente anche nel settore floricolo. Ma è sicuro che ciò accadrà nel settore floricolo ed è gravissimo che, a oggi, il Governo non abbia fatto nulla. Molte aziende del settore chiuderanno e falliranno e fallirà anche una parte importante del made in Italy floreale, e questo settore vanta un primato internazionale, non solo italiano. Ancora una volta - mi spiace dirglielo, signor Sottosegretario - non siamo nemmeno stati in grado di copiare gli altri Paesi europei. In Europa basta guardare all'Olanda (600 milioni di euro a disposizione del florovivaismo), alla Francia, alla Germania, alla Svizzera e alla Spagna, con risorse certe e immediate per il settore florovivaistico. In Italia nulla. A oggi, secondo l'Istat, sono 70.000 i matrimoni saltati a causa del coronavirus. Il business dei matrimoni è legato a quello del settore del fiore reciso italiano, che in Europa è secondo solo all'Olanda, con una perdita di 200 milioni di euro. Se consideriamo anche le perdite derivanti dai mancati convegni, eventi pubblici, fiere, assemblee e feste, si sommano altri 200 milioni di euro, arrivando così a 400 milioni di euro di perdita secca. E lei mi parla della cambiale agraria dell'Ismea che deve essere restituita? Ma non facciamo ridere, per non piangere, tutto il settore floricolo italiano! L'altro aspetto fondamentale è che nell'ambito del cosiddetto decreto rilancio, che lei ha citato, la Lega ha proposto il bonus matrimoni, che è stato bocciato proprio dalla sua maggioranza. Sarebbe stata una misura importante perché avrebbe promosso lo sviluppo e il sostegno alla floricoltura italiana. Sei mesi di sospensione dei contributi previdenziali è poi veramente pochissimo: ci vogliono due anni di sospensione più la liquidità certa, che noi continuiamo a chiedere. Alla Camera dei deputati, con un ordine del giorno approvato all'unanimità, il Governo si era impegnato ad adottare iniziative urgenti al fine di sostenere le attività delle imprese del settore del florovivaismo, prevedendo l'istituzione di un fondo ad hoc (quello che voi avete negato nel decreto rilancio perché lo fate confluire nel Fondo emergenziale a tutela delle filiere in crisi). A oggi non c'è una riga di contributo certo per il florovivaismo italiano. Sia chiaro che questo settore ha bisogno di un sostegno certo. Se voi non siete in grado di dare risposte agli italiani, all'agricoltura italiana e al florovivaismo italiano, vi prego di trarne le conseguenze, perché - prima o poi - saranno tutti gli italiani a farlo.
2020-07-14	FI	GasparriMaurizio	Noi rappresentiamo un pezzo di democrazia italiana, probabilmente maggioritaria nel Paese, ed esigiamo rispetto quando si devono assumere le decisioni, non essere invitati dopo l'ultima giornata degli stati generali, dopo le archistar, i cantanti, dopo tutti quelli che, per carità, hanno diritto di dire la loro. Noi abbiamo un mandato per dire la nostra. Quindi abbiamo presentato una risoluzione perché siamo preoccupati per una seconda ondata e al Parlamento europeo proprio ieri l'onorevole Tajani e altri colleghi di Forza Italia hanno presentato un'interrogazione per richiamare l'Europa alle sue responsabilità sui controlli dei confini esterni d'Europa. Infatti, se in Libia abbiamo stanziato 110 milioni di euro europei per una serie di misure di supporto a quelle autorità, dobbiamo esigere il controllo delle coste della Libia, affinché non siano il luogo di partenza non sono di clandestini, ma a questo punto anche di pericoli sanitari. Non è razzismo il nostro, sono le notizie che voi diffondete e che sono state registrate a Roccella Ionica, poi ad Amantea e adesso al Celio. Allora, gestiamo l'emergenza dove c'è e non annunciamo l'emergenza dove non c'è per creare un'immagine negativa e sbagliata del nostro Paese.
2020-07-14	FdI	ZaffiniFrancesco	Signor Presidente, signor Ministro, cara ci è costata la chiusura della stagione dei tagli, perché la chiusura della stagione dei tagli - come lei l'ha definita - non è stata oggetto di una decisione politica, di una maggioranza che ha deciso di tornare ad investire nel Servizio sanitario nazionale o qualcosa di simile: è stata semplicemente il frutto di quello che è accaduto, cioè una delle più grandi emergenze della storia repubblicana, e necessitata evidentemente dai gravi ritardi manifestati dal nostro Servizio sanitario nazionale. Ma di questo parleremo più avanti. Il 31 luglio, che è la data rispetto alla quale vengono spostate (a malapena di quindici giorni) le disposizioni dei provvedimenti citati nella proposta di DPCM, deve essere a nostro avviso una sorta di spartiacque, una linea di non ritorno: qualcosa che ci induce a non ripetere tutto ciò che è accaduto. Questo non lo diciamo perché vogliamo anticipare quelli che saranno i giudizi sull'attività di Governo nell'affrontare l'emergenza pandemica, ma perché è del tutto evidente che di fronte ad alcune cose magari ben fatte, molte ascrivibili agli operatori e ai volontari del nostro Servizio sanitario nazionale, sono stati compiuti leggerezze, ritardi e omissioni che evidentemente non sono auspicabili per i prossimi mesi. Soprattutto non sono ripetibili le semplificazioni, le scorciatoie, le conferenze stampa reiterate, le fake news diramate a reti unificate e le normative secondarie assurte a norma primaria per limitare i diritti costituzionalmente garantiti. Ecco, tutto ciò, che fa parte della forma (ma vorrei dire banalmente che nelle istituzioni la forma notoriamente è sostanza, Ministro), non deve più ripetersi. Rispetto a questa vicenda io sono abbastanza preoccupato, Ministro, perché, non so se lei facesse riferimento a qualcosa di specifico, ma quando ha garantito che ci sarà un provvedimento delle Camere per l'eventuale proroga dello stato di emergenza, lei ha citato l'ordine del giorno: lei ha detto che ci sarà un ordine del giorno che indirizzerà le Camere. Voglio sperare che non facesse riferimento al documento specifico dell'ordine del giorno, ma che intendesse che sarà posto all'ordine del giorno delle Camere un disegno di legge. Voglio sperare che si tratti di un disegno di legge. Sento la fantasia dispiegarsi: qualcuno parla di passaggio alle Camere, che non si capisce bene che cosa sia (una visitina?). Parliamo di una legge, che stabilisce cosa accade nel nostro ordinamento. Rispetto a questo, Lettera 150 - che lei, Ministro, evidentemente conosce: sono 150 costituzionalisti che si sono impegnati nelle vicende di questa emergenza e del lockdown - ha espressamente confermato che sono necessari interventi, anche urgenti, magari anche attraverso decreti-legge, ma riconducibili alla ordinaria gestione legislativa parlamentare. In altri termini, in questo momento «è venuta meno (...) quella condizione che ha permesso, sino ad oggi, la sospensione di diritti costituzionali fondamentali. Lo stato di emergenza, infatti, è una grave circostanza imprevista che richiede misure immediate di intervento, non compatibili con i normali tempi di elaborazione e proclamazione di leggi e provvedimenti amministrativi ordinari». «La sola idea che una proroga dello stato di emergenza possa non essere deliberata dal Parlamento, e anzi gli possa essere sottoposta solo per un "passaggio" dal contenuto e dalle finalità incomprensibili, è inconciliabile con il nostro ordinamento costituzionale». Segue una serie di altre considerazioni. Questo è il senso del ragionamento sul quale noi oggi ci dobbiamo soffermare ed esprimere, Ministro: o questo virus c'è, e allora si aprono scenari di un certo tipo, oppure questo virus, come dicono purtroppo in tanti, non c'è o perlomeno non c'è più come era o perlomeno non è più così letale come era all'inizio, per una serie innumerevole di considerazioni. E se non c'è, Ministro, allora non c'è neanche la necessità della proroga dello stato di emergenza. Il senatore Quagliariello poco fa ha enunciato una serie di Stati europei che hanno adottato questo provvedimento ma l'hanno interrotto. Addirittura, il fascista Orbán ha esaurito queste misure nell'arco breve di neanche due mesi. Devono invece essere prodotti provvedimenti mirati, sì, ma attraverso gli strumenti previsti dal nostro ordinamento, della nostra gerarchia di fonti e i provvedimenti, evidentemente, devono essere mirati alla bisogna e quindi anche territorialmente, oltre che temporalmente, circoscritti. Dopo di che, vanno anche protette le frontiere, Ministro. Lei ha giustamente detto che proteggeremo le frontiere non europee. Bene, ma io le suggerisco, Ministro, di dare un'occhiata anche alle frontiere europee, perché, nella mia Umbria, gli ultimi cinque contagiati sono, casualmente, cinque badanti, che stavano dentro un pulmino che veniva dal Nord Europa: sono state tutte asintomatiche, mentre sono stati sintomatici gli anziani cui badavano e così siamo riusciti a risalire all'origine del contagio. Pertanto, Ministro, c'è da osservare anche che cosa accade nei Paesi europei e nei viaggiatori che transitano da quei Paesi. Oppure c'è l'altra ipotesi che io considero, Ministro, e che condivido: il virus c'è; forse è cambiato, forse è intervenuto il caldo, forse semplicemente abbiamo cambiato i protocolli di cura - finalmente, aggiungo - e quindi è meno aggressivo, meno virulento, in poche parole: ci ammazza di meno. Allora, in questo caso, bisogna rispettare le tre «T» dell'Organizzazione mondiale della sanità. Il 9 giugno scorso quest'Assemblea ha approvato un ordine del giorno unitario - udite bene: un ordine del giorno unitario, che meriterebbe una sorta di monumento fuori dall'Aula del Senato - contenente sette impegni. Signor Ministro, lei era presente in Aula. Questi sette impegni, che non leggo perché non ho tempo, sono tutti importanti se il virus c'è: ripeto, sono assolutamente importanti perché attengono alla capacità di trovarlo, scovarlo, curarlo, isolarlo e risolverlo. In poche parole, non stiamo per nulla percorrendo le tre «T»: l' app Immuni è fallita o, se non lo è, diteci quali sono i risultati o cosa intendete fare in sostituzione; l'indagine di sieroprevalenza è fallita e se ne sono perse le tracce, anzi, i test sierologici sono scaduti e va indetta una nuova gara, come ci è stato confermato dagli operatori della Croce Rossa e da Abbott: i test sono scaduti e vanno riacquistati. Come ho detto, l'indagine di sieroprevalenza ha prodotto risultati modesti, anzi impercettibili. In ogni caso, signor Ministro, dobbiamo agire con una chiarezza di intenti. Nelle due strade - o l'una, o l'altra - prendetevi la responsabilità di dirci che cosa accadrà. E non potete farlo con la proroga dello stato di emergenza (cioè, in poche parole, per chi sa giocare a tressette, come: passa). Non è così che si governa. C'è bisogno di una visione, di una previsione e di una strada tracciata. Mi rendo conto che questo è un Governo che fatica a trovare l'alchimia della condivisione, però, a sei mesi dalla prima programmazione dello stato d'emergenza, non possiamo non sapere che cosa accadrà a settembre e a ottobre, nelle scuole e non solo. Rispetto a tutto ciò, è del tutto evidente che Fratelli d'Italia voterà a favore della proposta di risoluzione n. 4, a prima firma dei senatori Romeo, Bernini e Ciriani e voterà in senso contrario - non me ne vogliano i colleghi della maggioranza - alle due proposte di risoluzione della sinistra, perché due che «tutto va bene, madama la marchesa» credo non renda un buon servizio al Paese. Ci asterremo sull'altra proposta di risoluzione del centrodestra, perché - lo dico ai colleghi che sono alle mie spalle - o il centrodestra procede unito, oppure ognuno presenta le proprie proposte di risoluzione.
2020-07-14	M5S	ToninelliDanilo	Cosa vediamo di chi si è impegnato in questa macchina del fango? Vediamo niente poco di meno che l'alleato di Salvini in Europa, Geert Vilders, sollevare un cartello con sopra scritto: «Non un centesimo all'Italia».
2020-07-14	M5S	ToninelliDanilo	Poi siamo andati in Europa e, grazie al lavoro certosino del presidente Conte, oggi si parla di recovery fund, cioè si parla di oltre 170 miliardi che arriveranno all'Italia. E a chi fa polemica anche su questo, a chi fa polemica anche sui 170 miliardi che arriveranno all'Italia, facciamo un semplice appello: basta, basta, basta polemiche e propaganda; almeno su questo si dovrebbe smettere di fare la guerra a questo Governo e con senso di responsabilità dare una mano all'Italia e agli italiani a vincere questa difficilissima e fondamentale trattativa europea.
2020-07-15	FI	BerniniAnnaMaria	Abbiamo guardato dai finestrini il contenuto del decreto-legge rilancio, ma non abbiamo potuto in alcun modo agire nel merito. Non è un grande rispetto per il Parlamento questo. Ma parliamo del suo toolkit, la sua cassetta degli attrezzi, con cui si presenterà venerdì e sabato in Europa. Certo, come abbiamo detto, è un Consiglio dell'Unione europea non assolutamente determinante, ma è una fase importante di negoziazione di un asset europeo che lei definirebbe poderoso: next generation EU, un fondo a cui dovranno attingere i Paesi che hanno bisogno. Personalmente non reputo opportuno che lei si presenti a questa negoziazione dopo aver ipotizzato la proroga dello stato di emergenza per l'Italia, che ci fa fare una bruttissima figura a chi guarda dalle finestre, da fuori l'Italia, dando l'impressione che l'Italia sia ancora un Paese a rischio, che gli italiani siano una sorta di conventicola di untori con infrastrutture sanitarie non sufficientemente efficienti, che rendono, quindi, necessario un prolungamento, una proroga di uno stato di emergenza che ha abbattuto, congelato l'economia italiana e le sue categorie produttive, oltre ad avere distrutto tre mesi di vite familiari. Ha separato famiglie, lasciato persone anziane, nonni da soli terrorizzati, chiuso bambini in casa privandoli della scuola, dei giochi, degli amici, della vita; spento luci negli studi professionali; spento, purtroppo, macchine di cicli produttivi che fanno molta fatica a riprendere; abbassato saracinesche che fanno fatica a rialzarsi. Signor Presidente del Consiglio, lei ipotizza di poter prolungare uno stato di emergenza di questo tipo?
2020-07-15	FI	BerniniAnnaMaria	Come possiamo noi pensare che lei vada in Europa forte di questa politica e di un piano che noi non condividiamo, perché non pensiamo che l'Italia si possa rialzare su questi presupposti? Noi le abbiamo tante volte proposto il nostro aiuto, le abbiamo detto di puntare sulle infrastrutture, sulla riforma fiscale, di dare aria adesso con la sospensione dei pagamenti all'Agenzia delle entrate, che peraltro sta facendo partire - lo dice Ruffini, una cosa inquietante - 8 milioni di cartelle esattoriali più altri 22 milioni a quelle povere partite IVA che non sanno più come fare, non guadagnano.
2020-07-15	FI	BerniniAnnaMaria	Non è così, signor Presidente del Consiglio, che si affrontano le emergenze. Non è così che si va in Europa. Lei lo deve dire in Europa che in Italia non è andato tutto bene. Le sue politiche non hanno funzionato, avete perso tempo, avete sprecato soldi. Nel decreto-legge rilancio non ci sono investimenti produttivi, non ci sono investimenti sulle infrastrutture materiali e immateriali di cui il nostro Paese ha bisogno. Penso a piccole, grandi, medie opere pubbliche e private, infrastrutture immateriali, economia della conoscenza, scuola, formazione, scuola! Ha presente la parola «scuola»?
2020-07-15	FI	BerniniAnnaMaria	Signor Presidente, signor Presidente del Consiglio, rappresentanti del Governo, colleghi, ho ascoltato, come sempre con grande rispetto e attenzione, l'intervento del collega Pittella e tutti gli interventi che hanno preceduto il mio e devo dire che l'approccio nei confronti dell'Europa, da parte dell'Italia, deve essere sicuramente un approccio demanding, come si direbbe da quelle parti. Siamo contribuenti netti e diamo più di quello che, sino ad ora, abbiamo ricevuto. Certo, bisognerebbe indagare quanto di quello che abbiamo ricevuto o che avremmo potuto ricevere non lo abbiamo ricevuto fino in fondo perché non siamo stati in grado di attingere a disponibilità delle cui modalità di utilizzo non eravamo completamente padroni. Cerchiamo di essere molto franchi con noi stessi; cerchiamo di parlare dicendoci parole di verità. Signor Presidente del Consiglio,come mi sembra sia stato evocato anche da altri interventi che mi hanno preceduto, credo che non esista un'Europa in sé buona o cattiva, nutrice o matrigna, solidale o rigorista. Sicuramente questa Europa, rispetto a un'altra Europa che abbiamo visto in altri periodi storici e politici, ha messo a disposizione una potenza di fuoco (quella, sì, è una potenza di fuoco) soprattutto da parte della Banca centrale europea, mai vista fino ad ora. Ha messo a disposizione la possibilità, finalmente, di condividere, di mutualizzare il debito europeo, non passato ma futuro, con il famoso next generation EU. Signor Presidente del Consiglio mi perdoni, glielo dico, come sempre, con rispettosa simpatia: non credo che il Governo italiano si possa presentare in Europa - mi rivolgo anche al collega Pittella - dove conti se ti conti, se hai alleanze strategiche, conti sulla base della progettualità, della credibilità, della concretezza dell'azione politica dei singoli Stati membri, con un programma nazionale di riforme che dice il cosa ma non il come: etichette molto poco piene di contenuti. Non credo che il nostro Presidente del Consiglio si possa presentare in Europa con un decreto-legge semplificazioni. Lei ha detto, signor Presidente, che è un provvedimento che l'Europa ci invidia: ecco, vorremmo quantomeno leggerne il contenuto.
2020-07-15	FI	GiammancoGabriella	Signor Presidente, colleghi, il prossimo Consiglio europeo rappresenta un appuntamento storico: il dossier sul recovery fund è sicuramente uno tra i più importanti che la storia dell'Unione ricordi. Tra i temi sul tavolo ci sarà il modo in cui saranno valutati gli impegni su investimenti e riforme degli Stati che utilizzeranno il recovery fund : si tratta di un argomento decisivo per far accettare ai Paesi rigoristi, cosiddetti frugali, il piano di prestiti e sovvenzioni a fondo perduto che, a loro modo di vedere, agevolerebbero troppo i Paesi affacciati sul Mediterraneo. Come giustamente ha ricordato, presidente Conte, si parlerà quindi della governance del recovery fund, un tema sensibile per il nostro Paese, che otterrà il maggior contributo europeo se saremo in grado di assumere impegni precisi e puntuali su riforme e investimenti da realizzare in tempi brevi. È fondamentale quindi in questo contesto che le decisioni finali sull'assegnazione delle risorse rimangano in capo alla Commissione e che non siano delegate al Consiglio, nel quale sarebbe senz'altro più forte l'ingerenza dei Paesi frugali e pertanto la loro capacità d'incidere sul futuro del nostro Paese. Non possiamo permettere che pochi Stati blocchino il nostro piano per la ripresa, dando per scontato - lo dico per inciso, signor Presidente - che questo piano ci sarà. Lo dico con franchezza in quest'Aula: dubito che in tempi brevi saremo in grado di presentare un piano all'altezza della situazione. Il piano per la ripresa e la resilienza di cui ha parlato dovrà essere molto specifico e dettagliato, ma non vediamo il necessario impegno da parte del Governo. Lo dico perché purtroppo è sempre più evidente che il Paese sia privo di una guida chiara e sicura, che dia fiducia agli italiani. Pertanto, signor Presidente, mi spiace, ma fatico davvero a credere che, dopo l'estate, il piano da presentare a Bruxelles potrà esprimere una visione di futuro e un'idea convincente di Paese, ricevendo la fiducia dell'Europa.
2020-07-15	FI	GiammancoGabriella	Utilizziamo il recovery fund per completare il corridoio europeo che va da Palermo a Berlino. Si dia avvio alla realizzazione di grandi opere strategiche, come il ponte sullo Stretto. In quest'Aula, qualche settimana fa, il ministro Gualtieri mi ha risposto che il Governo sta ancora facendo un'analisi del rapporto costi benefici del ponte. Praticamente siamo ancora a "caro amico, ti scrivo". È un controsenso, se si pensa che il ponte creerebbe occupazione e trasformerebbe la Sicilia in un polo turistico e logistico per l'Italia e l'Europa. È un paradosso ancora più assurdo, se si pensa che per distribuire bonus e prebende, in questi anni, avete speso svariati miliardi di euro, e in più gli italiani stanno pagando milioni di euro di penali, perché nel 2011 l'allora presidente del Consiglio Monti decise di mettere fine alla realizzazione del progetto, avviato dall'allora Governo Berlusconi.
2020-07-15	FI	GiammancoGabriella	Vogliamo un'Europa più solidale e più forte, sì, ma nello stesso tempo il Governo ha il dovere di lavorare nell'interesse degli italiani e in particolare delle future generazioni - non a caso parliamo di next generation EU - che non dovranno essere costrette a pagare il prezzo dei vostri errori, della vostra ideologia e dell'incompetenza. Diciamoci la verità: è vero che, negli anni, non siamo stati esattamente un esempio virtuoso nell'utilizzo dei fondi strutturali, ma è altrettanto vero, Presidente, che questo Governo ha dimostrato tutta la sua incapacità nel gestire gli enormi problemi che il Paese sta vivendo. Pertanto è comprensibile che molti Paesi dell'Unione esigano da noi il dovuto impegno. Proprio in questi giorni sono stati resi noti i dati, che certificano l'assoluta incertezza occupazionale che affligge gli italiani e che ha causato un crollo delle nascite e un aumento dell'emigrazione all'estero. Solo nel 2019 gli italiani che sono andati fuori a lavorare sono aumentati di più dell'8 per cento. Signor Presidente, sono numeri che fanno male, che dovrebbero fare male a chiunque in questa Aula e che raccontano il grido di dolore di un Paese bloccato, fermo, che non offre opportunità a chi ha studiato per una vita e a chi si è preparato al mondo del lavoro, salvo poi scoprire la dura realtà della mancanza di prospettive. Un altro punto dirimente è il fattore tempo: quando arriveranno le risorse di cui parliamo da mesi? Siamo consapevoli, per carità, del fatto che siamo alle prese con un iter complesso, ma proprio per questo serve accelerare questo percorso. Forza Italia dice no a negoziati senza fine! Il fattore tempo è fondamentale, l'Europa deve correre e deve dimostrare di saper rispondere con velocità alle emergenze, anche modificando rituali pletorici e superati dal tempo. La crisi morde ora, adesso, e tra qualche mese per molti lavoratori sarà troppo tardi, Presidente. A tal proposito, le chiedo a che punto è la richiesta per il piano Support to mitigate unemployment risks in an emergency (Sure). Non ce ne ha parlato: è stata accettata? I danari sono disponibili? Tra poco le risorse della cassa integrazione finiranno e le imprese hanno bisogno di certezze. Nel frattempo, il Governo rinvii il pagamento di tutte le tasse all'anno prossimo. Lo diciamo ormai da mesi: serve un anno bianco fiscale. Gli italiani in questi mesi non hanno lavorato ed evidentemente non possono pagare le tasse: mi sembra un concetto abbastanza semplice da comprendere. Serve poi ridurre davvero la pressione fiscale, in modo strutturale: se non ora, quando? Non servono i bonus, i vostri contentini non risolveranno i problemi degli italiani. Signor Presidente del Consiglio,pongo un'ultima questione e la prego di ascoltarmi perché su questo punto sono molto sensibile. Nel piano da presentare a Bruxelles dovrete inserire un capitolo specifico dedicato al Sud. Da uomo del Sud, lo faccia per dare risposta a tutti noi meridionali.
2020-07-15	FI	PerosinoMarco	Partiamo da una constatazione che mi sta a cuore, pur sapendo che una certa mentalità pensa che il centrodestra di certe cose «se ne freghi». Se il PIL deve aumentare avremo dei problemi legati all'ambiente. Nel momento in cui c'era il lockdown si vedeva dal satellite la macchia dell'inquinamento sulla Valle Padana, dove ci sono stati i morti e dove è la causa della gravità della malattia, la concausa perlomeno. Se però riprendiamo a far aumentare il PIL avremo più inquinamento. Cosa ha detto la commissione Colao? Cosa hanno detto gli Stati generali? Prendendo le informazioni dai giornali, perché dai documenti non risulta, le misure chiave sarebbero quelle sulla parità di genere. Con la parità di genere si risolverà il problema della crisi economica. Ora, pur essendo convinto che le donne occupino posti importanti e che quelle in gamba lo sono più degli uomini e crescono da sole, ritengo che la parità di genere, per risolvere questo problema, sia una barzelletta. Credo anche che i monopattini - per i quali sono stati stanziati 60 milioni e altri 120, o magari 300, ne verranno aggiunti, come dice il Ministro dell'ambiente - rappresentino, l'ho già detto una volta, la libertà di uccidersi o di farsi uccidere. Sono pericolosissimi e vi pentirete della scelta. Lo smart working può risolvere l'uno, il 2 o il 3 per cento del problema, una percentuale che può essere già significativa, ma basta che manchi un faldone o un colloquio con una persona e il lavoratore resta fermo. Diamo soldi a pioggia che, per fortuna, richiedono tanti decreti attuativi, circolari e determine dirigenziali, così si procede lentamente perché essendo a pioggia sono spesi male. Quando non si vedono i risultati, come succede in una squadra di calcio, si cambia l'allenatore e si cambia la strategia. Se i risultati non ci sono e tutti sono scontenti, probabilmente bisogna cambiare strategia. Invece le norme relative agli investimenti contenute nel decreto semplificazione - che sono importantissime: se ne parla da due anni in quest'Aula e probabilmente se ne parlava nelle legislature precedenti - le abbiamo rinviate, sperando che siano contenute e veramente attuabili. Per ora investiamo ulteriori tre miliardi in Alitalia. Ritengo che se un cittadino italiano qualunque capisse cosa vuol dire dare altri tre miliardi ad Alitalia, farebbe da capofila nel partito dei forconi. Il problema dell'ILVA non lo abbiamo ancora risolto e sulle concessioni autostradali si sono verificati fatti incresciosi che, se fosse in essere un Governo di centrodestra, avremmo scioperi in Senato e anche sui tetti del Senato, perché certe dichiarazioni non si possono fare a danno delle aziende che hanno partecipazioni anche estere e non basta essere amici della Merkel. Abbiamo rinviato le norme fasulle: lotteria degli scontrini, plastic tax, sugar tax. Il rinvio sarebbe sine die. Siamo di fronte ad un nuovo costo dell'immigrazione selvaggia, peraltro aggravato dal fatto di importare dei positivi, come nel 2017. Spero che intervenga qualcuno e provveda. Ricordo poi i costi della giustizia, che non funziona e cerca di nascondere quanto è successo; speriamo nei testimoni di Palamara. Avremo una nuova stagione di NPL delle banche e avremo un autunno caldo, dice il Ministro dell'interno. Questa è la situazione. Cosa hanno fatto le nazioni a noi vicine e più o meno amiche come la Germania, la Svizzera e anche gli USA? Hanno accreditato sul conto corrente di tutte le famiglie e di tutte le aziende una cifra significativa senza tante formalità e meno burocrazia perché tutti, a costo di compiere qualche errore, possano spendere e rimettere in moto l'economia. I fondi si reperiscono in Europa. È in corso una disputa per spenderli. Siccome saranno tanti e non sappiamo quando arriveranno - forse nel 2021-22 - il Governo è prevedibile che regga, perché deve decidere come spenderli per fare clientela. Ho detto parecchie volte in quest'Aula che secondo me sull'Europa è in corso una grande infatuazione adolescenziale, una suggestione. Mettiamo tutti qualcosa nel MES per poi riprendere qualcosa, forse, ma controllati, perché i prestiti hanno delle condizioni. Oggi un primo Ministro, un Ministro dell'economia e un presidente di una Commissione dell'Europa dicono che aiuteranno l'Italia e domani diranno che però ci sono delle condizioni sul fisco, sulle banche, sul sistema pensionistico e sul debito. Sono dichiarazioni che leggiamo e possono leggere tutti. Allora non ci capiamo. Il quantitative easing potrebbe diventare per acquisti pro quota se la sentenza dell'Alta Corte tedesca uscisse nei prossimi mesi e questa sarebbe una cosa gravissima e pericolosa. Tutto si trasforma in debito pubblico per i nostri pronipoti, per chi ci sarà. È veramente ora di studiare, in quest'Aula. Viceministro Misiani, lei è attento a questi aspetti e gliel'ho già detto una volta: bisogna istituire un fondo per gli italiani. Non è una proposta fasulla, ce l'avete nei cassetti, è stata presentata da personalità trasversali: conferire gli immobili, sottoscrivere le quote da parte dei privati e delle istituzioni italiane. In quel modo dimostreremmo veramente che il debito può calare: calerà il debito, calerà lo spread e facciamo da soli. Altrimenti ci avviamo pericolosamente verso il giubileo del debito, già evocato in quest'Assemblea e fuori da alcuni personaggi molto più famosi di me, i quali avvertono che verrà un momento in cui - stile Grecia, ma peggio - dopo aver prelevato il 27 per cento sui conti correnti, come è successo a Cipro e come prevedono le norme europee, il debito italiano sarà classificato con un giudizio negativo; il passaggio successivo sarà: chi ha dato ha dato, chi ha avuto ha avuto. Mi dispiacerebbe, perché sarebbe la fine di questa forma di civiltà e anche della democrazia. Ciò detto, siccome vedo e sento che c'è scontento, le persone che conosco mi chiedono (abbia pazienza, vice ministro Misiani): quand'è che li buttate giù? Non abbiamo i numeri, non riusciamo, fino alle prossime elezioni, con tutti i rischi che possono correre i partiti, compreso Forza Italia. Ho incontrato uno stilista dilettante, che è un caro amico, e gli ho chiesto se per favore mi disegnava un abito molto vistoso da portare in Aula (magari lo do anche a qualche amico), affinché, nel momento in cui arriveranno i forconi - o come si chiameranno - mi possano identificare e mi possano salvare, perché ci tengo alla mia vita.
2020-07-15	FI	RomaniPaolo	Per fare queste domande, mi piacerebbe mettere a sistema alcuni numeri che sono in campo. L'unico intervento vero e reale con il quale ci confrontiamo è l'intervento della BCE: 1.350 miliardi. Il PEP (Purchase emergency program) durerà fino alla metà del prossimo anno. Nel frattempo l'Europa ha immaginato, con il temporary framework, di stabilire ad esempio la sospensione del Patto di stabilità, di accordare flessibilità per quanto riguarda gli aiuti di Stato e nell'uso delle risorse di coesione (argomento che per noi italiani è abbastanza complicato, perché non le abbiamo mai usate correttamente). Questa flessibilità vuol dire sostanzialmente che non c'è più bisogno del cofinanziamento italiano rispetto alle risorse che l'Europa mette a disposizione e che noi spendiamo male, in una frammentazione delle decisioni che a esse presiedono. Nel frattempo l'Europa dice di aver messo a disposizione 540 miliardi: i 100 miliardi del Sure, i 200 miliardi di mobilitazione (chiamiamola così) della Banca europea degli investimenti e i famosi, fantomatici 240 miliardi del MES. Dico questo perché c'è un precedente rispetto all'intervento della Banca centrale europea; mi riferisco al famoso precedente del 26 luglio 2012. Allora il presidente Draghi disse che, nell'ambito del suo mandato, la BCE era pronta a salvaguardare l'euro con ogni mezzo (il famoso " whatever it takes ") e che questo sarebbe stato sufficiente. Ma Draghi in quel momento, mentre pronunciava alla conferenza di Londra queste parole, aveva a disposizione un formidabile strumento di deterrenza finanziaria, che erano gli OMT, che forse alcuni di voi non conoscono, ma che, detto in inglese, vogliono significare gli outright monetary transactions e che, detto in italiano, sono le operazioni definitive monetarie. Sono quello strumento finanziario che consentirebbe alla BCE, e che poteva consentire già allora, l'intervento nell'acquisto di titoli di Stato sul mercato primario (oggi la Banca centrale europea interviene nell'acquisto di titoli di Stato sul mercato secondario). Quel formidabile strumento di deterrenza finanziaria non fu utilizzato e non fu necessario utilizzarlo; bastò la parola di Draghi in quella sede e bastò anche la conoscenza di quello strumento. Però c'è un problema: l'utilizzo o l'eventuale utilizzo di quello strumento presuppone l'adesione al MES. Ecco perché in precedenza ho fatto riferimento alla crisi e alla soluzione del problema asimmetrico: quello strumento si può utilizzare laddove c'è una crisi asimmetrica e l'adesione al MES consente l'utilizzo di questo straordinario strumento finanziario. Io non ho sentito parlare di questo argomento e mi sono chiesto, signor Presidente, al di là del dibattito ideologico e demagogico, che poco o nulla mi interessa, se voi vi siete posti il problema di cosa abbia significato la lettera del 7 maggio dei commissari Gentiloni Silveri e Dombrovskis al presidente dell'Eurogruppo Centeno. Quest'ultimo oggi non è più presidente, perché con un colpo di mano è stato sostituito da chi non volevamo noi (chiusa la parentesi). In quella lettera si diceva: "L'unico requisito per accedere alla linea di credito sarà che gli Stati membri dell'area euro che richiedono il supporto si impegnino a utilizzare questa linea di credito solamente per il sostegno interno dell'assistenza sanitaria diretta e indiretta". Poi la lettera prosegue con una serie di sterilizzazioni e sospensioni di tutte le clausole previste dal regolamento n. 472 - non vedo più in Aula il professor Monti - che fu approvato nel 2013 e che era conseguente al Trattato di istituzione del MES del 2012. Allora la domanda è: se lo strumento finanziario della BCE, formidabile come potrebbe essere quello che ho appena enunciato, è comunque conseguente all'adesione al MES, l'eventuale adesione al MES prevede, per quanto vi riguarda, una verifica delle possibilità di accesso in base alle sterilizzazioni e alle sospensioni che sono state scritte nella lettera oppure no? O quantomeno, siccome non ne ho sentito parlare, è un problema che vi siete posti, al di là - ribadisco - del dibattito demagogico o ideologico, che nulla o poco ci interessa? Questa era la prima domanda. L'Europa nei nostri confronti ha un atteggiamento di diffidenza; l'ha sempre avuto per due ordini di motivi: il primo è che non siamo mai stati bravissimi a utilizzare i fondi europei, con la scusa che ci dovessero essere cofinanziamenti nazionali. Ma, come dicevo prima, i fondi europei sono stati male e scarsamente utilizzati. Il secondo problema è una vecchia e antica polemica nei confronti del nostro Paese. Ci viene detto: voi italiani avete il più alto debito pubblico d'Europa, ma avete anche un risparmio privato altissimo (oggi è arrivato a quasi 1.100 miliardi); ma avete accumulato questo risparmio privato grazie all'evasione - e gli europei ci beccano spesso su questo - di 150 miliardi all'anno. Se moltiplichiamo 150 miliardi per dieci anni fa 1.500 miliardi. E questa è una delle accuse che ci fanno. Siamo noi in grado di rispondere a questa critica? Siamo noi in grado di reggere il confronto quando i famosi Paesi frugali chiedono che non ci sia una maggioranza qualificata per decidere come fare i monitoraggi su come saranno spesi gli eventuali quattrini del recovery fund ? Siete in grado di reggere il confronto sull'argomento, su cui loro ci vorrebbero portare, di una decisione all'unanimità, che sarebbe il blocco totale di qualsiasi possibilità di accesso al recovery fund ? Dico queste cose perché siamo comunque consapevoli che ci sia stato un cambio di paradigma nella politica europea. Il fatto che non si parli più di austerità e che si parli di contributi addirittura a fondo perduto vuol dire che è cambiato qualcosa. Il presidente Michel, nel suo documento preparatorio al vostro incontro dei prossimi giorni, dice: prenderemo, come recovery fund, a prestito i 750 miliardi, poi ci porremo il problema di come rimborsarli. Mi avvio a concludere. Ho una cattiva impressione: la Germania, che è il primo Paese manifatturiero d'Europa (noi siamo il secondo, o quantomeno lo eravamo, ma immagino e spero che rimarremo il secondo), ha risolto i problemi della rimessa in moto della macchina tradizionale industriale tedesca e userà i fondi europei solo per l'indirizzo e le indicazioni che sul recovery fund vengono date, ovvero un'Europa più verde e più digitale. A noi questo interessa, ma fino a un certo punto, perché l'innovazione tecnologica non è solo verde e non è solo digitale. Siamo in grado di ribadire che la nostra macchina industriale è quella che ha consentito al nostro Paese di essere uno dei più importanti del fronte europeo e quello che garantiva ai cittadini italiani la redditività che ha garantito in questi anni? Queste sono le domande, signor Presidente del Consiglio. Penso di avere detto quasi tutto. Vorrei farle altre domande, ma il tempo è tiranno, quindi a questo punto concludo. Io spero che nella replica ci darà qualche indicazione ulteriore. Lei ha omesso, come le dicevo, alcuni argomenti, ma penso che valga la pena che nella replica, che probabilmente lei farà in questa sede, ci posso dare qualche ulteriore informazione.
2020-07-15	FI	SacconeAntonio	Signor Presidente del Consiglio, mi permetta di cominciare con un'affermazione, nonostante il collega che mi ha preceduto: l'Europa c'è, con tutte le sue istituzioni. Il Presidente del Consiglio europeo Michel ha affermato che non si deve ridurre il recovery fund a 750 miliardi di euro (quella è la cifra). L'Europa c'è con la Banca centrale europea e, nonostante la scivolata della signora Lagarde, la BCE sta facendo il suo lavoro. E chi dice il contrario, e cioè che non stanno arrivando i soldi dell'Europa, dice una cosa non vera, perché senza la Banca centrale europea oggi saremmo già falliti. Rispetto all'affermazione di comprare titoli per 1.350 miliardi, non sono spiccioli. Signor Presidente del Consiglio, c'è anche il Presidente della Commissione europea, la quale - ne sono convinto - è profondamente consapevole che in un'Europa senza solidarietà non si mette fine e non si incide sul destino degli italiani, ma si pone fine al destino dei Paesi europei. Signor Presidente, mi permetta però di esprimerle dei dubbi sulla sua relazione, che permangono perché si insiste in una via solitaria. Voi avete emanato tre decreti dallo scoppio di questa pandemia. Nessuno di noi nasconde la drammaticità dei numeri, che sono da conflitto bellico. Ma i tre decreti-legge approvati - il cura Italia, il decreto liquidità e il decreto rilancio - non stanno portando nessuno dei benefici da voi sperati. In effetti, nascondersi dietro al fatto che tutto vada bene è un'ipocrisia e, allora sì, che ci sarà l'apocalisse, come ha detto il direttore de «il Fatto Quotidiano» Antonio Padellaro. Signor Presidente, non voglio entrare nel merito dei 400 miliardi, di cui solo 51 effettivamente destinati agli investimenti, ma non c'è alcun dubbio che quei decreti non stanno producendo gli effetti sperati. Allora la risposta qual è? La risposta è quella di dire chiaro e tondo al Paese che da soli non ce la fate. Se voi continuate su questo percorso, rischiate di andare a sbattere. Ha detto bene il presidente Casini: se, da un lato, non dobbiamo in modo alcuno non additare chi in Europa ci vuole insegnare e dire qual è lo strumento che dobbiamo adottare - noi siamo i primi a difenderlo - allo stesso tempo dobbiamo fare autocritica. Noi siamo credibili al cospetto dei Paesi membri dell'Unione europea. Voglio dirlo con molta franchezza: la Francia e la Germania sono non i nostri nemici, ma i cofondatori di un grande disegno, di un'utopia che è diventata realtà. Se noi continuiamo a trattare i Paesi membri come nostri nemici, non credo che troveremo giovamento. Sono contento, signor Presidente del Consiglio, che da questa maledetta pandemia un insegnamento lo abbiamo tratto: nessuno di noi può fare da solo e non siamo sulla scia di qualcuno dei membri del suo Governo che, non molti anni fa, ma un anno e mezzo fa è andato a Parigi per legittimare i gilet gialli. Sono contento che oggi vi sia stata una conversione verso Bruxelles, un'importante conversione, non vuol dire che entrare nel sistema, ma far valere le proprie idee sui tavoli che contano. Su questo noi vogliamo insistere, signor Presidente del Consiglio, come sul fatto che l'Italia, purtroppo, è incapace di spendere i soldi, perché è vero che siamo il terzo contribuente dell'Unione europea, ma è altrettanto vero che siamo tra gli ultimi Paesi europei a spendere quei soldi. Mi permetta di citare l'esempio delle Marche, l'ultima Regione che riesce a spendere i soldi destinati dall'Unione europea (appena il 20 per cento), il cui Presidente si permette di dire: «Sì, è vero, sono scaduti i sette anni, ma abbiamo altri tre anni per spenderli». Questa è la testimonianza più plastica di quanta distanza c'è tra chi governa i territori e le esigenze di quei territori. Presidente Conte, mi permetta di dire con molta franchezza che noi oggi ci saremmo aspettati un atteggiamento diverso. Il capo dell'opposizione di un Paese membro, appartenente al centrodestra, ha preso la parola in Aula e ha detto: «La fortuna del nostro Presidente del Consiglio coincide con la fortuna del nostro popolo». Noi siamo profondamente convinti nell'augurarle buona fortuna, ma vorremmo che lei cambiasse atteggiamento e assumesse con umiltà la consapevolezza che da soli non si va da nessuna parte: pensiamo a quanto è accaduto con questa pandemia. Devo dire con molta franchezza, ma anche con un po' di autocritica, che noi apparteniamo a quella cultura democratica cristiana e liberale per cui, quando il Presidente del Consiglio siede a un tavolo internazionale per un negoziato, noi auspichiamo il successo di quel negoziato per quanto riguarda gli interessi nazionali. Al contempo, però, le chiediamo se siete veramente all'altezza di spendere quei fondi. Questo è il quesito che dovete porvi voi, in prima istanza, e poi noi come parlamentari, perché qui fuori non importa nulla a nessuno di chi è la responsabilità: fuori da quest'Aula a settembre-ottobre, nel caso in cui malauguratamente dovessero scoppiare delle rivolte sociali, non distingueranno tra maggioranza e opposizione. Ecco perché, allora, noi non chiediamo nella maniera più assoluta un inciucio: noi chiediamo semplicemente che il suo Governo e la sua maggioranza abbiano l'umiltà di coinvolgere l'opposizione, perché noi rappresentiamo la stragrande parte del popolo italiano. Se lei insiste sulla linea della solitudine, signor Presidente, mi permetta di dirle che non andrà lontano.
2020-07-15	FdI	FazzolariGiovanbattista	Signor Presidente, presidente Conte, permettetemi un inciso prima dell'intervento vero e proprio. Anche oggi abbiamo assistito alla solita scena di lei che fa un intervento composto, moderato e dialogante e il MoVimento 5 Stelle che attacca a testa bassa le opposizioni. Già le avevamo fatto presente che questa era una chiara regia. Oggi alla Camera dei deputati ne abbiamo avuto la prova. Presidente Conte, anche oggi alla Camera abbiamo avuto la prova che tutto questo è una regia scritta nella stanza del suo ufficio stampa, perché lei oggi è intervenuto alla Camera e immediatamente dopo di lei è intervenuta una deputata del MoVimento 5 Stelle con un intervento scritto che riportava dei virgolettati del discorso che lei aveva appena fatto. Quindi, con ogni evidenza, la deputata del MoVimento 5 Stelle aveva prima l'intervento che lei ha fatto e, allora, non prendiamoci in giro, vorremmo che lo stesso tono moderato e pacato, che lei ha abitualmente, lo avessero anche i deputati del MoVimento 5 Stelle. Diventa difficile infatti dialogare con lei che fa il moderato e poi avere il MoVimento 5 Stelle che ci lancia le palate di melma mentre discutiamo in Aula. Passando al tema, sappiamo tutti che la trattativa che andiamo a fare è fondamentale. Non giriamoci attorno, avremmo voluto ben altro Governo e un Premier con una maggiore esperienza. Un po' la fragilità è istituzionale e non può essere imputata certo a lei. Lei avrà davanti la Merkel che è cancelliere da quindici anni, avrà davanti Macron che è un presidente della Repubblica che nessuno può smuovere per cinque anni, e quando sistematicamente l'Italia si presenta con Governi traballanti, purtroppo le trattative diventano più complicate. È uno dei tanti motivi per i quali ribadiamo che una riforma in senso presidenziale dell'Italia sarebbe molto utile in ogni circostanza e, in modo particolare, in questa. Certo, non aiuta avere una maggioranza particolarmente divisa al suo interno, non aiuta purtroppo neanche l'immagine che il Governo ha dato di non avere le idee chiarissime e di fare gli Stati generali a Villa Pamphili per raccogliere idee. Sarebbe stato meglio avere idee chiarissime o quantomeno fingere di avere idee chiarissime perché la trattativa in Europa sarebbe diventata più facile. Proveremo a darle qualche consiglio, lo ha fatto il nostro presidente Giorgia Meloni questa mattina, proverò io, umilmente, a farlo adesso. Lei è una persona capace e valida. Noi non abbiamo nulla di personale contro di lei. Diciamo che oggettivamente si è ritrovato da poco a fare una nuova attività; per usare una immagine un po' colorata, diciamo che ci presentiamo ai mondiali di pugilato schierando un violinista talentuoso. Proviamo allora a darle qualche consiglio a bordo ring prima che salga: tenga alta la guardia, attento al mento, non stia mai fermo. Insomma, le solite cose. Presidente Conte, stanno provando a «fregarla». Questo è il vero motivo per il quale siamo in apprensione. E stanno provando a «fregarla» intanto con il MES. Perché il MES è diventato fondamentale in Europa, nei media e dentro quest'Aula per qualcuno? L'ottimo ministro Gualtieri ha spiegato bene che tutto ciò che ci viene raccontato è una menzogna e, cioè, che non sono soldi regalati, è un prestito che non sono risorse aggiuntive. Se non prendiamo quei 37 miliardi dal MES, non è che abbiamo meno ospedali, semplicemente li finanziamo sui mercati. Il vantaggio è che, secondo quanto dice il vostro Ministro, avremo un vantaggio di circa 400 milioni di interessi l'anno. Molti economisti dicono che non è così. Anche io penso che non sia così, ma prendo per buone le parole di Gualtieri: calcolatrice alla mano perché le opinioni sono discutibili, ma il pallottoliere no, 400 milioni l'anno sono pari allo 0,05 per cento della spesa pubblica annua italiana. Con 900 miliardi di spesa pubblica italiana e 400 milioni di risparmio presunto dal MES, abbiamo lo 0,05 per cento. In altri termini, 1 a 2.000. Sarebbe come andare da una famiglia che spende mensilmente 2.000 euro per spese, mutuo e prestiti vari e andargli a spiegare che può accedere a una linea di credito particolarmente vantaggiosa, in virtù della quale risparmierebbe di interessi sul mutuo un euro. Uno. 2.000 euro di spesa mensile di quella famiglia, un euro di risparmio di MES. Faccia i calcoli con la calcolatrice, col pallottoliere, chiamiamo le task force di cui il Governo dispone e verifichi che il risparmio del MES equivale a un euro ogni 2.000 che spendiamo. Allora non prendiamoci in giro, non è una motivazione economica. Qual è il motivo? Lo spiego adoperando due immagini storiche. La prima è quella del cavallo di Troia, lo abbiamo detto mille volte, il cavallo di Troika, per cui si aprono le porte a eventuali condizionalità. La seconda immagine storica è quella delle Forche caudine, per cui l'Italia deve fare questo atto di sottomissione per dimostrare che ha bisogno dell'Europa, ma i romani almeno la guerra l'avevano persa prima di abbassare la testa alle Forche caudine. Noi abbiamo bisogno dell'aiuto europeo? No e questa è l'altra grande menzogna che le stanno dicendo. L'Italia versa ogni anno all'Unione europea almeno 4 miliardi più di quanti non ne prenda e quindi noi paghiamo salata la nostra partecipazione al club europeo. Sempre stando al MES, solamente in base all'ultima versione, abbiamo versato 14 miliardi. Lo sa quanti anni ci vogliono (interessi agevolati e così via) prima di andare in pari? Trenta anni. Allora facciamo così: ci riprendiamo i nostri 14 miliardi e rinunciamo alla generosità del MES. La Banca centrale europea, però, si sta comportando bene, perché sta comprando titoli di Stato, ma anche questa è una menzogna. La Banca centrale europea, non io, si è data come obiettivo un tasso di inflazione al 2 per cento annuo. Nell'eurozona noi abbiamo un tasso di inflazione dello 0,2 per cento, per cui la potenza di fuoco della BCE è nettamente inferiore, non a quello che dice Fratelli d'Italia, ma a quello che la stessa BCE si è data come obiettivo. Il pacchetto europeo, dunque, non ci sta regalando assolutamente nulla e questo dobbiamo andare a dirlo: l'Italia ha sempre dato all'Europa più di quanto ha preso. Va bene, ma il contesto europeo ci agevola: no. Prima anche la senatrice Ricciardi del MoVimento 5 Stelle ha detto delle cose assolutamente condivisibili. Paradisi fiscali, perdita competitiva rispetto all'eurozona per il meccanismo dell'euro: dal 1999 al 2007 - un think tank tedesco ha fatto il calcolo - ogni italiano, solamente in virtù dello svantaggio della moneta unica, ha perso 74.000 euro. Nel totale abbiamo perso 4.300 miliardi e questo lo dicono i tedeschi, non lo diciamo noi. Allora, che cosa dovremmo andare a fare? Dovremmo andare in Europa e dire: «Scusate, le istituzioni sono roba nostra». La finanziamo in modo molto generoso; chiediamo che faccia quello per cui è pagata. Il contesto europeo è nettamente svantaggioso per l'Italia perché abbiamo tutto quello che in questi giorni abbiamo detto, per cui chiediamo un riassetto degli equilibri. Lei, presidente Conte, deve andare a testa alta a ribadire che l'Italia non chiede aiuto all'Europa; l'Italia pretende dall'Europa che si riequilibrino i rapporti di forza, che sono purtroppo drammaticamente a svantaggio dell'Italia, per colpa certo della debolezza della politica italiana, anche in virtù del colpo di stato del 2011, che ha tolto l'ultimo Governo che aveva la forza di un consenso popolare alle spalle. Vada quindi in Europa, signor Presidente del Consiglio, ribadisca che siamo contribuenti generosi di questa Unione europea e che il contesto europeo favorisce Olanda, Germania, Francia, i Paesi dell'Est e sfavorisce l'Italia e che abbiamo le nostre carte da giocare. In conclusione, poiché il tempo a mia disposizione è terminato, ribadiamo che la nostra immagine di Europa non è questo comitato di affari che ci siamo ritrovati, che fa l'interesse dell'asse franco-tedesca e delle lobby. La nostra è l'immagine storica e di visione dell'Europa, quella nata nel 1957, quella che ha saputo nel 1981 accogliere la Grecia, anche se non aveva le caratteristiche per farne parte, che ha accolto - per dare un'immagine cara a Giovanni Paolo II - i nostri fratelli dell'Est dopo la fine della dittatura comunista sovietica. Questa è l'immagine di Europa che vorremmo ritrovare in futuro.
2020-07-15	FdI	UrsoAdolfo	I nostri cittadini non sono soltanto e giustamente imbavagliati con la mascherina: i nostri cittadini e le nostre imprese hanno purtroppo ancora oggi, più di ieri, le mani legate e non riescono a mettersi in moto. È emblematico che il provvedimento chiamato "semplificazioni", che ancora non è stato pubblicato in Gazzetta Ufficiale, perché c'è il "salvo intese", giunga mentre il Senato dovrebbe esaminare in poche ore (quindi leggere, discutere ed emendare) un provvedimento di 1.000 pagine. Il paradosso è che il divario tra un decreto-legge "semplificazioni" che dovrebbe giungere in Parlamento e l'ultimo lavoro legislativo del Governo e del Parlamento di 1.000 pagine rappresenta il divario tra l'Italia immaginata e l'Italia reale, tra le promesse e la realtà. Purtroppo in sede europea dobbiamo ancora ascoltare proponimenti, anche legittimi e giusti; lei ha utilizzato qui un certo piglio. Mi permetta però di dirle che questo non è il suo Governo. Lei, signor Presidente del Consiglio, ha parlato del "mio Governo". Questo è il nostro Governo e questo è il nostro Parlamento. Noi siamo espressione del nostro Paese. Se dovessimo invece considerarci in qualche misura con l'"io" - "questo è il mio Governo, questo è il mio Parlamento, questo è il mio Paese" - noi avremmo una postura sbagliata rispetto alla necessità di oggi, che è davvero drammatica, perché il contesto europeo è quello in cui - forse solo quattro, come lei ha detto - si distinguono alcuni Paesi. È noto che, tra gli altri 23, vi sono tutti i Paesi mediterranei, ma anche il blocco sovranista di Visegrád. Tra i nostri principali alleati in Europa vi è la Polonia, che guida il blocco di Visegrád e che è guidata da un partito sovranista a noi alleato (recentemente consacrato dalle elezioni presidenziali). Gli avversari dell'Italia sono altri: l'Olanda e gli altri Paesi cosiddetti frugali, quelli che una volta venivano considerati Paesi liberisti o comunque tali da essere osannati da una certa cultura ideologica della sinistra italiana. Ebbene, in questa coalizione noi abbiamo però una necessità impellente rispetto a quella degli altri: i tempi. E i tempi purtroppo per noi sono estremamente penalizzanti, perché le uniche vere misure realizzate in questi mesi sono quelle messe in campo non dalla Commissione europea, non dal Consiglio europeo, ma dalla Banca centrale europea, sotto l'impronta o la matrice dell'ex Governatore. Questo è l'unico istituto che ha messo in campo davvero strumenti efficaci; gli altri sono annunci e promesse, peraltro con mille condizionamenti. Ma, se gli altri Paesi possono aspettare, noi non possiamo aspettare, perché la drammaticità della situazione economica e imprenditoriale italiana, la drammaticità della situazione occupazionale e sociale ci impongono di mettere in campo subito le risorse nazionali, di farle giungere ai nostri cittadini e alle nostre imprese e di obbligare l'Europa ad anticipare e non posticipare - come vorrebbe fare con una tattica ostruzionistica e dilatoria - quello che può mettere in campo. Per questo - e concludo - ci pare improprio parlare di presentare il programma italiano di riforme dopo la pausa estiva, innanzitutto perché il Parlamento ha deciso di non aver alcuna pausa estiva. In questo Paese, con l'attuale drammaticità, con i cittadini italiani che non sanno davvero come giungere alla fine del mese, ben consapevoli che i provvedimenti sulla cassa integrazione non sono stati rinnovati - per la maggior parte delle imprese la cassa integrazione è scaduta e non sappiamo in queste ore se, come e per quali settori sarà prorogata - non vi sono certezze ed è questo il problema che le imprese purtroppo talvolta devono affrontare. Ebbene, parlare di pausa estiva è un errore macroscopico. Il Paese non si può fermare, il Governo e il Parlamento non si possono fermare nemmeno per la pausa estiva. Dopo la pausa estiva, se l'Europa non dovesse decidere davvero col prossimo Consiglio dei ministri, noi dovremo affrontare una drammatica situazione sociale, economica e imprenditoriale la cui responsabilità non sarà del suo Governo, del suo o del vostro Parlamento, ma sarà del nostro Governo, del nostro Parlamento, della nostra Italia. Per questo, noi come ultimo appello vi diciamo di lavorare insieme, di non rimanere abbarbicati alle vostre soluzioni di potere. Il rischio è che, dopo tanti annunci sul denaro che c'era e non c'è, sul denaro che arriverà e non arriverà, il Paese chiederà di rendere conto a tutti noi, ossia alla classe politica italiana e alla classe dirigente, degli errori e della miopia strategica che voi avete imposto al Parlamento e, quindi, anche all'opposizione.
2020-07-15	FdI	deBertoldiAndrea	Sarebbe facile per me attaccare, fare demagogia, ricordare le mance, le mancette, i monopattini, le consulenze al Ministero dello sviluppo economico e al Ministero dell'economia e delle finanze, i biglietti in business class; posso però sorvolare perché queste inadeguatezze, queste cose che nelle scorse legislature avrebbero fatto saltare in piedi gli amici del MoVimento 5 Stelle, ritengo non siano così gravi quanto lo è invece la mancanza di strategia politica, la mancanza di visione in provvedimenti che in effetti non sono altro che una distribuzione a pioggia di denaro senza una strategia. Questo è il problema maggiore che abbiamo; da uomo d'impresa, da professionista rilevo che manca una strategia: occorrevano due o tre linee di intervento chiare e forti per rispondere alle esigenze del Paese, non soldi distribuiti a destra e a manca, non mance o mancette più o meno elettorali, più o meno volute, date a tutti per non dare a nessuno. È il Paese che lo reclama e voi non avete saputo rispondere. Serviva coraggio, signori della maggioranza; non servivano 50 miliardi, ma molti di più e si potevano trovare. Su questo vorrei fare delle considerazioni. Nei giorni scorsi abbiamo letto una ricerca del centro studi dell'Associazione artigiani e piccole imprese CGIA di Mestre, in cui è stato oggettivato come oggi i redditi da lavoro dipendente, cioè le buste paga, sono inferiori alle pensioni. Questo è un dramma per il Paese, perché nel momento in cui la parte produttiva, cioè chi lavora, è in numero significativamente inferiore a chi giustamente riceve l'assistenza pensionistica, le prospettive sono piuttosto negative. A ciò si aggiunga che la produzione di questo Governo e di questa maggioranza, dal governo Conte 1 al governo Conte 2, si è imperniata su forme perlopiù di assistenzialismo, dal reddito di cittadinanza al reddito di emergenza, per arrivare ovviamente alla naturale cassa integrazione; tuttavia quando le forme di assistenza superano gli interventi sulla produzione, quelli volti a creare imprese e lavoro, non si può dare un futuro ai nostri giovani e al nostro Paese. Faccio allora una considerazione: avete pensato, signori della maggioranza, che la liquidità delle nostre famiglie, che giace nelle banche del nostro Paese, viene stimata intorno ai 1.200 miliardi? Non so se ci avete pensato, ma temo che in caso affermativo lo abbiate fatto pensando a una patrimoniale. Non è quella la strada che io indico, ma è quella di far riferimento a questo denaro per veicolarlo verso lo Stato e il debito pubblico in modo da ridurre sempre di più la dipendenza anche dall'estero del nostro debito pubblico. Soprattutto, ritengo che questa liquidità vada orientata verso il mercato dei capitali, quei mercati che sono atti a creare capitale per le imprese e quindi a creare investimenti. Non state facendo nulla di tutto questo. Non sono in atto politiche di facilitazione fiscale e la leva fiscale non viene usata in questa direzione. Abbiamo una borsa italiana che viene caratterizzata su tutti i giornali specialistici come il fanalino di coda dell'Europa; è la borsa che ha sofferto di più anche durante il periodo di Covid-19. È una borsa che non riesce ad essere veramente impulso e benzina per le nostre imprese. Abbiamo una Consob - lo abbiamo visto anche ieri in Commissione di inchiesta sulle banche - che di fatto non è stata capace di prevenire le perdite miliardarie a danno delle imprese e dei risparmiatori, ma che guarda caso ha favorito alcuni speculatori. E cosa fa il Governo per intervenire sulla borsa italiana? Cosa fa per controllare come la Consob non abbia probabilmente fatto tutto ciò che poteva e doveva fare per tutelare le nostre imprese e i nostri risparmiatori? Su queste grandi tematiche vorrei la maggioranza presente e vorrei anche scontrarmi con chi la pensa diversamente da me, ma sono certo che allora sì potremmo dare un futuro al Paese e alle nostre imprese. Sul tema della liquidità, quella che manca alle imprese, perché non sono stati accolti l'appello e le proposte volti a detassare, ai fini delle imposte dirette, quegli strumenti finanziari che avrebbero permesso e permetterebbero alle nostre imprese di fare liquidità? Parlo del lease back, parlo del rent to buy e di quegli strumenti che sarebbero in pole position per dare soldi alle nostre imprese italiane, ma per poterli agevolare avreste dovuto detassarli, com'è stato chiesto da tante associazioni del mondo finanziario e dell'impresa. Nulla di tutto questo. Non si detassa, perché non si vuole utilizzare la leva fiscale, non si vuole utilizzare l'unico strumento o uno dei pochi strumenti davvero atti a risanare l'economia e a rilanciare le imprese. Invece che fare assistenzialismo, facciamo in modo che le imprese abbiano voglia di crescere, di investire, di lavorare e mettiamole nelle condizioni di poterlo fare. Non servono le mancette, i piccoli crediti d'imposta, le cose ridicole che hanno riguardato il turismo. Il «Sole 24 ORE» oggi parla di 40.000 imprese a rischio fallimento nel turismo e voi pensate di rispondere al turismo con il credito di imposta per le persone che hanno un ISEE fino a 40.000? Ma ci stiamo prendendo in giro? In conclusione, Presidente, mi conceda ancora un minuto per ricordare un'altra categoria che avete dimenticato completamente, che è quella dei professionisti. Dopo averla discriminata nel decreto-legge liquidità e nel cura Italia, dopo averla discriminata prevedendo limiti di reddito solo per loro, solo per i professionisti, per avere il sussidio, l'avete discriminata anche in questo decreto in modo vergognoso - lo dico da professionista e con orgoglio - negando solo ai professionisti italiani, ai 2.300.000 professionisti ordinistici, quel contributo a fondo perduto che giustamente viene riconosciuto alle imprese e agli altri lavoratori autonomi. Ribadisco: 2.300.000 professionisti che non hanno diritto a ciò che invece spettava loro e cioè il credito d'imposta. Non avete fatto nulla per bloccare uno smart working nell'ambito del settore pubblico che sta penalizzando l'intero Paese. Gli avvocati vanno in tribunale e non riescono a lavorare perché nelle cancellerie non c'è nessuno. Noi commercialisti andiamo all'Agenzia delle entrate, ma dobbiamo usare il telefono per fare le adesioni e le trattative, perché non troviamo i dipendenti, cui magari - come dice la CGIL, che spesso vi ispira - dobbiamo dare anche il buono pasto mentre stanno a casa. Nel frattempo gli artigiani, i commercianti e i lavoratori autonomi hanno chiuso bottega e i lavoratori dipendenti del settore privato rischiano il licenziamento. Sono queste le risposte che credete di dare al Paese per crescere? Cari amici, concludo auspicando che ci sia un rinsavimento (lo auspico davvero perché il Paese ne ha bisogno). I colleghi che mi hanno preceduto hanno paventato un ottobre o un novembre di difficoltà e il ministro Lamorgese ha detto chiaramente che rischiamo tensioni sociali. È nella vostra responsabilità dare risposte che siano non più di distribuzione a tutti, ma di crescita per l'intero Paese. Di questo abbiamo bisogno e per questo Fratelli d'Italia c'è e ci sarà solamente se saprete essere concreti, propositivi e davvero vincolati all'unico interesse che ci deve muovere, ossia la ripresa del nostro Paese.
2020-07-15	LN	BagnaiAlberto	Eppure ci sarebbe bisogno di un coinvolgimento del Parlamento, questo è almeno quello che ci dice la retorica dei funzionari europei, dove ci viene raccontato (a me è stato raccontato tante volte in questi lunghi mesi) che quando si arriva al tavolo del negoziato il finlandese, il lettone o l'estone è forte perché il suo Parlamento gli dà un mandato e quindi il negoziatore può porre delle red line perché l'Europa rispetta la democrazia. Allora forse bisognerebbe, se così fosse, venire qui e ragionare su quali siano le nostre red line. Invece di capire quali sono gli ambiti negoziali disponibili e quali sono gli obiettivi che il Governo vuole ottenere, c'è stato snocciolato tutto il prontuario delle frasi fatte, le grandi frasi che non vogliono dire nulla, tutto il sottisier europeo: "uniti si vince", "indietro non si torna", "Piccolo mondo antico", l'Italietta implicita e naturalmente il "fate presto". Fate presto, cioè schnell, che naturalmente gli italiani ormai sanno come funziona, perché dopo il "fate presto", a seconda dei contesti storici, c'è una raffica di austerità o una raffica di machine pistol. Non va mai comunque a finire bene dopo un "fate presto". Dovremmo invece prenderci il tempo di riflettere soprattutto sui dettagli che sono quelli che fanno la delizia dell'intenditore: per esempio, c'è stato detto che le istituzioni europee si sono mostrate sensibili. Io che ho qui di fronte una targa che ci ricorda una frase di Vittorio Emanuele II non posso non pensare a «noi non siamo insensibili al grido di dolore». Quindi, l'Europa non è stata insensibile al grido di dolore degli italiani. Ma che razza di discorso è? Avrebbe forse dovuto essere insensibile? Che cosa ci aspettiamo dalle istituzioni? Hanno fatto il loro dovere, se non sono state insensibili; non è che noi dobbiamo essere sempre proni, riconoscenti e subalterni. Fra l'altro, bisognerebbe anche capire come hanno tradotto questa loro sensibilità in pratica. L'Italia ha contribuito in maniera decisiva: va bene, sarà anche vero e, se le fa piacere, le credo. Le carte, però, non dicono questo e non lo dicono neanche i titoli della stampa internazionale. Il 19 aprile è arrivata la proposta spagnola; il 21 aprile è arrivata la proposta della direzione generale budget della Commissione e il 22 aprile "la mosca cocchiera" italiana ha proceduto con la sua proposta che poi ricalcava di fatto quella della Commissione. In ogni caso, al di là di chi è stato forza propulsiva, abbiamo bisogno di un'operazione di verità. A che cosa ha contribuito l'Italia, visto che ancora non sappiamo come funzionerà il recovery fund ?
2020-07-15	LN	BagnaiAlberto	In questo momento, in particolare, non sono arrivati perché l'Europa, non solo non li ha raccolti, ma non si è neanche messa d'accordo su come raccoglierli. Quindi non capisco veramente di che cosa parlano certe fonti di stampa. Comunque a noi fa piacere sapere che lei in Europa è stato così efficace; ci farebbe piacere perché, se fosse vero, i risultati ottenuti in quella sede - che noi non vediamo, ma che lei vede e noi le vogliamo credere - compenserebbero quelli non ottenuti qui. Vogliamo parlarne? Qui al 6 luglio, da un ufficio del suo Governo, risultavano 30 provvedimenti legislativi del suo Esecutivo che avrebbero richiesto 431 provvedimenti attuativi, di cui finora ne sono stati adottati 73, per cui ne restano da adottare ancora 358, di cui 125 con termine scaduto: in particolare, sono scaduti 26 provvedimenti attuativi dei tre "decretoni" Covid.
2020-07-15	LN	CandianiStefano	Allora di fronte a questo ci dobbiamo porre degli interrogativi: come volete spendere i soldi? Avete posizionato il discorso sui soldi, dicendo «arriveranno i soldi, ce li manderà l'Europa», sempre con la solita retorica. A tutt'oggi però non c'è un piano reale che possa dire che avete cambiato le regole che hanno affossato l'Italia ieri e che la faranno ripartire domani.
2020-07-15	LN	CandianiStefano	Avete impegnato Colao. Avete preso schiere e orde di scienziati per andare a costruire un piano che è finito nel cassetto e che nel testo del decreto rilancio non si trova, presidente Conte. Lo capisce che non funziona il paragone tra i due provvedimenti? Lo capisce che non funziona il suo Governo? Lo capisce che così il Paese non lo fate ripartire? Lo capisce questo? Se capisce questo, può andare in Europa a rappresentare l'Italia; altrimenti il rischio è che vada in Europa e semplicemente faccia fare brutta figura al nostro Paese, che invece ha bisogno di essere rispettato.
2020-07-15	LN	CandianiStefano	Le do subito un'evidenza, caro presidente Conte. Basta che lei compari il voluminoso testo del decreto rilancio, che è frutto del lavoro del Governo, che è diventato una sorta di decreto omnibus, nel quale avete fatto convergere tutto, fino ad arrivare anche a perderne il significato e dal quale discenderanno almeno un centinaio di decreti attuativi, con le quattro paginette del provvedimento della Repubblica federale di Germania. Ho in mano i due fascicoli: uno è il provvedimento della Repubblica federale di Germania, l'altro è il suo decreto. Questo è il paragone di fronte al quale lei oggi si pone agli italiani e va in Europa.
2020-07-15	LN	IwobiTonyChike	Il terzo aspetto - e concludo - riguarda la politica migratoria. Dal Consiglio europeo deve uscire una posizione chiara degli Stati membri sulla gestione dei flussi migratori, che stanno aumentando notevolmente negli ultimi giorni. L'Europa non può - come troppo spesso è avvenuto in passato - scaricare la responsabilità e i problemi sui Paesi che si affacciano sul Mediterraneo, quindi l'Italia. La presenza di diversi migranti positivi al Covid-19 è un'aggravante per il rischio di una terribile diffusione del contagio. L'aumento degli sbarchi è legato prima di tutto all'inesistenza di una gestione strategica di questa criticità con i Paesi africani. Sono convinto, signor Presidente del Consiglio, che occorra una politica europea volta a favorire l'immigrazione regolare, che è una ricchezza per ogni Paese ospitante, e a combattere definitivamente l'immigrazione clandestina, anticamera di insicurezza e illegalità e per il rispetto della dignità umana. L'Italia, data anche la sua posizione geografica, può giocare un ruolo fondamentale su questo punto. Signor Presidente del Consiglio, questo è ciò che mi aspetto dall'Italia che lei rappresenterà nel Consiglio europeo; mi aspetto altresì che dagli altri Stati membri ci sia comprensione verso i Paesi come il nostro, che all'Europa hanno sempre dato più di quanto ricevono.
2020-07-15	LN	IwobiTonyChike	In seno al Consiglio europeo vorrei che il Governo portasse l'Italia che ha voglia di lavorare; l'Italia fatta da piccole e medie imprese, da Nord a Sud, che chiedono meno burocrazia, meno tasse e la possibilità di maggiori investimenti per creare lavoro e non assistenzialismo. Investire sul lavoro, signor Presidente, crea ricchezza per i cittadini e per lo Stato. L'Europa non è un ideale astratto, ma è fatta di popoli, di territori e di famiglie, ed è a partire da loro che va costruita una soluzione per il difficile scenario socio-economico.
2020-07-15	M5S	CioffiAndrea	Parlando di tutto questo ci riferiamo al fatto che da moltissimi anni ci troviamo di fronte a una incredibile crisi dovuta a un incremento enorme delle disuguaglianze, non solo in Italia, in tutto il mondo. Sappiamo perfettamente come nei Paesi di lingua anglosassone le disuguaglianze siano esplose, più di tutti negli Stati Uniti, ma in tutti i Paesi di lingua anglosassone; in Europa fortunatamente la cultura latina ha un po' ridotto questo incremento delle disuguaglianze, che pure c'è stato. Dobbiamo renderci conto di cosa è il mondo e di cosa ci ha portato il Covid; non ha fatto altro che far esplodere qualcosa che già c'era.
2020-07-15	M5S	MantovaniMariaLaura	Signor Presidente, gentile Presidente del Consiglio, membri del Governo, colleghe senatrici e senatori, nella conferenza stampa con il ministro Azzolina del 26 giugno scorso, in merito al tema della riapertura delle scuole nel mese di settembre, ha parlato di recovery fund e della possibilità di utilizzare le risorse che saranno messe a disposizione anche per il rilancio della scuola italiana e - come ha ricordato oggi - per next generation EU, per le nuove generazioni e per l'educazione. In particolare, ha parlato di opportunità di investimento in percorsi di formazione per i nostri ragazzi, in modo da combattere la dispersione scolastica, di migliorare la formazione, di investire in competenze digitali per tutto il personale scolastico e infine della possibilità di migliorare i percorsi professionalizzanti per permettere ai nostri giovani di accedere al mondo delle imprese. Si tratta di parole importanti che mi sento di condividere in pieno: scuola, digitalizzazione e professionalizzazione dei ragazzi dovrebbero essere al centro degli investimenti del Fondo europeo per la ripresa. Purtroppo - come lei saprà - scontiamo sul terreno delle competenze digitali - ed è un problema dal momento che dobbiamo affrontare la transizione digitale senza tali conoscenze - un grave ritardo dovuto alla mancanza di una strategia dei Governi che l'hanno preceduta. Nel DESI 2019, ossia l'indice di digitalizzazione dell'economia e della società realizzato dalla Commissione europea per quanto riguarda il capitale umano, che si riferisce a coloro che hanno competenze nelle tecnologie dell'informazione e della comunicazione, l'Italia si posizionava al ventiseiesimo posto su 28. Recentemente è uscito il DESI 2020 e la posizione dell'Italia è peggiorata. Nel 2020, secondo l'indicatore del capitale umano, siamo al ventottesimo posto, scendendo di due posizioni, ossia all'ultimo posto. Questa situazione è tragica non soltanto per noi, ma anche per il futuro dei nostri figli. A che genere di scuola stiamo affidando i nostri figli? Che prospettive avranno i nostri figli? Che possibilità avranno di comprendere e interpretare il mondo in cui stiamo vivendo? Molte volte ci soffermiamo a discutere per molto tempo di dettagli e non delle questioni veramente strategiche per il Paese. Ritengo che, se l'Italia non aumenterà il numero dei laureati nell'ambito delle materie scientifiche, non potrà che rassegnarsi a essere uno dei Paesi della nuova colonizzazione tecnica e scientifica. È infatti in atto una vera e propria competizione che punta a sottrarre i cervelli ai vari Paesi e a far studiare e trattenere il maggior numero di giovani che provengono da altre parti del mondo. Questa fuga di cervelli, e cioè l'emigrazione senza ritorno dei giovani ricercatori italiani, è un danno per l'Italia. Abbiamo pochi laureati STEM e quelli che riescono a diventare tali ci vengono sottratti dagli altri Paesi. Mancando queste competenze, non comprendiamo l'importanza dei dati. Abbiamo la materia prima - cioè i dati digitali - ma non ne traiamo alcun vantaggio perché non ne capiamo il valore, che potrebbe essere sfruttabile per la crescita dell'Italia. È di domenica scorsa l'articolo apparso sul sito online del "Corriere della Sera": «Cloud, sfida tra USA e Europa: la battaglia (sulle nuvole) per l'Italia vale 5 miliardi». E noi questi 5 miliardi - il valore del cloud italiano - li lasceremo agli Stati Uniti, perché gli italiani non hanno le competenze non solo per realizzare un proprio cloud, ma anche per capirne l'importanza. Tutto ciò avviene perché in Italia manca la cultura scientifica. Mancano - e non certo per colpa loro - gli insegnanti che sappiano trasmettere la cultura scientifica fin dai primi anni di scuola. Manca una didattica che permetta a tutti di apprezzare questa cultura, che non è seconda ad alcuna altra tipologia di cultura. Purtroppo in Italia non è percepito che uno scienziato stia svolgendo un lavoro intellettuale e produca pensiero e cultura. Se non capiamo in primis noi parlamentari che c'è assoluto bisogno di una strategia di lungo periodo per risollevare il Paese puntando alla cultura scientifica, cominciando fin dalle scuole elementari in modo che la cultura scientifica sia veramente inclusiva e per tutti, affosseremo definitivamente il Paese. La matematica, che è alla base di queste conoscenze, è per tutti e tutti devono avere il diritto di impararla, per avere le basi culturali per comprendere il mondo in cui viviamo e, quindi, poter esercitare i propri diritti, nella consapevolezza di quello che accade intorno. Il recovery fund - come lei, Presidente, ha sostenuto - può essere davvero un'importante occasione e, per non sprecarla, è necessario strutturare i relativi interventi attraverso una puntuale strategia. La strategia è la digitalizzazione del Paese e non è possibile realizzarla senza adeguate risorse umane. Occorre un grande piano per la scuola digitale, per alfabetizzare i bambini e i giovani, insieme ai loro genitori e agli insegnanti. Non basta la digitalizzazione della pubblica amministrazione; non basta la digitalizzazione delle aziende: serve anche una strategia per innovare i contenuti didattici e i programmi scolastici. È un compito immane, molto difficile, ma dobbiamo impegnarci a realizzarlo, altrimenti perderemo ogni possibilità di competere insieme ai partner europei nella sfida mondiale. Sono convinta che il Governo saprà cogliere tale occasione, che segue questo periodo tragico per il nostro Paese e per il mondo causato dall'emergenza epidemiologica, che ci ha fatto capire l'importanza del digitale, attraverso strumenti come lo smart working, l' e-commerce, la didattica a distanza e le video call con le persone lontane. È necessario impegnare tutti gli sforzi e le energie a disposizione per elaborare tale strategia e permettere a tutti i cittadini di padroneggiare tali competenze e dominare la digitalizzazione. In conclusione, facciamo in modo che il nuovo umanesimo, da lei, Presidente, spesso citato, metta davvero al centro del suo pensiero le attuali inclinazioni dell'uomo moderno, che comprendono, ora più che mai, la conoscenza scientifica e la competenza digitale.
2020-07-15	M5S	PerilliGianluca	Questo, Presidente, deve essere sfuggito ai più, perché dinanzi a questa azione - e ricordiamo l'azione dell'Italia in seno all'Europa, il Governo che è diventato capofila rispetto ad altri otto Paesi, portando avanti queste richieste e attraendo questi finanziamenti europei, senza precedenti, per far fronte a una rinascita del Paese - chi ama quel Paese dovrebbe cogliere e rivendicare il senso di questo prestigio e di questa forza.
2020-07-15	M5S	PerilliGianluca	Vorrei arrivare, Presidente, alla questione dei migranti, che non c'entra su questo. Il numero dei migranti ricollocati in Europa, ad esempio, è quasi decuplicato dall'era Salvini a quella del Governo Conte- bis. È decuplicato e il dato è quadruplicato in proporzione agli sbarchi avvenuti. Se c'è stata incapacità o, peggio, se non c'è stato rispetto delle leggi lo vedremo quando si tratterà di decidere sull'autorizzazione in merito a quanto è avvenuto rispetto alla dignità delle persone.
2020-07-15	M5S	RicciardiSabrina	La questione sull'interesse potenziale dell'Italia all'attivazione dello strumento è diventata stantia. Solo dopo aver definito i dettagli del recovery fund e del quadro finanziario pluriennale, che sono i vari obiettivi dell'imminente Consiglio europeo, si può valutare la convenienza di altri strumenti, che fanno leva sul debito: ad esempio, il piano Sure, i debiti BEI, e quindi anche il MES. Ma oramai è chiaro: l'Italia non ha bisogno di quei 36 miliardi, perché, nell'attesa delle risorse del recovery fund, il nostro Paese può tranquillamente continuare ad accedere al mercato collocando i suoi titoli di Stato, tanto più che la BCE ha potenziato il suo piano di stimoli monetari aumentando gli acquisti di titoli da 750 a 1.350 miliardi. Occorre ancora, però, a nostro giudizio, presidiare alcuni passaggi e talune ambiguità, per esempio, l'atteggiamento tedesco sul seguente punto. Chi, tra Consiglio e Commissione, devi avere la regia della valutazione dei progetti di investimento? Noi crediamo che debba essere la Commissione. Allo stesso modo, vanno respinte una volta per tutte le pretese avanzate da Paesi sulla carta rigoristi - ripeto, sulla carta - come l'Olanda. L'idea che l'Olanda possa dettare condizioni all'Italia o alla Spagna, signor Presidente del Consiglio, non può e non deve avere più spazio nel dibattito europeo. La stessa Olanda, infatti, è stata più volte inserita dalla Commissione speciale sui crimini finanziari, sull'evasione e sull'elusione fiscale (cosiddetta TAX3) del Parlamento europeo nella lista dei Paesi cosiddetti a fiscalità aggressiva (e sto usando un eufemismo). Pertanto, la risposta all'emergenza coronavirus deve prevedere anche il superamento delle pratiche fiscali che sono dannose tra gli Stati membri. Il dumping commerciale e la presenza dei cosiddetti paradisi fiscali europei provocano all'Italia una perdita stimata tra i 5 e gli 8 miliardi di dollari all'anno e falsano completamente l'andamento degli investimenti esteri: basta pensare che nei Paesi Bassi questi investimenti esteri rappresentano il 535 per cento del PIL, mentre nel microscopico Lussemburgo arrivano al 5.760 per cento annuo e sappiamo che non sono veri e propri investimenti produttivi. Sono Paesi che poi hanno il coraggio di fare la morale all'Italia su debito pubblico, politica economica e premono per il massimo rigore. Da ultimo, signor Presidente, mi permetta un passaggio sul debito pubblico. In questa fase di emergenza, complice anche una doverosa sospensione del Patto di stabilità e crescita, è stato fondamentale compiere uno sforzo economico in deficit all'interno dei vari provvedimenti economici approvati ed anche da approvare. Questo naturalmente ha avuto un fisiologico impatto sul debito, il cui livello cresce sensibilmente. Diversi strumenti europei, come ad esempio il piano Sure, avrebbero un impatto sul debito perché sono prestiti. Per questo, signor presidente del Consiglio Conte, dobbiamo anche cogliere l'occasione della crisi per riflettere sull'applicazione di un piano italiano di autofinanziamento. Con il decreto-legge rilancio abbiamo aperto la strada, introducendo bonus affitti, sanificazioni e il super bonus al 110 per cento, il cui funzionamento passa dalla veloce circolazione del credito di imposta, che ne è alla base; riflettiamo quindi sull'opportunità, anche grazie all'uso di una piattaforma informatica ad hoc, di utilizzare questi crediti fiscali come veri e propri strumenti di scambio. Lo stesso possiamo dire per i titoli di Stato: l'ottimo risultato raggiunto dai BTP Italia e Futura dimostra che gli italiani, nella più totale garanzia di libertà dei loro investimenti, credono nei nostri titoli. Anche in questo caso, con un'opportuna piattaforma tecnologica si potrebbero usare questi titoli come strumenti di scambio. Lei stesso, signor Presidente del Consiglio, ha detto che mai come oggi dobbiamo essere innovativi. Lo siamo stati in Europa, lo siamo stati in tante misure del decreto-legge rilancio, possiamo ancora esserlo lasciando tutti insieme un segno importante.
2020-07-15	M5S	RicciardiSabrina	Signor Presidente, colleghi, oggi interveniamo in quest'Aula per riaffermare la volontà di dare a lei, Presidente del Consiglio, un mandato forte al fine di arrivare a una soluzione in Europa sul recovery fund e sul bilancio pluriennale europeo. Una soluzione in linea con la proposta che il Governo, su stimolo decisivo del MoVimento 5 Stelle, ha avuto il merito di imporre ai tavoli europei, al punto da far recepire la proposta dalla Commissione europea. Si tratta di un risultato importante, storico per tutta l'Unione europea, se solo consideriamo la fragilità delle risposte europee all'inizio dell'emergenza Covid. Stiamo parlando, infatti, di provvedimenti che, per la prima volta, mettono in comune risorse a livello comunitario, e rappresentano un primo esempio di debito comune per finanziare spese con ricadute positive sui singoli Stati. In merito ai contenuti, stiamo discutendo molto della differenza tra prestiti e sovvenzioni. È chiaro che preferiamo le sovvenzioni ai prestiti, e in questo senso il recovery fund è sicuramente da difendere, soprattutto laddove destina la maggior parte delle risorse individuate ai contributi a fondo perduto; ma è altrettanto chiaro che sarà necessario utilizzare tali risorse per transizione digitale, ambiente e tecnologie, temi cari ai 5 Stelle. Questo risultato non è frutto del caso, ma della capillare rete di alleanze che lei, Presidente, con il suo Governo è riuscito a stabilire con molti Stati membri dell'Unione europea. Mi riferisco agli stimoli nei confronti della cancelliera Merkel, al rapporto con la Francia e il presidente Macron, all'asse che il Governo ha saputo valorizzare con i Paesi del Mediterraneo. In questo percorso emergono anche rischi di rigidità da parte di alcuni Stati membri, ad esempio, i cosiddetti frugali, ma questo rientra nelle dinamiche negoziali e siamo sicuri che il Governo saprà negoziare nel miglior modo. Ciò detto, signor Presidente, noi tutti sentiamo, però, l'urgenza e la necessità di affrontare questo passaggio, oserei dire storico, dell'Unione europea. Mi lasci, quindi, ribadire che quello che oggi gli Stati membri si accingono a compiere è un passo decisivo verso un futuro comune. Siamo partiti dal fondamentale intervento della Banca centrale europea, che continua a operare con i suoi stimoli monetari, e adesso è il momento di condurre in porto il recovery fund, con i suoi 750 miliardi, di cui l'Italia sta per ottenere la fetta più grande. Quanto al MES, Presidente, sappiamo tutti che è uno strumento a disposizione; sappiamo tutti che è nelle proposte europee, perché esiste dal 2012, dopo che nel 2011 fu approvato da quel Governo di centrodestra di cui facevano parte i sedicenti sovranisti di Lega e i leader di Fratelli d'Italia, che oggi hanno incredibilmente perso la memoria di questo non trascurabile precedente.
2020-07-15	M5S	RomanoIunioValerio	Abbiamo ora l'occasione di recuperare quell'antico spirito, di dimostrare che appartenere all'Europa significa sposarne appieno i principi, con la convinzione di far parte di una casa comune che non sia solamente un luogo, ma una comunità, che condivide difficoltà e gioie, nel rispetto di regole che non rispondono alla volontà di fare di una Nazione lo strumento di altre Nazioni, privandola della propria libertà. Il recovery fund va approvato subito, servono risorse fresche e a fondo perduto, senza condizioni, entro l'anno. Non si possono accettare compromessi al ribasso. Evidentemente queste risorse non possono giungere dal Meccanismo europeo di stabilità (MES): un perverso strumento che, in nome di una presunta frugalità, finirebbe con lo strozzare proprio i Paesi più colpiti dall'emergenza sanitaria ed economica, privandoli di quell'autonomia di cui ogni centro di vita ha bisogno per essere veramente libero. Non facciamo questo errore, signor Presidente del Consiglio. Non cadiamo nella trappola, visto che l'Europa ha messo in campo le risorse necessarie, che tuttavia servono quanto prima per non vanificare gli enormi sacrifici a cui sono stati chiamati i nostri connazionali, che non meritano di essere offesi da Paesi che fanno dell' austerity lo strumento dei propri interessi. Serve un'Europa davvero competitiva. Abbiamo bisogno non di paradisi fiscali, ma di un salario minimo europeo, di un green new deal che dica addio al fossile e di una vera rivoluzione digitale. L'Europa potrà cambiare se tutti quanti avremo avuto coraggio e se lei, signor Presidente del Consiglio, avrà il coraggio. Noi saremo al suo fianco in questo percorso finalizzato a dare dignità all'Europa dei popoli e non delle lobby. Non ci si può discostare dalla proposta della Commissione, restando fermo il principio di un finanziamento eccezionale e a lungo termine tramite debito comune europeo, con un accordo che giunga in tempi rapidissimi affinché, dopo i necessari passaggi, si arrivi presto all'attuazione di next generation EU e del prossimo quadro finanziario pluriennale. Solo così le singole economie potranno avere una prospettiva di crescita e l'Europa un futuro di unità e prosperità. Tutti noi abbiamo apprezzato la fermezza con la quale, pur nel rispetto delle differenti sensibilità, ha saputo sostenere e sostiene una linea che è la sola capace di garantire una vera comunità di interessi, rispondente a valori realmente condivisi. Una chiusura su next generation EU non è giustificabile, perché comprometterebbe la ripresa economica proprio dei Paesi e dei settori più colpiti dalla crisi in atto e più bisognosi di ricevere protezione. La crescita e il lavoro potranno ripartire solo se si saprà cogliere l'occasione di mutare strategie, mettendo in campo risorse economiche importanti per rafforzare gli investimenti pubblici e privati legati a progetti e riforme convincenti, che diano fiducia e speranza. Signor Presidente del Consiglio, è in gioco non soltanto la reputazione dell'Italia, come lei sa bene, ma anche il futuro dell'Europa, dei nostri concittadini e delle generazioni che verranno. Noi confidiamo in lei. Sono certo che non ci deluderà.
2020-07-15	M5S	RomanoIunioValerio	Signor Presidente, l'uomo può dirsi libero quando non è strumento di altri, ma è autonomo centro di vita. Su questo principio nasceva il sogno europeo, quell'Europa dei popoli, libera e unita nella diversità, che Altiero Spinelli concepiva come pronta a tracciare un percorso di crescita comune e condiviso, in nome di una solidarietà che di tante Nazioni era destinata a fare un unico popolo.
2020-07-15	PD	AlfieriAlessandro	Lo abbiamo fatto insieme in Europa. Lo dico perché il recovery fund ha tre caratteristiche: la prima è quello di essere proprio l'embrione di un'iniziativa finanziaria comune. Non è banale. È qualcosa di simile a quanto accaduto in passato - e non a caso sono partito da questo - nel momento in cui furono messi insieme carbone e acciaio: noi decidiamo di mettere insieme un pezzo del nostro debito. Non era scontato e non è banale. Il secondo aspetto fondamentale è che non sono solo loans, prestiti, ma sono anche grants, sussidi. È fondamentale per noi, per un Paese fortemente indebitato. Noi, diversamente dai Paesi con cui abbiamo costruito l'alleanza, ricordo che il rating delle nostre principali società è pari a «BBB», mentre per gli altri Paesi è pari ad «AAA» oppure «AA». È una bella differenza. Avere la possibilità di portare a casa uno strumento che ci permette di avere sussidi a fondo perduto ci permette di non caricarli sul nostro debito. Questo è un passaggio fondamentale e lo aggiungo ad un altro: rispetto a una crisi come questa, simmetrica ma che può avere conseguenze asimmetriche, il fatto che le risorse possano andare a chi ha maggiormente bisogno è un ulteriore successo italiano. Lei ha fatto bene, signor Presidente del Consiglio, a rivendicare anche l'azione diplomatica che ha messo in campo in questi giorni. Lo abbiamo visto e gliene diamo atto. Però abbiamo visto anche qualcos'altro ed è inutile che dagli altri banchi si innervosiscano quando i colleghi dei 5 Stelle glielo ricordano perché abbiamo presente l'immagine in cui lei andava ad incontrare il Premier olandese in uno dei passaggi più delicati della trattativa di questi giorni per arrivare a compimento rispetto ad un successo che viene intestato a tutta l'Italia (non al MoVimento 5 Stelle, non al Partito Democratico, non a Italia Viva, non a LeU ma a tutto il Paese); ebbene, nel momento in cui lei profondeva lo sforzo massimo, il leader del Partito per la libertà olandese, non uno qualunque, uno dei principali alleati della Lega insieme al quale i leghisti hanno costituito in Europa un gruppo - Identità e democrazia - alzava un cartello con scritto: « Geen cent naar Italie! », non un centesimo all'Italia! Guardate che il fatto di essere amici di questi signori - e lo sottolineo - non è un problema perché sono avversari del MoVimento 5 Stelle o del Partito Democratico, ma perché sono avversari dell'Italia. Questo è il punto.
2020-07-15	PD	AlfieriAlessandro	Oggi abbiamo nuove sfide, non è una guerra, né un conflitto bellico, ma una pandemia, la lotta ai cambiamenti climatici, l'uscita da una crisi economica, il cambio di un ordine internazionale. Infatti i nuovi attori, anzi gli stessi attori del passato oggi con scelte diverse e unilaterali, da una parte la Cina e dall'altra gli Stati Uniti, reggono la costruzione di un nuovo ordine internazionale nel momento in cui l'Europa decide non giocare la partita. Il ruolo dell'Italia per rilanciare il sogno dei Padri fondatori è quindi fondamentale, pertanto oggi sono necessari sforzi straordinari considerate le grandi sfide che abbiamo davanti, paragonabili a quelle passate.
2020-07-15	PD	AlfieriAlessandro	Oggi noi abbiamo un'occasione straordinaria: con tutte le risorse che arrivano dall'Europa non possiamo sbagliare. Non possiamo sbagliare per le nostre imprese, che sono in evidente difficoltà, per i soggetti più fragili e per quelle famiglie che - come ha ricordato nel suo intervento, Presidente del Consiglio - hanno pagato un prezzo molto alto in termini di vite umane. Oggi abbiamo una scommessa molto importante, che è quella di restituire credibilità all'Europa e alla nostra azione politica. La credibilità e la fiducia in Europa e nel mondo valgono più di mille sondaggi.
2020-07-15	PD	AlfieriAlessandro	Ricordo - noi lo abbiamo considerato un errore: lo voglio dire senza ipocrisie - il viaggio del ministro Di Maio, oggi agli esteri ma in passato Ministro del lavoro, quando ha fatto una passeggiata insieme al leader dei gilet gialli, sbagliando a mio avviso. Lo dobbiamo dire perché in un rapporto basato sulla franchezza le cose vanno dette. Allo stesso tempo, però, devo dire che il lavoro che abbiamo fatto insieme quest'anno sul fronte europeo è stato decisivo proprio perché svolto da lei, presidente Conte, insieme al ministro Di Maio, al ministro Amendola e all'intero suo Governo. Partivamo da una situazione di isolamento con la Francia che ad un certo punto non ci parlava quasi più. Abbiamo dovuto ricostruire i rapporti, che sono ripartiti con un vertice importante - quello italo-francese - con il quale, grazie alla creazione delle nuove missioni internazionali, con una collaborazione tra i Paesi fondatori abbiamo creato un clima positivo che ha permesso di costruire la "lettera dei nove", iniziativa proprio italo-francese e spagnola, e quello è stato un passaggio fondamentale che ha ricostruito l'asse con cui abbiamo costruito tutti i negoziati più importanti d'Europa, che ci hanno permesso di "tenere botta" rispetto ad un quadro finanziario tutt'altro che scontato e che, con la nomina dall'altra parte del commissario Gentiloni Silveri, ci ha permesso di costruire, passo passo, con la fatica della politica, un progetto che non ha eguali rispetto al passato perché next generation UE e in particolare il recovery fund sono l'embrione, di fatto, degli eurobond per cui noi ci siamo battuti per anni.
2020-07-15	PD	AlfieriAlessandro	Signor Presidente, il Presidente del Consiglio ha chiesto di avere una delega piena per andare quanto più forte, visto che non è un Consiglio banale, non è uno di quei Consigli ordinari, tanto che c'è voluto un Consiglio straordinario per riuscire a portare a termine un percorso che inizia da lontano. Non era scontato. Siamo davanti a uno di quei cambi di fase in Europa che non può essere sottaciuto. Quindi anche il mandato che lei chiede, Presidente del Consiglio, non è un mandato ordinario.
2020-07-15	PD	AlfieriAlessandro	Viene meno il principio di solidarietà, viene meno l'Europa. Questo è il punto fondamentale ed è qui che giochiamo il futuro dell'Europa, se riaffermiamo quel principio di solidarietà. La fatica della politica di questo Governo ha portato, ad esempio sulla missione europea Irini, dopo che era stata di fatto smantellata precedentemente, non solo a decidere di ritornare nel Mediterraneo centrale, ma anche a far sì che i Greci, che mettono una nave, d'ora in poi non sbarcheranno i migranti in Italia ma, per il principio del burden sharing, della condivisione degli oneri, li porteranno in Grecia. Questo è un passaggio fondamentale, perché è l'embrione di quella ricollocazione cui abbiamo lavorato con fatica. Non bastano gli slogan in Europa.
2020-07-15	PD	AlfieriAlessandro	Vorrei chiudere con questo. Il segnale forte che lei, Presidente, vuole ricevere noi oggi glielo daremo, per andare in Europa da protagonisti e per poter accorciare anche quel divario che c'è tra l'opinione pubblica e l'Europa. Troppo spesso noi abbiamo descritto l'Europa come matrigna; abbiamo detto: «ce lo chiede l'Europa», spesso per coprire l'incapacità dei nostri Governi, di tutti i colori, di fare quelle riforme che erano necessarie per il nostro Paese.
2020-07-15	PD	DArienzoVincenzo	È un disegno certamente ambizioso, ma ineludibile. Siamo di fronte a scelte in parte costrette dall'emergenza e dall'evidenza delle cose, ma con il decreto rilancio si mettono in campo delle operazioni che vanno anche in prospettiva. Potrei far riferimento all'eliminazione definitiva - finalmente - delle clausole di salvaguardia. Certamente all'interno del decreto rilancio vi sono previsioni che ci consentono di programmare e di affrontare serenamente il futuro attraverso il recovery plan e il recovery fund. Il tema che noi dovremo affrontare purtroppo non è soltanto di tipo economico. Da parte nostra si ripete spesso che mai si è stanziato un simile volume di risorse in diversi settori (come nel campo sanitario e nel turismo, e non li elenco tutti); il problema è che non si tratta solo di soldi. Magari fosse soltanto un problema di soldi. Lo abbiamo visto nella fase più acuta dell'economia: oggi siamo in condizioni diverse grazie alle scelte operate dal Governo italiano ma soprattutto grazie a quel connubio felice che si è stabilito tra le scelte del Governo e delle istituzioni e i cittadini, che hanno rispettato i dettami del lockdown e hanno consentito al Parlamento, al Governo e alle istituzioni di essere ora in una situazione completamente diversa. Purtroppo oggi, nonostante le risorse, nonostante gli sforzi, nonostante quello che ci sarà (mi riferisco anche al prossimo scostamento di bilancio: immagino un altro provvedimento di spesa), nonostante la volontà politica di supportare tutte le azioni possibili e immaginabili, non possiamo dire di essere fuori da quel timore. Il fatto che vi siano in Europa e nel mondo ancora situazioni di criticità e che vi sia una presenza del virus in tante parti del mondo, con le limitazioni che vi sono alla mobilità sociale tra i Paesi, sta continuando a deprimere la domanda; le presenze turistiche inferiori alle attese o a quello cui eravamo abituati ne sono la più evidente espressione. Quando si dice che siamo in condizioni pessime, non si tiene conto che il vero punto di svolta è la soluzione che la comunità scientifica può darci attraverso il vaccino. In una condizione ancora difficile è quindi difficile immaginare quale sia il provvedimento migliore che risolleva il Paese. Intanto, è compito del Governo affrontare tutte le ripercussioni; lo facciamo con i miliardi di euro nel campo sanitario e per rifinanziare la cassa integrazione, ma anche attraverso provvedimenti di spesa che mettono il Paese in condizione di ripartire in futuro. Si tratta quindi del terzo provvedimento di questo trittico, che si concluderà con il decreto semplificazioni e poi, ancora, con il recovery fund. Difficile dire il contrario: potremmo avere sbagliato qualche previsione (chi è che non commette errori?), è però difficile dire che, con questo provvedimento non si inietti nel Paese n volume di risorse tale che può consentire alle nostre attività economiche, alle famiglie, alla comunità italiana un percorso di ripresa. Un altro punto importante, per me che sono curioso, ma immagino lo abbiano notato in tanti, è che non vi sono finora nei provvedimenti assunti (decreto Cura Italia, decreto liquidità e adesso decreto rilancio) misure immaginifiche. Non vi sono provvedimenti non in linea con il sentire comune degli altri partner europei. È importante questo passaggio, perché molte delle affermazioni che abbiamo sentito in quest'Aula nei giorni scorsi erano palesemente fuori dal percorso che stanno seguendo anche altri Paesi europei: come se vi fosse una regia, che è la cosa più ovvia. Altrimenti, se avessimo fatto qualcosa di diverso, quel tizio che in Olanda ha esposto il cartello avrebbe comprato tutti gli spazi pubblicitari olandesi per dire che non bisognava dare neanche un soldo all'Italia. Per fortuna, quel tizio è isolato e spero che anche gli amici italiani rompano i rapporti. Ma tutto questo è assistenzialismo. Scusate, ma noi dovevamo garantire la cassa integrazione? Sì. Dovevamo sostenere il sistema sanitario? Sì. Dovevano garantire la liquidità? Sì. Quindi, se è vero che questo è assistenzialismo, tutti avremmo fatto una operazione assistenzialistica dare una mano e sostenere il Paese. A proposito di Paese e di coinvolgimento, ma allora è un provvedimento che abbiamo scritto in solitaria o abbiamo ascoltato? Il Paese è stato ascoltato, lo abbiamo coinvolto o, nelle segrete stanze com'è stato ripetuto finora, abbiamo fatto qualcosa di riservato? Lo vediamo con i provvedimenti. Abbiamo ascoltato il mondo delle imprese? Per le imprese, oltre al decreto liquidità, vi sono ulteriori movimentazioni per altri 100 miliardi di euro per garantire la liquidità. Le abbiamo ascoltate o no? Abbiamo cancellato l'acconto IRAP di giugno. Le abbiamo ascoltate o non le abbiamo ascoltate? Mi pare che chiedessero proprio quello. Se poi chiedevano anche la luna, probabilmente, in futuro saremo in grado di dare anche la luna. Intanto, però, le loro proposte le abbiamo ascoltate, come quelle degli operatori del turismo. Ci sono 3 miliardi di euro, vari sussidi e vari finanziamenti e altri saranno investiti con il recovery fund. E il mondo della scuola, lo abbiamo ascoltato? Ma il mondo della scuola è il plexiglass dei banchi o sono i 16.000 insegnanti che garantiamo anche quest'anno? La ricerca e l'investimento nella ricerca, con altri 4.000 ricercatori oltre ai 1.600 già deliberati? E il mondo del lavoro l'abbiamo ascoltato? Abbiamo rigarantito e rifinanziato la cassa integrazione, e probabilmente un altro provvedimento ad hoc lo faremo tutt'ora. Lo abbiamo fatto, sì o no? A me pare di sì. È difficile dire il contrario. Possiamo avere sbagliato qualche previsione, lo dico prima, ma è difficile dire il contrario. Soprattutto, lo ripeto ai più riottosi, non vi sono provvedimenti diversi negli altri Paesi europei dell'Unione europea. Non vi sono provvedimenti diversi. Come se vi fosse una regia, non scritta e non verbalizzata da parte dell'Unione europea, su provvedimenti di questa natura. Con il decreto rilancio, non solo rifinanziamo molto di quello che è stato fatto in passato ma mettiamo le basi per garantire la ripresa e per utilizzare al meglio il recovery fund. Questo era il nostro compito, questo continueremo a fare. E lo faremo per il bene dell'Italia, non solo per il bene del Governo, che è un dettaglio nella vita e nella condizione che stiamo vivendo.
2020-07-15	PD	PittellaGianni	Il meccanismo dell'unanimità - ha ragione il senatore Romani - paralizzerebbe l'attuazione del piano di ricostruzione, in Italia e in Europa. Poi c'è Rutte, che dice che si può andare anche a settembre, tanto dobbiamo collegare i fondi alle riforme. Basta con questa condizionalità! Il Governo italiano lo ha già detto e lo ripeta: nessuna condizionalità, perché non abbiamo bisogno di lezioni!
2020-07-15	PD	PittellaGianni	Infine, ciò che serve in Europa, soprattutto in questo momento, è una forte leadership europea. Devo dire con estrema sincerità che mi fa piacere e ci fa piacere che Angela Merkel guidi il semestre di Presidenza del Consiglio dell'Unione europea. Ci hanno diviso tante posizioni dalla Cancelliera tedesca nella nostra storia politica, però dobbiamo riconoscere con onestà che, grazie al lavoro, alla determinazione e alla lungimiranza della Cancelliera tedesca, grazie al lavoro del Governo italiano e grazie al lavoro del commissario Gentiloni Silveri e del presidente Sassoli, siamo riusciti a fare una cosa insperata: un piano di ricostruzione per 750 miliardi di euro, collegato al bilancio pluriennale, con misure adeguate alla terribile pandemia e all'emergenza che stiamo soffrendo. Merkel ha avuto un ruolo determinante e deve essere un punto di riferimento, in un'alleanza pro-europea. Guardate che il problema non è più tanto la contrapposizione tra frugali e cicale e forse neanche la divisione tra sovranisti ed europeisti. Il problema vero, oggi, è la sopravvivenza stessa dell'Europa e dei modelli di democrazia liberale, che ne sono la sostanza fondatrice.
2020-07-15	PD	PittellaGianni	Signor Presidente, desidero dichiarare il voto favorevole del Gruppo PD alla proposta di risoluzione che abbiamo cofirmato, che esprime un forte auspicio per una conclusione positiva del negoziato sul bilancio poliennale e sul next generation EU. Dichiaro invece voto contrario alla proposta di risoluzione a prima firma Bonino - e ci dispiace - perché è incentrata su un tema che non è all'ordine del giorno del prossimo Consiglio europeo, ossia la linea di credito del MES, che è uno degli strumenti che saranno valutati quando tutto lo scacchiere delle disponibilità sarà sul tavolo e sarà valutato da questo Parlamento. Come ha detto il mio collega, senatore Alfieri, andiamo ad un passo decisivo, relativo al piano della ricostruzione. Rispetto a questa scadenza, ci attendiamo che l'Europa dimostri di essere protagonista, come ha fatto in queste settimane, con l'attivazione delle misure della Banca centrale europea, la sospensione del Patto e tutti gli altri strumenti che conosciamo bene, smentendo la previsione che i soliti professionisti dell'Europa matrigna avevano espresso. L'Europa non farà nulla e oggi, rispetto all'iniziativa forte dell'Unione europea, non sanno che dire e fanno discorsi fuori tema e comizi elettorali, senza elezioni. L'Europa invece ha agito bene e l'ha fatto anche grazie alla spinta del Governo italiano: ora quelle risorse andranno spese tutte, come ha ricordato spesso il presidente Marcucci, e finalizzate a investimenti nell'economia verde, nella cultura, nel turismo, nella sanità e nel digitale. Signor presidente Conte, è certamente consapevole dell'ostilità dell'ultimo miglio, per ciò che riguarda sia la parte del piano di ricostruzione sia il bilancio poliennale; conosce bene anche i suoi limiti e cercherà di modificarli nella trattativa (mi riferisco alle risorse inadeguate di Erasmus Plus e di Europa creativa, ma anche al mancato investimento su un corpo europeo di solidarietà della gioventù europea, progetti che esprimono il più alto valore aggiunto dell'Unione europea). Quindi penso che lei, signor Presidente del Consiglio, lavorerà in questo senso e le affido anche il monito di Laocoonte ai troiani: " timeo Danaos et dona ferentes ", ovvero "temo i greci, anche quando portano i doni". Mi riferisco a certe dichiarazioni, che conosce perfettamente: quella del presidente del Consiglio europeo Michel e quella del premier Rutte. Il primo vorrebbe conchiudere tutto all'interno del Consiglio europeo, ovvero la valutazione di tutti i progetti, con un meccanismo di unanimità nel Consiglio europeo. Pensate: il dio sole! È inaccettabile per la democrazia europea.
2020-07-16	FI	BinettiPaola	Ministro e commissario, fino a quando crederanno che la scuola si risolve nella mascherina di turno oppure in quell'autentica forma di discriminazione? Quando ci diranno, infatti, che il 15 per cento degli studenti non possono accedere alla scuola, dovranno dirci innanzitutto i criteri per stabilire qual è questo 15 per cento di studenti che non accederanno a scuola o verranno mandati in un teatro o per cui si aprirà una sorta di circo-tenda fuori dalla scuola. È veramente in gioco il criterio dell'equità, della giustizia e - soprattutto - il criterio di chi è convinto che il rilancio di un Paese comincia dalla scuola intesa nella sua ricchezza educativa. Noi stiamo segnando un punto di non ritorno nella povertà educativa. Un piccolo esempio basta per capire come mai la scuola dell'obbligo viene esclusa dai test Invalsi: chiaramente non ci sono le condizioni oggi per valutare persone che non hanno ricevuto gli stimoli giusti e opportuni per poter dare una valutazione dell'intero sistema. È come dire: siamo un po' più ignoranti e, quindi, molto più poveri. Il secondo punto fondamentale è il dato Istat dell'altro ieri sull'ulteriore impoverimento demografico italiano. Ci sono delle proiezioni accessibili a chiunque. Basta pensare alla famosa piramide rovesciata che descrive l'andamento demografico italiano per immaginare che nel giro di quarant'anni - e sono ottimista - tutti i sessantenni - ce ne sono tanti anche in questa Assemblea - non ci saranno più e non ci saranno neanche i nuovi nati. Avremo un Paese povero culturalmente e demograficamente. Questo è il rilancio Italia che uno si immagina: come posso rilanciare le politiche per la natalità, come posso rilanciare le politiche per l'istruzione, per l'educazione e per lo sviluppo di capacità e competenze? Nonostante le 5.000 pagine del documento, a noi sembra francamente miope, privo di obiettivo-tendenza e di priorità. Noi ci saremmo immaginati, non solo l'indice dei capitoli, ma una piccola premessa all'inizio, quello che in inglese si chiama summary, che dicesse: Attenzione, gli obiettivi principali sono A, B e C. Non ci sono. Tutto è messo sullo stesso piano. L'ultimo punto su cui voglio intervenire, signor Presidente, è il seguente. Noi sogniamo l'Europa della salute. Noi sogniamo davvero che questa nostra grande ricchezza, sensibilità e cultura, che ha fatto grande l'Europa, trovi nell'obiettivo salute l'obiettivo forte di convergenza. Non lo troverà sul MES, non lo troverà sul recovery fund, ma sulla salute può trovare il suo obiettivo convergenza. Per questo motivo, immaginavamo un'azione coordinata tra tutti per identificare che cos'è oggi la salute pubblica. Questo significa, per noi, un investimento nel ripensamento della formazione dei medici. Lo sappiamo tutti che la facoltà di medicina italiana è fortemente sbilanciata in senso ospedalocentrico, ma molto pochi, pochissimi, sono i crediti dedicati alla salute pubblica. Immaginavamo un ripensamento reale delle figure dei medici di medicina generale e non c'è in questo senso. Terzo e ultimo punto: immaginavamo un concetto di salute che tendesse a valorizzare la cronicità, per lo stesso motivo della piramide rovesciata di cui dicevo, e, quindi, la disabilità. Non c'è niente di tutto questo e noi ce ne addoloriamo. Non riusciamo ad arrabbiarci, come alcuni dei nostri colleghi, e a lanciare le nostre invettive. Non è nel nostro carattere, ma riusciamo ad addolorarci e a vedere, in questo veramente ciò che dicevano gli antichi: mala tempora currunt. PRESIDENTE. È iscritto a parlare il senatore Bagnai. Ne ha facoltà.
2020-07-16	FI	GalloneMariaAlessandra	Signor Presidente, colleghi, membri del Governo, la fiducia in natura è un sentimento impegnativo. Dare la propria fiducia vuol dire affidarsi e presupporre di lasciarsi guidare da chi dimostra di essere attento, affidabile, leale e sincero, ma soprattutto presuppone un sentimento di reciprocità. Ecco perché non potremo mai darvi la nostra: non siamo tranquilli e men che meno sicuri; non si può dare la fiducia a senso unico né a chi non la merita, predica bene e razzola molto male, avendo disatteso ogni proprio principio, tradendo a più riprese le promesse e le parole date. «Mai con il PD», urlavano dai banchi e in TV i 5 Stelle. «Nessuna ipotesi di Governo con i 5 Stelle», affermava il presidente del PD (basta andare a vedere sui social ). «È un colpo di Stato mettere la fiducia», si sgolava la collega Taverna quando era all'opposizione. Vi siete dimenticati? Noi no e presumiamo nemmeno i cittadini. Non possiamo dare la fiducia a un Governo che non ha mai dato fiducia a tanta parte di cittadini, imbavagliando e non consentendo ai rappresentanti del popolo, che siamo noi, di dare loro ascolto e voce. Questo Governo, a trazione 5 Stelle e con l'avallo di un partito che si dice democratico, ma che vive di fiducia, scardinando lo Stato di diritto, non potrà mai avere da noi la fiducia che si conquista e si guadagna invece con la sincerità e la coerenza e non si pretende con arroganza e totale mancanza di rispetto, senza consentire replica né proposta. La fiducia invece è ormai la prassi, in prima o in seconda lettura ( tertium non datur ), anche sul provvedimento più importante che deciderà del futuro del Paese, come questo decreto-legge, che il rilancio ce l'ha solo nel titolo e arriva in Aula al Senato addirittura senza relatore, raccogliendo lo sconcerto e l'indignazione persino del Presidente della Commissione bilancio, collega di maggioranza, che ha chiesto a viva voce che non si ripeta mai più. Dev'essere davvero sconfortante, frustrante, umiliante e triste, anche per la stessa maggioranza, vedersi passare sotto gli occhi tomi e tomi. Guardate qua, questo è soltanto quello che ci è arrivato dalla Camera: non vi dico quanti sono i tomi degli emendamenti, pieni di proposte, che neanche si sono potuti aprire, ritrovandosi tutti quanti a votare a scatola chiusa. Non dico come «utili idioti» (citando Stalin) né «servi sciocchi»; dirò come persone neanche curiose di vedere cosa contenessero quei chili di carta da mandare al macero, ancora freschi di stampa e neanche sfogliati. Oggi vi ribadiamo quindi tutta la nostra diffidenza e la nostra sfiducia per chi va avanti con i paraocchi, senza rendersi conto che, umiliando il Parlamento, umilia il popolo italiano. Non possiamo darvi la nostra fiducia, proprio per il rispetto che portiamo al nostro popolo e la responsabilità che sentiamo forte per il mandato che ci è stato conferito. Non possiamo darvi la nostra fiducia per rispetto di tutte le categorie dimenticate e di cui siamo la voce: professionisti abbandonati, che non hanno ricevuto fondi; madri, che hanno dovuto lasciare il lavoro per seguire i propri figli, prese in giro da un inutile bonus baby-sitter in periodo di pandemia e contagio, né possono lavorare in smart working, perché hanno i bambini da accudire; dirigenti scolastici, sui quali avete scaricato tutte le responsabilità di una scuola che è stata l'ultimo dei vostri pensieri. Forse sarebbe stato meglio che non l'aveste pensata proprio, se la vostra pensata è quella di affidare la sicurezza della riapertura al commissario Arcuri, "mister mascherine", che non è mai entrato in una classe, sennò saprebbe che la scuola e il distanziamento sociale sono un ossimoro e basta dividere i banchi per garantire uno spazio adeguato, come si fa quando ci sono i compiti in classe. Per fortuna, almeno alla Camera bassa ci avete concesso qualche spicciolo in più per le scuole paritarie che tanto odiate, visto che la libertà vi indispettisce. Ancora, non possiamo darvi la fiducia per rispetto dei docenti non stabilizzati e degli insegnanti di religione dimenticati; del mondo agricolo, cui non avete concesso neanche i voucher per far lavorare gli italiani, per i quali non versate lacrime (per non parlare delle piaghe dimenticate, come la xylella, i cinghiali, la cimice asiatica e i disastri metereologici); dei lavoratori, che tra pochi giorni dovranno pagare le tasse, mentre chi non lavora prende i soldi; per rispetto della libertà d'impresa e dei datori di lavoro, che hanno anticipato la cassa integrazione che a molti non è ancora arrivata e hanno messo in sicurezza le proprie aziende e le sedi delle proprie attività usando, tra l'altro, separatori in plexiglass, distributori di disinfettanti in plastica e porzioni monouso di alimenti nelle mense, confezionati con imballaggi in plastica. Si tratta della stessa plastica per la quale avete solo rimandato l'odiosa plastic tax, al posto di concentrarvi su incentivi strutturali e fiscalità ambientale mirata, senza rendervi conto che, senza gli operatori ecologici e gli impianti e le aziende di raccolta, avremmo rischiato la tragedia nella tragedia. Non possiamo darvi la fiducia per rispetto del settore dell' automotive, del trasporto turistico e scolastico privato, dell'edilizia, del turismo, della moda, dello spettacolo e degli eventi, che sono paralizzati, e con loro tutta una filiera di attività collaterali; per rispetto di tutti i commercianti, che hanno dovuto abbassare le serrande e ai quali non avete concesso neanche la cedolare secca sugli affitti commerciali. Per rispetto degli artigiani, che non potranno permettersi il credito d'imposta di un ecobonus per l'efficientamento energetico, che ancora manca di certezze nell'attuazione, non voteremo la fiducia al Governo che, con un decreto del Presidente del Consiglio dei ministri, ha bloccato il Paese senza avere il suffragio del Parlamento, che sarebbe arrivato in un paio di giorni. Non possiamo darvi la nostra fiducia, perché siete inadeguati e non si può governare senza avere neanche un po' di rispetto e di educazione istituzionali: neanche nell'emergenza avete avuto l'umiltà di condividere e trovare il tempo per ascoltare chi vi porta le istanze dei territori. Non possiamo darvi la nostra fiducia, perché non c'è un programma: quel programma nazionale di riforme che l'Europa attende non potrà essere solo un libro dei sogni, ma dovrà essere un concreto piano di investimenti, né potrà essere un piano di mero assistenzialismo, basato sulla spesa corrente, per cui il debito non potrà mai essere saldato. Uscite dalle piattaforme e dagli schermi, parlate alla gente occhi negli occhi e forse capirete che, dietro la grande dignità del popolo italiano, si nascondono drammi quotidiani terribili. Come ho già detto ieri, e concludo, il 18 agosto si aprirà la stagione dei licenziamenti e allora la miccia sotto il barile dell'esplosivo sociale si accenderà. Ora arriverà forse il decreto semplificazione: ecco, semplificate la vita alla gente e andate a casa, cortesemente.
2020-07-16	LN	BagnaiAlberto	Rammento rapidamente l'argomento del collega Siri. Noi, ai quali il popolo (o, almeno, una parte di esso, che i sondaggi dicono essere piuttosto consistente) si rivolge, non riusciamo a fidarci di questo Governo, perché questo Governo non si fida del suo popolo e non si fida neanche di noi. Che il Governo non si fidi di noi, che siamo i rappresentanti del popolo, è abbastanza evidente nel modus operandi. Qui c'è un discorso di metodo, che è stato sollevato da tanti per cui, quindi, basta un accenno estremamente succinto. Stiamo andando avanti, appunto, a colpi di questioni di fiducia su provvedimenti tecnicamente ingestibili da parte del nostro Parlamento. I Regolamenti parlamentari non consentono di fare una lettura accurata, neanche in una sola Camera, di un di un decreto che, allegramente, veleggia oltre i 250 articoli. E per quanto noi, qui, alla Camera cosiddetta alta, sentiamo leso il diritto di dare una lettura approfondita del testo, al tempo stesso, forse, almeno noi della Lega dovremmo qui ricordare l'eccellente lavoro che è stato fatto dal presidente Borghi alla Camera dei deputati. Egli è riuscito, comunque, a portare in Aula il lavoro emendativo che era stato fatto; un lavoro emendativo attraverso il quale, grazie all'impegno della Lega, in particolare dell'onorevole Garavaglia e dell'onorevole Comaroli, la Lega ha cercato di arginare alcuni temi che con l'emergenza non c'entravano tantissimo, comunque la si pensi in merito. Mi riferisco al solito tema della cannabis. Come pure ha cercato di occuparsi invece di questioni di cui c'era oggettivamente bisogno, anche se sono viste come un potenziale nemico ideologico dall'attuale maggioranza; e in questo caso mi riferisco al tema delle scuole paritarie. Resta il punto che però in questo ramo del Parlamento abbiamo avuto cinque giorni per occuparci del ponderoso tomo e secondo me questo modo di fare riflette una deriva antidemocratica. Ve l'ho già detto e ve lo ripeto. Ci sono però tante cose da fare, quindi è normale che i provvedimenti siano estremamente complessi. Certo, io ringrazio sempre chi avvicina me, che come è noto sono un professorino anche un po' saccente (questo si sa), alla complessità del reale. Essere qua dentro è una cosa bellissima e ci si avvicina alla complessità del reale in infiniti modi, però fa parte della complessità del reale, per esempio, anche la lettera che ho appena ricevuto: "Caro senatore, salve, sono un operaio artigiano di Torino di quarantasette anni, in cassa integrazione dal 15 marzo. Ad oggi non ho ricevuto ancora nulla da parte dell'ente predisposto al pagamento, come molte altre persone. Siete consapevoli della grave situazione di alcune persone? Trovarsi a quest'età a dover chiedere aiuto a parenti e amici, pur avendo un lavoro, ma non ricevendo nulla da parecchi mesi è umiliante è preoccupante. Le chiedo solo una cortesia: se può fare o dire qualcosa a chi di dovere lo faccia". Qui chi di dovere c'è e l'ho fatto. È chiaro che il plurale di «aneddoto» non è «dati» e questo, se vogliamo, è un aneddoto, è la vita di una persona disperata e umiliata, ma ciò non è necessariamente colpa di questo Esecutivo, può essere anche colpa delle circostanze. Però, oltre a questo aneddoto, abbiamo anche dei dati sui gravi ritardi con cui i provvedimenti stanno intervenendo. Forse, allora, anziché immaginarsi dei modi barocchi per provvedere liquidità al sistema delle imprese, c'erano alcune cose che potevano essere fatte e che secondo me - io mi rileggo sempre con attenzione i Resoconti stenografici per vedere se ho detto quello che pensavo - derivano da un'iniziale sottovalutazione da parte del Governo di quello che sarebbe successo e che quindi sta succedendo. Scusate, non voglio citare me stesso - cosa inelegante - ma insomma, ricordiamo tutti quando a inizio marzo ebbi l'opportunità (e ne approfittai) di suggerire al Governo che, date le circostanze eccezionali, sarebbe stato opportuno fare un deficit estremamente alto, uno scostamento estremamente alto, e intervenire in modo estremamente incisivo, perché questo avrebbe permesso di fare poche cose risolutive. Io questo lo dissi prima che la Commissione europea applicasse la general escape clause, perché nella riflessione del nostro partito era assolutamente chiaro che quello sarebbe successo. Adesso non voglio dire che noi siamo quelli bravi, perché chiaramente essere professorino, oltre a essere saccente, aiuta anche un pochino a vedere quello che succederà; infatti, non è mica la prima volta che in Europa le regole vengono cambiate, quindi si è in grado di capire quando si andrà in una certa direzione. Lo si sarebbe potuto capire a inizio marzo, si sarebbe potuto fare un intervento deciso che probabilmente avrebbe risparmiato di disperdere attraverso mille rivoli inefficaci quello scostamento che tanto poi alla fine dovrà essere quello che avevamo chiesto noi, perché con meno di 100 miliardi non è che ce la caviamo
2020-07-16	LN	RomeoMassimiliano	). Queste sono la sburocratizzazione e la semplificazione. Questo è il motivo per cui Confesercenti ha dichiarato che il bonus vacanze lo utilizzerà solo il 21 per cento, rispetto a un sondaggio sulla popolazione. Tenete presente che con questi code e login avete escluso tutta la popolazione anziana, quella naturalmente più fragile e che ha più difficoltà ad accedere alle tecnologie. È davvero un ottimo lavoro. Vogliamo parlare dello stop alla limitazione del contante? Anche questo costava? No. La BCE - la vostra tanto amata Europa perché cito l'istituzione europea - in una lettera vi ha scritto di tenere conto di come la possibilità di pagare in contanti rimanga particolarmente importante per taluni gruppi sociali, ad esempio, gli anziani. Il contante, sempre secondo la BCE, è una forma di pagamento ampiamente accettata e rapida, l'unica che non consente legalmente di imporre tariffe per il suo utilizzo e che non richiede un'infrastruttura tecnica. Anche su questo, spostare la limitazione al contante poteva essere un aiuto e un sostegno. In alcuni Paesi che utilizzano pochissimo il contante, soprattutto quelli del Nord, si è verificato che le famiglie si sono maggiormente indebitate perché quando utilizzi il contante hai la dimensione reale dei soldi che spendi; quando continui a pagare con la carta di credito, te ne accorgi dopo, quando vai a vedere ciò che hai pagato e rischi l'indebitamento. Questo è un altro motivo per indebitarsi e un'altra situazione di cui in questo momento non ci sarebbe assolutamente bisogno. (
2020-07-16	LN	TosatoPaolo	Il decreto liquidità è stata una presa in giro, con il famoso bazooka dei 400 miliardi, che non ha messo un euro in più nelle tasche della maggior parte dei cittadini e delle aziende italiane. Ora, il decreto rilancio rappresenta un'occasione persa. Abbiamo autorizzato con il nostro voto lo scostamento di bilancio, che - lo ricordo - è costruito su 55 miliardi di debito in una fase eccezionale, autorizzata dall'Europa per l'emergenza Covid e per certi versi irripetibile, tanto da determinare che questi soldi dovessero essere spesi bene, occasione che non doveva essere persa. È questo che vi contestiamo. C'erano di fatto due modelli per spendere queste risorse: il vostro, quello solito dei bonus, dei sussidi e dell'assistenzialismo; e quello che rappresenta invece la proposta della Lega e di tutto il centrodestra, ossia la riduzione della pressione fiscale.
2020-07-16	M5S	SantilloAgostino	Questo significa che diamo liquidità sonante alle imprese e tutti ormai lo sanno. Le stesse banche stanno facendo comunicazioni a mezzo stampa con cui si dichiarano disponibili a supportare qualsiasi tipo di costo e, quindi, compreranno quei crediti, tanto dal proprietario dell'abitazione o dai condomini, tanto anche dalle imprese di costruzioni o dai fornitori o dai liberi professionisti. Si tratta di una misura epocale a cui tutti guardano con favore, soprattutto in Europa: sono stati favorevoli le associazioni degli artigiani, delle imprese e dei proprietari immobiliari, che stanno chiedendo lo stesso provvedimento anche ai loro esecutivi.
2020-07-16	PD	MancaDaniele	Colleghi, mentre in questa fase le opposizioni, anche ieri, ci hanno parlato di sussidi come di un'attività sbagliata, noi crediamo invece che assistenza, coesione sociale e comunità siano indispensabili per promuovere nuovo sviluppo. Mentre voi parlate di flat tax, noi abbiamo prorogato il versamento dei tributi al prossimo 16 settembre, abbiamo soppresso le clausole di salvaguardia dei relativi aumenti dell'IVA e delle accise (misura strutturale utilissima per il nostro bilancio e per il futuro di questo Paese), e abbiamo anche tagliato il saldo e l'acconto IRAP nel 2020 per le imprese fino a 250 milioni di euro di fatturato. E aggiungo che, mentre voi facevate la propaganda sulla flat tax, noi abbiamo introdotto misure utili a sostenere la liquidità, anche a fondo perduto, delle imprese. E questi sono fatti. Dico, allora, con grande chiarezza ed evidenza che, probabilmente, questo è l'unico Parlamento in Europa nel quale le opposizioni, ogni due per tre, invocano le elezioni. Questo è l'unico luogo, l'unica democrazia occidentale nella quale l'opposizione, in tempo di pandemia, chiama alle elezioni, anziché alla responsabilità istituzionale per attraversare questa fase.
2020-07-16	PD	MancaDaniele	Di fronte a noi, però, abbiamo anche due grandi opportunità: il volto nuovo dell'Europa. Una grande occasione per dare un sviluppo alla green economy, alla riduzione del consumo energetico, all'economia circolare, alla riconversione in chiave ecologica dell'economia: significa occupazione, lavoro, crescita. Di fronte a noi abbiamo anche l'occasione fondamentale per un grande, straordinario, piano digitale. Un new deal digitale del nostro Paese, altro che il ritorno al contante, come qui è stato evocato come misura fondamentale. Abbiamo bisogno di ridurre le distanze. Ogni chilometro di alta velocità, ogni chilometro di fibra ottica portata nelle nostre abitazioni significa ridurre le distanze, modernizzare questo Paese ed appropriarci, anche con il sistema pubblico, delle nostre più importanti infrastrutture, per costruire crescita e competitività. Questa è la sfida che abbiamo di fronte a noi. Il sovranismo, l'individualismo, l'idea per la quale ciascuno fa da solo per uscire da questa crisi, sono stati sconfitti. Ora tocca a noi costruire una nuova fase economica.
2020-07-16	PD	MancaDaniele	Signor Presidente, sottosegretario Misiani, onorevoli colleghi, non c'è dubbio che la pandemia ha travolto i saldi di finanza pubblica. Se alziamo per un attimo lo sguardo alle previsioni contenute nella legge di bilancio ci accorgiamo che quei saldi sono ormai un relitto del passato e che guardando ad esempio alcuni numeri - pochi ma significativi - possiamo comprendere immediatamente che il Governo sta affrontando una fase emergenziale molto difficile. Non disponevamo - come tutti gli altri Governi in Europa e nel mondo - degli anticorpi per prevenire una pandemia, che è nata local e che è via via diventata global, in maniera simmetrica in tutti i continenti, ma anche e soprattutto con tempi e modalità che impattano ancora negativamente sui dati macroeconomici. Parlando dell'Italia, un Paese a forte vocazione di export, questo rappresenta un'ulteriore insidia alle dinamiche della crescita. Basterebbero, dunque, pochi numeri: i 2.500 miliardi di euro di debito consolidati nel maggio di quest'anno significano che l'Italia sta affrontando una fase molto delicata. Si può ascoltare di tutto, ma siccome non vogliamo partecipare al festival delle banalità, dobbiamo ricordarci che questi numeri ci indicano innanzi tutto che il nostro Paese è tra quelli in Europa che ha utilizzato il maggior tasso di indebitamento, anche rispetto agli altri Paesi europei, per affrontare la pandemia, per proteggere il lavoro e per garantire all'impresa e alle famiglie la liquidità necessaria, per non impedire un futuro migliore alle nostre imprese e alle nostre famiglie. Se prendiamo i dati - se non vi fidate delle relazioni tecniche, neanche di quelle del governatore della Banca d'Italia - ci accorgiamo che l'entità e la percentuale di indebitamento netto che l'Italia ha proposto con le misure per contrastare la pandemia è tra le più alte, insieme alla Germania, di tutta l'Unione europea. Presidente e colleghi, penso che questi dati non consentano di negare che ci troviamo in una situazione di emergenza e di grande difficoltà. Voglio partire da qui perché dobbiamo tener conto che quando usiamo delle parole pesanti che sono macigno alla credibilità delle istituzioni non svolgiamo una funzione utile agli interessi nazionali. Lo dico con grande franchezza: non sono d'accordo quando ci si accusa di incrinare la democrazia o minacciare che siamo in presenza di una contrapposizione con le regole fondamentali della democrazia. Non credo neanche che sia utile per nessuno definire questo Parlamento «invisibile» perché il Parlamento è il luogo fondamentale dell'attività legislativa e, dunque, è preziosissimo per garantire tutti gli interventi necessari per attraversare la crisi. Noi abbiamo fatto una proposta perché dentro questa emergenza è naturale che i sessanta giorni di tempo per convertire i decreti-legge non siano compatibili con tre letture. Lo abbiamo già visto; è successo in passato, quando non eravamo in emergenze e, a maggior ragione, la decretazione oggi è ancora più compatibile con le caratteristiche dell'emergenza che la Costituzione richiama. Noi abbiamo avanzato una proposta molto semplice, lo dico ai colleghi e approfitto della presenza del Governo. Abbiamo posto solo una condizione di fronte a provvedimenti ampi e complessi: spacchettare da subito il provvedimento costruendo un'intesa politica e dividere gli argomenti e i temi tra le due Camere perché solo così si possono rispettare i sessanta giorni che la Costituzione attribuisce. Credo che - lo dobbiamo dire - l'emergenza abbia reso compatibile ancora di più la decretazione d'urgenza e che provvedimenti così complessi - ci auguriamo l'ultimo per entità, ma probabilmente non l'ultimo per complessità - richiedano una forte condivisione politica. Colleghi, non è compatibile dividere il Parlamento tra chi lavora e chi no, tra chi conosce il mondo del lavoro e chi no, tra chi porta qui istanze legittime e individuali di disperazione e problematiche che esistono nella popolazione e chi no. Penso a chi come noi ogni giorno vive nella sua quotidianità il rapporto con il mondo del lavoro, con la sofferenza di chi il lavoro lo perde, a chi come noi ogni giorno vive la complessità di realizzare investimenti da parte di coloro che vogliono produrre lavoro, chi, insomma, viene dalla radice del lavoro e del rapporto tra lavoro, impresa e capitale. Insomma, è inaccettabile l'accusa che ci avete rivolto ed è anche poco dignitoso da parte di chi intende difendere il mondo del lavoro portare qui esemplificazioni e letture senza tener conto del contesto complessivo nel quale il mondo e il Paese si sta muovendo per attraversare questa pandemia. Rivendico questa differenza. Probabilmente siamo diversi innanzitutto per questa ragione: noi crediamo che il distanziamento fisico, che è stato necessario per attraversare la pandemia, non debba diventare un distanziamento permanente delle dinamiche sociali. Abbiamo bisogno di ripristinare comunità; noi non mettiamo in contrapposizione la necessaria attività di assistenza, di aiuto e di protezione della popolazione che abbiamo compiuto. Il reddito di emergenza e anche probabilmente un reddito di cittadinanza più orientato a offrire un'opportunità formativa per l'inserimento sono strumenti fondamentali per prevenire conflitto sociale e costruire comunità. Non c'è nessuno spazio per attrarre nuovi investimenti senza garantire coesione. Quando usiamo le parole, credo dunque sia molto importante dirci tra noi che le scelte che abbiamo compiuto prima nel cura Italia, poi nel decreto-legge liquidità e poi oggi con il decreto rilancio, proprio per garantire un'universalità nella protezione degli ammortizzatori sociali a tutti (cosa mai fatta prima d'ora), costituiscono un intervento che segna l'identità di questo Governo e le modalità con le quali l'Esecutivo ha inteso attraversare la crisi e affrontare la pandemia. (
2020-07-16	PD	RojcTatjana	Signor Presidente, signor Ministro, colleghi, anche se in ambito europeo l'attenzione è sempre polarizzata dalla contrapposizione rigore versus flessibilità, non c'è dubbio che la questione legata alla difesa e alla sicurezza sia uno dei punti più delicati dell'agenda dell'Unione europea. Il dato positivo è che in questi ultimi anni abbiamo assistito a una netta accelerazione dell'integrazione della difesa europea. Su altri temi il progetto europeo ha difficoltà a darsi dei correttivi, mentre diversi fattori, tra cui conflitti e cambiamenti geopolitici che l'Europa sta affrontando, hanno determinato un attivismo del tutto inedito sulla difesa. È necessario rafforzare la cooperazione militare e di sicurezza fra i Paesi dell'Unione e creare delle capacità comuni: una questione di rilevanza assoluta che nel contesto di oggi riguarda l'autonomia strategica dell'Unione come attore nello scenario geopolitico internazionale e nella competizione economica e tecnologica globale. Ovviamente l'Italia è il centro di questa dinamica, perché è al centro dell'area del Mediterraneo, uno dei fulcri mondiali di instabilità. Inoltre, perché è Paese a forte vocazione europeista e perché abbiamo un sistema industriale di primo livello di eccellenza assoluta. In tale quadro hanno una funzione essenziale i programmi destinati ad essere finanziati nell'ambito del Fondo europeo della difesa nel quadro del bilancio pluriennale europeo di prossimo perfezionamento. Per quanto riguarda la cooperazione strutturata permanente, su un totale di quarantasei progetti l'Italia è capofila in nove progetti e partecipa ad altri sedici: si tratta di progetti strategici, tra i quali ha una valenza particolare quello del sostegno militare in caso di catastrofi, emergenze civili e pandemie. Secondo il meccanismo Pesco e Fondo europeo di difesa (EDF) i programmi sono improntati al principio del cofinanziamento e richiedono dunque pro quota un adeguato impegno finanziario da parte dei Paesi partecipanti. Una prima fase del progetto va finanziata dai bilanci nazionali, per una seconda fase arriva il finanziamento UE. Questo vale soprattutto per i Paesi capofila. Per mantenere il ruolo di leadership acquisito è dunque necessario stanziare una determinata quota di risorse, altrimenti si rischia di perdere il controllo, il ruolo di capofila o addirittura di essere estromessi dal progetto. La domanda che le poniamo è dunque quali strumenti o procedure possiamo definire per assicurare risorse finanziarie e stabili a sostegno della partecipazione italiana ai progetti della difesa europea.
2020-07-21	FI	LonardoAlessandrina	Il grano italiano è l'emblema della salubrità, fulcro della nostra alimentazione e alla base di quella dieta mediterranea che - non a caso - è patrimonio dell'UNESCO. Ebbene, purtroppo, l'approvazione dell'accordo commerciale Comprehensive economic and trade agreement (CETA) tra l'UE e il Canada ha più che quintuplicato l'esportazione in Italia di grano duro e un chicco su tre che arriva dall'estero sulle nostre tavole è canadese. Sui campi gelidi del Canada non risplende il sole come da noi e il grano viene trattato con l'erbicida glifosato, senza il quale non arriverebbe a maturazione. Viene utilizzato in pre-raccolta, secondo modalità vietate nel nostro territorio. Tale diserbante, contenuto nel grano duro usato per produrre pane, pasta e prodotti alimentari da forno, è, infatti, pericolosissimo. Agisce nell'organismo come un analogo della glicina e può alterare una serie di proteine; ciò può portare all'insorgere di diverse patologie. Le principali, elencate in uno studio condotto da Anthony Samsel e Stephanie Seneff e confermate dal MIT, sono diabete, obesità, asma, morbo di Parkinson, sclerosi laterale amiotrofica (SLA), morbo di Alzheimer e tante altre che sono già state enunciate da chi mi ha preceduto. Non solo: quel pesticida viene assorbito per via fogliare, successivamente traslocato in ogni altra posizione della pianta, quindi ai frutti; ha una solubilità in acqua di 10,1 grammi per litro a 20 gradi e ciò significa che alle temperature di cottura dei cibi, ben superiore a 20 gradi, passa facilmente nella catena negli animali e quindi nelle persone. Con prodotti invasi dal glifosato mi chiedo che fine potrebbe fare nel tempo l'eccellenza alimentare del made in Italy e tutto questo che ricaduta potrebbe avere sul sistema economico produttivo. Ecco perché chiediamo il divieto di utilizzo di tale diserbante e diciamo convintamente «no» al glifosato. Da tempo se ne denuncia la pericolosità; la cosa ovviamente preoccupa me e tanti altri come me. Provengo da una terra, la Campania, dove i prodotti a base di farina di grano duro sono parte del nostro DNA. La nostra storia e cultura gastronomica sono profondamente permeati da questi alimenti, contribuendo a rendere la mia Regione e più in generale la cucina italiana la più apprezzata nel mondo. Chi di voi, onorevoli colleghi, non ha mai goduto delle gioie di un bel piatto di pasta di Gragnano della mia Benevento? Ecco, la tutela di questa eccellenze e della salute dei cittadini sono le ragioni alla base della mozione di Forza Italia, che da sempre è a favore dell'implementazione degli scambi commerciali tra Paesi, purché gli stessi non danneggino le nostre imprese e soprattutto la nostra salute, come vi illustrerò di seguito. Questa mozione si è resa necessaria affinché si sospendano subito gli effetti del comunicato del Ministero della salute del 19 dicembre 2017, con cui si è recepito il rinnovo della sostanza attiva glifosato per cinque anni e si è assunta ogni idonea iniziativa in sede europea per promuovere la revisione delle decisioni prese in merito all'utilizzo del glifosato per regolamento di esecuzione (UE) 2017/2324 della Commissione del 12 dicembre 2017. A differenza del Canada, dove il grano è coltivato usando il glifosato come pesticida, in Europa quest'ultimo è già vietato ai sensi del regolamento di esecuzione (UE) 2016/1313. Il Ministero lo ha recepito con il decreto ministeriale 9 agosto 2016, recante misure restrittive precauzionali per gli usi della sostanza diserbante glifosato; in particolare, attraverso tale decreto è stato revocato l'impiego in pre-raccolta sul grano, al solo scopo di ottimizzare il raccolto o la trebbiatura. Sta di fatto che il precedente regolamento (UE) n. 1305/2013 tollerava la presenza di glifosato, purché al di sotto di determinati limiti, stabiliti nel grano in dieci milligrammi per chilogrammo. Di fatto, accade che gli importatori si appellino nell'ambito dei controlli doganali e sanitari proprio al regolamento del 2013 che è in contrasto sia con il successivo regolamento del 2016, sia con il principio di precauzione. Il Governo deve oggi dimostrare con chiarezza se è a favore o contrario al principio di precauzione. Ciò che maggiormente spaventa è proprio l'approvazione dell'accordo di libero scambio tra Europa e il Canada. Come dicevo prima, nessuno nega l'importanza della politica degli accordi internazionali, che tanto beneficio portano alla bilancia commerciale nazionale, ma occorre una maggiore attenzione in sede di trattativa comunitaria per evitare che accadano queste situazioni. Il consumatore alimentare italiano è uno dei più esigenti e preparati nel panorama internazionale; ce lo dice la bibliografia universitaria e non possiamo tradire la sua fiducia introducendo elementi così pericolosi senza adeguata informazione e prevenzione. Salvaguardare il benessere e tutelare la salute significa anche risparmio sanitario e gestione attenta e mai come in questo momento penso che sia una cosa molto importante che merita di essere attenzionata. Ecco perché dobbiamo incrementare la cultura del grano italiano e percorrere la strada dell'agricoltura biologica per la difesa della nostra salubrità. Comprendo che alla base ci siano gli interessi di grandi aziende, come per esempio la Monsanto e la Bayer, ma occorrono pene severe. Chiediamo e vogliamo controlli stretti, seri e rigorosi. In Commissione agricoltura da tempo stiamo trattando l'argomento e da diverse audizioni è emerso, a mio avviso, qualcosa di molto inquietante a proposito dei controlli: si fanno a campione - ed è giusto che sia così - ma non è accettabile che, se questi risultano essere per tre volte negativi, per il prosieguo si fa solo un controllo documentale sulla mera scorta di ciò che dichiarano le aziende. Questo penso che sia assurdo; i controlli devono essere fatti sì a campione, ma tutte le aziende devono sapere che da un momento all'altro possono essere verificati i loro imbarchi di merce. Non possiamo accettare che le navi arrivino liberamente nei nostri porti; le leggi ci sono? Vanno rispettate. Non ci sono? Vanno fatte. Le mozioni che finalmente oggi approdano in Aula mi auguro vengano favorevolmente votate da tutto il Senato, perché è un argomento che interessa tutti. Come dicevo in premessa, il grano è vita, per noi italiani è fondamentale e dobbiamo tutelarlo. Forza Italia chiede di sospendere gli effetti del comunicato del Ministero della salute del 19 dicembre 2017, con cui si è recepito il rinnovo della sostanza attiva glifosato per cinque anni e ad assumere ogni idonea iniziativa in sede europea per promuovere la revisione delle decisioni assunte in merito all'utilizzo del glifosato con regolamento di esecuzione UE 2017/2324 della Commissione, del 12 dicembre 2017; ad adottare tutte le necessarie misure di precauzione sul territorio nazionale volte a proteggere la sanità pubblica nonché la salubrità dell'ambiente, con specifico riferimento alla tutela delle acque, della flora e della fauna; a promuovere, anche mediante lo strumento della decretazione di urgenza, degli interventi normativi finalizzati a vietare l'utilizzo e la presenza della sostanza attiva glifosato negli alimenti.
2020-07-21	LN	BruzzoneFrancesco	Signor Presidente, siamo qui a discutere di mozioni e di un tema importante, ma garantisco che anche oggi, già dalle ore 7, la Liguria è congelata e bloccata. Le autostrade sono ferme ed è impossibile raggiungere l'80 per cento della nostra Regione per chi arriva da fuori. PRESIDENTE. Mi associo al suo grido di dolore, perché l'ho vissuto in prima persona nelle strade liguri. BRUZZONE (L-SP-PSd'Az). Presidente, gliene racconto una di ieri che ho vissuto personalmente: venendo giù da Milano per andare in Liguria il transito consigliato da Milano era andare a Torino e scendere giù dall'altra parte, perché non si poteva raggiungere Genova. Sto parlando di un'autostrada, la A26, che è il più importante collegamento fra la pianura Padana e ciò che sta oltre la pianura Padana, quindi la Mitteleuropa, la costa ligure, la Francia e la Spagna, perché il transito principale avviene attraverso quell'autostrada, che è impraticabile. La stessa cosa dicasi per la A10: i cancelli chiusi ormai da tanto tempo a ponente della città di Genova, da Genova aeroporto per arrivare fino ad Arenzano, impediscono il normale afflusso da ponente verso la città di Genova, cioè impediscono al porto di Genova di funzionare e alla città di Genova di ricevere quell'impulso turistico che aveva ricevuto in modo significativo negli ultimi anni. Siamo completamente a terra sotto tutti i punti di vista e i danni all'economia, al turismo, alla portualità e a ogni tipo di trasporto non sono quantificabili. Guardate che per noi liguri bloccare il turismo, in aggiunta al problema del Covid e con il sistema attuale delle autostrade, è qualcosa di insostenibile. Di più: il turismo estero è completamente assente. L'altro giorno è apparso - lo dico sorridendo - un cartello orientato ai turisti tedeschi e svizzeri che erano intenzionati a venire a Genova per visitare l'acquario, dove c'era scritto «per raggiungere Genova andare a Barcellona e prendere il traghetto». Era un cartello scherzoso, ma purtroppo reale.
2020-07-21	M5S	CioffiAndrea	Questo dovete dire a voi stessi, va bene? Poi di che cos'altro vogliamo parlare? Delle privatizzazioni? Dello Stato? Lo Stato fa anche delle cose giuste e ne cito una sola. L'Agenzia del demanio è stata portata come eccellenza in Europa per lo sdoganamento direttamente a bordo: siamo più bravi. Sì, siamo i più bravi, possiamo insegnare al mondo queste cose e questo lo fa lo Stato, perché l'Agenzia del demanio è lo Stato.
2020-07-21	PD	AlfieriAlessandro	L'Italia ha firmato la convenzione già da tempo, in particolare il protocollo concernente la parte aeronautica, nel dicembre 2001, ma non ha ratificato tali strumenti. Ciò comporta il rischio - in alcuni casi concreto, in altri probabile - che i finanziamenti di aeromobili, sia che si tratti di leasing finanziario o di dry lease, abbiano costi più alti, perché i vettori aerei operanti in Italia non possono accedere alla regolamentazione finanziaria relativa alle garanzie internazionali iscritte nel registro aeronautico nazionale (RAN). Da questo punto di vista, le motivazioni per cui non si procede in questo senso sono dovute comprensibilmente anche al fatto che questa normativa ha subito l'influenza dei Paesi in cui vige un sistema giuridico caratterizzato dalla common law rispetto a realtà come la nostra caratterizzate dalla civil law. Penso, però, che sia un tema sicuramente superabile per provare a costruire un contesto e un terreno per i nostri operatori tali da dare garanzia sia ai finanziatori che alle compagnie, anche perché è necessario uniformare e dare garanzie. L'Europa lo ha fatto solo parzialmente perché alcune riserve che si potevano mettere all'inizio, ovvero al momento della firma del protocollo, non sono state messe. Mi riferisco, in particolare, agli articoli 11 e 30, maggiormente coinvolti nella discussione che stiamo facendo. Non avendo apposto quelle riserve al momento della firma, non sono più opponibili. Da questo punto di vista, dobbiamo dare maggiori garanzie per poter uniformare il quadro normativo. Penso sia opportuno avviare una discussione e portare in Assemblea la ratifica. Quindi, vediamo di risolvere gli ultimi punti ancora in sospeso e di fare i necessari approfondimenti con tutti i Ministeri coinvolti, compreso il Ministero della giustizia, in modo da addivenire alla possibilità di ratificare e di dare un quadro più chiaro. Faccio un'ultima riflessione sul dispositivo di Forza Italia presentato dal senatore Mallegni. Rispetto alla mozione presentata dal MoVimento 5 Stelle, inserisce ulteriori punti. Mi riferisco, in particolare, al secondo capoverso del dispositivo che impegna il Governo ad adottare, all'interno del medesimo disegno di legge di ratifica, iniziative normative volte a innalzare le garanzie economiche necessarie a fondare una compagnia aerea in Italia e nella Comunità europea, prevedendo, tra l'altro, che una nuova compagnia aerea disponga di buona solidità finanziaria, da dimostrare anche, solo a titolo di esempio, tramite la proprietà di aerei; e al terzo punto che impegna ad attivarsi, per quanto di competenza e anche attraverso accordi internazionali, al fine di stabilire controlli efficaci sulle compagnie aeree che operano in Italia. È un tema estremamente complesso. La mozione chiede di avviare la ratifica della convenzione di Cape Town, che si occupa nello specifico di dare garanzie internazionali ai finanziatori, ma che non è il tema di discussione della mozione. Se ci dobbiamo concentrare, quindi, sulla convenzione di Cape Town e sull'attuazione del protocollo, penso che questi punti siano pleonastici e meritevoli di un approfondimento con altri strumenti. Da questo punto di vista, come ribadirà il senatore D'Arienzo in sede di dichiarazioni di voto, il Partito Democratico esprime un parere di massima favorevole, volendo però ascoltare anche il parere del Governo.
2020-07-21	PD	DAlfonsoLuciano	C'è un luogo in Italia che si chiama Consiglio superiore dei lavori pubblici. In un Paese nel quale purtroppo è valso solo il Consiglio superiore della magistratura, il Consiglio superiore dei lavori pubblici stabilì nel 1968 che le infrastrutture per la mobilità hanno come vita tecnica cinquanta anni. Tale lasso di tempo che fa riferimento alla capacità di funzionamento e alla resistenza di quelle infrastrutture è passato; il numero «cinquanta» relativo agli anni è passato. Sarebbe servito che, a un certo punto, questo tema dovesse e potesse entrare nell'agenda del Paese, ma anche in quella dell'ordinamento europeista, visto che in Europa c'è una Direzione generale e un Commissario che si occupano di infrastrutture e visto che per il cittadino europeo il diritto alla circolazione in sicurezza è fondamentale.
2020-07-22	FI	CanginiAndrea	Per essere altrettanto chiari, però, signor presidente Conte, lei ha varcato la soglia di quest'Aula accompagnato da squilli di trombe e rulli di tamburi, col sorriso di chi ha vinto una guerra: duplice errore, signor presidente Conte. Intanto, la guerra deve ancora cominciare - lo sottolineo - e lei deve ancora essere misurato nella sostanza sulle sue capacità politiche. Se, dopo quattro giorni e quattro notti di trattativa, il vertice dei Capi di Stato e di Governo si è concluso con un accordo che ha scontentato in buona parte i Paesi cosiddetti frugali, è stato merito non della sua esperienza nel condurre trattative in Europa né della particolare autorevolezza del Governo che lei guida, ma della cancelliera tedesca Angela Merkel. Ella - non per virtù, ma per condizione generale, è a fine mandato e a fine carriera - si è potuta permettere il lusso di rispondere delle sue condotte politiche di fronte alla storia, e non solo all'elettorato tedesco: è per questo che molto effettivamente è cambiato nel quadro europeo, e molto davvero; si sta realizzando, in parte, quello che tutti, con accenni e toni diversi, per decenni abbiamo auspicato. L'Europa si è sempre presentata divisa di fronte a tutte le grandi crisi globali (che fossero l'11 settembre, i migranti o i debiti sovrani): per la prima volta, i vincoli di bilancio e monetari - giustamente tanto criticati - sono caduti; per la prima volta, si erogano fondi perduti nell'interesse degli Stati; per la prima volta, la politica e la sua logica entrano nella dinamica europea. Questa è un'occasione da cogliere.
2020-07-22	FI	CanginiAndrea	Signor Presidente, Governo, colleghi senatori, il contenuto delle mozioni è stato ben illustrato dal collega Aimi. Qui non si tratta soltanto di deprecare il fatto che l'Italia, pur avendo il patrimonio culturale e artistico più ricco del mondo; pur avendo il maggior numero di siti dichiarati dall'UNESCO patrimonio dell'umanità, è in Europa, dopo la Grecia, il Paese che meno spende per la cultura. È un danno non soltanto ad un comparto industriale, perché la cultura è un comparto industriale; non soltanto al turismo, perché la cultura è il naturale volano del turismo; ma è un danno all'identità, parola che ho sentito citare prima dalla collega Nugnes e che - a mio avviso - è centrale in questo nostro dibattito. Chi avesse letto l'ultimo libro, tradotto da poco, di Francis Fukuyama intitolato «Identità. La ricerca della dignità e i nuovi populismi» sa quanto l'identità culturale del singolo, delle Nazioni, dei popoli e delle comunità sia centrale per la buona crescita del singolo come delle comunità e sa anche quanto questa parola sia ormai proscritta per una serie di questioni che sarebbe lungo qui affrontare. Ma questo, colleghi, è un problema, perché, così come l'alternativa alla religione non è il trionfo della dea ragione - come qualche disperato illuminista ritiene - ma è la superstizione, allo stesso modo l'alternativa al patriottismo non è la pace e l'armonia tra i popoli, ma è il nazionalismo sfrenato. Si tratta quindi di riappropriarci di quegli elementi che costituiscono la nostra identità, in primo luogo tutto quello che ha a che fare con la cultura, la storia e il passato, e di esserne legittimamente orgogliosi. Non è un discorso di destra; potrei citare decine di intellettuali reazionari o conservatori a sostegno della tesi, ma citerò Simone Weil e Antonio Gramsci. Ne «La prima radice» Simone Weil scrive che il radicamento è forse il bisogno più importante e più misconosciuto dell'animo umano; quando parla di radicamento, intende proprio la prossimità con l'identità culturale di un popolo. Antonio Gramsci scriveva che nella svalutazione del passato è implicita una giustificazione della nullità del presente. Ebbene, colleghi, le nostre radici le stiamo tagliando una dopo l'altra; il passato lo stiamo sistematicamente svalutando; siamo calati in un eterno presente fatto di vuoto e di nulla. Tutto questo allude a una sottocultura nichilista che non porta nulla di buono per nessuno. Come siamo arrivati a tutto questo? Ci siamo arrivati nel corso dei decenni, perché ne parliamo da poco, ma il fenomeno del politicamente corretto è antico. Ricordo uno splendido libro di uno storico dell'arte, oltre che della letteratura, «La cultura del piagnisteo» di Robert Hughes, che metteva alla berlina la sottocultura del politicamente corretto che già allora dilagava nelle università e nella società statunitense, fatta di tabù e di conformismi che annullavano l'essenza della cultura (in quel caso statunitense, ma forse della cultura in generale). Quel fenomeno si incrocia oggi con le istanze di movimenti per i diritti civili che in sé sono più che legittime e più che condivisibili. È evidente che qualsiasi persona perbene, di cultura liberale e democratica, non può che auspicare che i diritti di ciascuno siano riconosciuti come tali indipendentemente dalle diversità di razza, di religione e di cultura. Questi movimenti però stanno travalicando se stessi e stanno assumendo una forza e un impulso nichilista (nel senso letterale), con la pretesa non di creare le condizioni per una civile convivenza, ma di cancellare la storia. Noi ridiamo, guardiamo con distacco e con sufficienza quel che accade dall'altra parte dell'oceano, ma questa sottocultura si sta facendo largo e si è già fatta largo anche nella società italiana, perché la stupidità è contagiosa e si diffonde con grande facilità. Io ricordo con raccapriccio di aver ascoltato con le mie orecchie il coro che inaugurò l'Expo di Milano. Era il 2015 e si cantava l'inno nazionale, niente meno che l'inno nazionale. Qualche illuminato benpensante ritenne di rivederlo in chiave pacifista e quindi il famoso «siam pronti alla morte» (che allude la tragedia) divenne un ignobile e mortifero (quello sì) «siam pronti alla vita». Ricordo che nella Firenze del sindaco Nardella, nella pur nobile e autorevole cornice del Maggio fiorentino, si è pensato bene di riscrivere in chiave anti femminicidio la «Carmen» di Bizet; quindi la povera Carmen in quel caso non muore, perché si sarebbe lanciato un messaggio sbagliato alla società, come se uno andasse a vedere la «Carmen» di Bizet e poi ammazzasse la moglie, la fidanzata o una qualsiasi donna incontrata per strada. C'è chi vorrebbe mettere al bando Dante Alighieri perché islamofobo. Si parla periodicamente della necessità, secondo alcuni, di rimuovere i simboli e le tracce del regime fascista: monumenti, statue, obelischi - persino l'architettura razionalista, secondo alcuni - è in contrasto con la sensibilità del presente - fino alla deturpazione della statua di Montanelli a Milano. Pare che Montanelli, da giovane ufficiale dell'esercito italiano coloniale in Eritrea, abbia preso in moglie una minorenne eritrea; cosa che naturalmente, con la nostra sensibilità di oggi, ci fa più o meno orrore. Ma, nella sensibilità di oggi, giudicare il passato con le categorie etiche del presente è un errore, perché impedisce di capire e di comprendere il passato e porta a delle vere mostruosità rispetto alla storia e rispetto all'identità. È questo che io credo dovremmo combattere, perché questo modo di fare è tipico dei regimi dittatoriali e dei sistemi fondamentalisti religiosi. E noi, che non abbiamo particolare simpatia per le dittature del Novecento, né particolare affinità con le teocrazie contemporanee, dovremmo avere la forza morale e il coraggio civile di opporci, in nome della nostra storia, perché la storia si disincanta e si rivede, ma non si cancella se si ha rispetto di se stessi perché - come diceva il cantante - in fondo «la storia siamo noi». Quindi, la richiesta al Governo è di fare il possibile affinché in questi anni di legislatura la spesa pubblica per la cultura italiana si allinei quantomeno alla media europea e perché tutto quello che appartiene alla nostra identità storica, culturale, artistica e monumentale venga tutelato, ricordando anche l'opportunità - lo ha detto il collega Aimi - di occuparci di un aspetto che mi sembra sgradevole, ma necessario: il codice penale. La Convenzione dell'Aja classifica come reati di guerra e crimini contro l'umanità l'abbattimento di simboli o di opere dell'ingegno e d'arte nazionali. La disposizione è stata scritta nel 1954, quando non si arrivava proprio a concepire che la minaccia a un monumento nazionale potesse venire da altri, se non da un esercito straniero. I tempi sono cambiati - non in meglio - e oggi la minaccia viene dall'interno dei nostri stessi confini nazionali. Quindi, chiedo di ispirarci a quella carta per rivedere il nostro codice penale. Mi fa molto piacere che questi temi, che qualcuno, equivocando il tutto, potrebbe classificare come di parte, si siano fatti largo e in maniera trasversale in quest'Assemblea.
2020-07-22	FI	PichettoFratinGilberto	Signor Presidente, signori membri del Governo, colleghe e colleghi, come Forza Italia, noi apprezziamo il risultato complessivo raggiunto con l'accordo dei 27 Paesi europei. È un risultato per l'Europa, è un risultato per l'Italia e lei, presidente Conte, ha fatto il suo dovere nella trattativa e nel rappresentare il nostro Paese.
2020-07-22	FI	ToffaninRoberta	La grave crisi socio-economica che stiamo vivendo ha aggravato ulteriormente quella che è da anni una piaga del nostro Paese e per la quale, già prima dell'emergenza Covid, eravamo agli ultimi posti in Europa: la disoccupazione. Il dato più amaro riguarda la disoccupazione giovanile, che una recente indagine della Commissione europea rileva essere il più alto rispetto agli altri Paesi dell'Unione europea, tra l'altro con una disparità di genere notevole. In Europa siamo agli ultimi posti per l'occupazione giovanile, ma siamo primi per il numero di Neet, con il 29,7 per cento a fronte di una media europea del 16,6 per cento.
2020-07-22	FI	ToffaninRoberta	È molto alto e preoccupante il gap tra l'Italia e l'Europa riguardo all'abbandono scolastico: tre punti sopra la media. Nel 2018 sono stati 598.000 i ragazzi che hanno abbandonato precocemente la scuola. Si tratta di numeri che fanno paura per la grave perdita di risorse umane ed economiche, ma soprattutto per il disagio sociale che le centinaia di migliaia di ragazzi che abbandonano la scuola si trovano a vivere. Ora non c'è più tempo da perdere. Il Covid-19 ha accelerato un processo avviato verso la deflagrazione. Il problema della disoccupazione tra i giovani non può più essere rimandato e va affrontato in tutti i suoi molteplici aspetti, a partire dalla scuola, che deve saper coinvolgere tutti i ragazzi e seguirli in un percorso formativo adeguato non solo alle loro predisposizioni, ma anche alle richieste del mercato del lavoro. La scuola deve saper intercettare le esigenze contemporanee, ma soprattutto le professionalità future. Il Governo deve investire efficacemente per eliminare il degrado di molte zone del nostro Paese e permettere ai ragazzi di affrancarsi da quelle situazioni socio-culturali che impediscono e impoveriscono il loro percorso scolastico; utilizzare in modo proficuo i fondi europei (l'esistente Fondo sociale europeo e ora anche il recovery fund ), perché le risorse messe a disposizione dall'Europa ci sono, ma bisogna essere in grado di intercettarle - purtroppo non è sempre stato così - con progetti e riforme per utilizzarle. A tal proposito, ci chiediamo che fine ha fatto SURE. È pur vero che si tratta di prestito, ma metterebbe a disposizione 20 miliardi per gli ammortizzatori sociali, con l'obbligo, però, ai lavoratori in cassa integrazione di fare formazione, che è importantissima. (
2020-07-22	FdI	CirianiLuca	Ammesso che questa fosse una competizione sportiva, per cui c'erano le tifoserie, è una domanda che ho sempre definito sciocca, perché ha una sola risposta: noi stiamo dalla parte dell'Italia, di chi rappresenta l'Italia nei consessi internazionali, di chi ha l'onere pro tempore di rappresentare il Paese che è anche e soprattutto il mio, il nostro Paese. Lo abbiamo detto e lo ripetiamo anche in questa occasione, perché per noi la difesa dell'interesse nazionale non è un espediente retorico, ma è il primo e principale motivo per cui abbiamo fondato il nostro partito e gli abbiamo dato il nome che ha, Fratelli d'Italia. Credo che abbiamo dimostrato in tante occasioni, anche con capacità di prevenire le posizioni politiche che si sono succedute nel tempo, che la difesa dell'interesse nazionale non è stata una moda. Noi abbiamo difeso l'interesse nazionale anche quando dicevano che il MES era uno strumento che serviva alle banche tedesche e non certamente a quelle italiane. Abbiamo difeso gli interessi nazionali quando l'Italia è stata lasciata per anni da sola ad affrontare l'emergenza di clandestini che arrivavano dall'Africa del Nord, abbandonata a se stessa: l'Europa quella volta non c'era o faceva semplicemente finta di esserci. Abbiamo difeso i nostri interessi nazionali anche attaccando, facendo nomi e cognomi, i Paesi cosiddetti o sedicenti frugali, i quali però coltivano al proprio interno paradisi fiscali che hanno ben poco di frugale, se posso permettermi. Siamo stati i primi - presidente Conte, credo se ne prenderà atto - ad aver avanzato al Governo la proposta, che poi ha fatto propria, di introdurre il golden power, e cioè uno strumento che consente allo Stato e al Governo di difendere le proprie infrastrutture strategiche dall'aggressione ostile di Paesi stranieri o di fondi speculativi. Quindi, il nostro atteggiamento è oggi esattamente quello di ieri e dell'altro ieri; è semplicemente un fattore di coerenza e noi, sulla coerenza, abbiamo costruito il consenso di questo partito. C'è poi un altro motivo, molto più pratico, per cui noi abbiamo fatto il tifo per l'Italia, ed è un motivo metapolitico, o - per essere più banali - che non c'entra nulla con la politica: credo che nessuna persona di buon senso e nessuno che faccia politica dentro e fuori quest'Aula possa augurarsi che l'Italia subisca un tracollo politico, sociale ed economico dal quale non potremmo uscire se non come Paese ridotto in macerie. Nessuno - anche chi sta all'opposizione e si candida a governare questo Paese in futuro - può augurarsi di governare un Paese ridotto in rovina; questa non è certamente l'ambizione di Fratelli d'Italia. Il nostro è un Paese che deve già affrontare un'emergenza sociale ed economica gravissima; un Paese piegato da una pandemia paurosa, a cui non serve aggiungere la scorribanda di fondi speculativi che vengono a rubarci i nostri gioielli di famiglia, né la volontà di qualcuno di reintrodurre - fittiziamente o dalla finestra - condizionalità che sono uscite dalla porta. Presidente Conte, c'è una domanda che voglio farle in tutta onestà, andando oltre i trionfalismi, alcuni dei quali onestamente fuori luogo ed eccessivi in quest'Aula. L'accordo che lei - il nostro Paese, l'Italia - ha raggiunto ci mette al riparo da questo scenario così tragico e pauroso? La risposta che do è che non ne sono affatto sicuro. Sarà il tempo a dimostrare se quello che oggi voi raccontate è la salvezza dell'Italia o, semplicemente, un rinvio di problemi purtroppo ineludibili. Ad ogni modo noi - lo dico io e gliel'ha già detto il presidente Meloni - le riconosciamo oggi che il nostro Paese, che rischiava di essere travolto da quella trattativa, ne è uscito in piedi. Certo, poteva andare molto meglio ed è anche un po' strano leggere le dichiarazioni di leader nazionali e internazionali che dicono che tutti hanno vinto e nessuno ha perso. È difficile capire da che parte stia la verità. Sicuramente si tratta di un compromesso che non modifica di un centimetro il nostro giudizio sull'azione politica del suo Governo e dei suoi Ministri, il quale rimane estremamente negativo per quello che lei ha fatto - o, meglio, non ha fatto - nei mesi di pandemia e crisi economica. È un giudizio negativo dovuto ai troppi annunci, ai pochi fatti, agli scarsi risultati e alle troppe passerelle che ci giustificano nell'atteggiamento molto prudente rispetto all'ottimismo eccessivo che registriamo nelle ultime ore. Presidente Conte, devo anche aggiungere - esco un attimo dal merito del tema dominante di questa discussione - che il giudizio negativo nei confronti del suo Governo è assai giustificato dal comportamento di alcuni suoi Ministri. Faccio una breve parentesi. Mancano quaranta giorni all'inizio dell'anno scolastico e il Paese ancora non sa se le scuole apriranno. Anche questo ha molto a che fare con la capacità del nostro Paese di mostrarsi integralmente e veramente europeo. Con la scuola allo sbando, è difficile poter chiedere in Europa un trattamento degno di un Paese civile. Forse qualche Ministro dovrebbe pensare se non sia il caso di cambiare presto mestiere. Oltre a questa parentesi, che era doverosa, voglio fare sue le parole con cui ha invitato anche le opposizioni a ragionamenti che fuoriescano dalla logica della contrapposizione, delle trincee e delle posizioni dovute, per cui chi è all'opposizione parla male del Governo e chi è al Governo parla male dell'opposizione. Con la stessa onestà intellettuale le chiedo se è vero - io credo che non lo sia - che quello che lei ha affrontato è uno scontro tra i buoni dell'Unione europea, i buonisti (i filoeuropei e del Partito popolare europeo), e i cattivi sovranisti. O è vero forse il contrario, e cioè che i peggiori nemici dell'Italia li abbiamo incontrati tra i membri del Partito Popolare e dell'area liberale, coloro che sono amici del vostro Governo nei consessi europei? E non è vero - rifletteteci un attimo - che, se in questi mesi e anni non ci fossero state la nostra fortissima pressione, le nostre critiche e le richieste delle forze di destra, quelle che chiamate con disprezzo neanche tanto sottaciuto forze sovraniste, l'Europa sarebbe ancora ferma al MES? E non mi riferisco al MES senza condizionalità presunta, ma al MES in versione greca, quella con la troika e l'imposizione di regimi di austerity che hanno gravato su un Paese libero come la Grecia per molti anni. È stata la nostra attività che ha spinto l'Europa a svegliarsi e a capire che non poteva andare avanti su questa strada. Lei ha giustamente fatto rilevare che circa 200 miliardi, tra quelli assegnati complessivamente al recovery fund, avranno come destinazione il nostro Paese. Mi lasci però dire che tra il dire e il fare c'è di mezzo un mare, un mare di guai, di trappole, di incognite, di cose che non sappiamo e di cose che non abbiamo capito; e chissà chi ha capito veramente come andranno le cose. Sulla prima vicenda a cui vorrei fare cenno credo non abbia ancora parlato nessuno: mi riferisco alle nuove tasse introdotte per finanziare il recovery fund. Signor Presidente, ho letto - lei mi smentisca se dico una cosa inesatta - che dal 1° gennaio 2021 verrà introdotta la plastic tax, una tassa sulla plastica che colpirà pesantemente i nostri produttori. Sono 11.000 i produttori italiani di plastica che garantiscono 30 miliardi di fatturato ogni anno. C'è stata la volontà di introdurre la plastic tax, ma non c'è stata la volontà di introdurre la sacrosanta tassa sul web, in assenza della quale i giganti del web possono fare concorrenza sleale nei confronti delle imprese italiane ed europee che non appartengono alla ristretta cerchia dei giganti del web. C'è poi la questione dei modi e dei tempi, che è essenziale, perché i soldi non vanno promessi, ma erogati in tempi certi, oltre i quali un finanziamento serve a poco o nulla. Noi non abbiamo ancora compreso, anche se lei è stato molto rassicurante, come funzionerà questo freno di emergenza, e se sarà motivo e condizione per cui l'Olanda, la Germania o il Paese di turno potrà di nuovo imporci o tentare di imporci una condizionalità pesante sul regime fiscale, sulle pensioni, sulla sanità o su quello che abbiamo visto negli ultimi anni. Signor Presidente, c'è stata una spaventosa pandemia in questo Paese e nell'intero continente. Soltanto a fronte di centinaia di migliaia di morti, finalmente l'Unione europea ha capito che era il caso di mettere in campo uno strumento straordinario. I 1.500 miliardi previsti dalla Banca centrale europea si sono ridotti a poco più della metà. Vorrei che fosse chiaro che la posizione di Fratelli d'Italia non è andare a chiedere una cortesia, un favore, una scorciatoia all'Unione europea. Il popolo italiano ha una sua dignità e la rivendica; non chiede di avere qualcosa di diverso da quanto gli è dovuto, ma chiede di avere degli strumenti per potersi rialzare, per poter lavorare, per tornare ad essere competitivo e poter onorare i suoi debiti, come ha sempre fatto in questi decenni, e non accetta lezioni da chi non è in grado di fornirne, perché non ha le condizioni etiche per poterlo fare, anche se si autodefinisce puritano e frugale. L'Italia, però, non può nemmeno contraddistinguersi ancora una volta per essere un cattivo esempio. Io difendo il mio Paese, ma non lo posso difendere di fronte a una realtà che parla un linguaggio diverso e a cui corrisponde, purtroppo, una realtà diversa. Mi riferisco al fatto che gli ultimi scostamenti di bilancio che il vostro Governo ha preteso in sede europea sono serviti non per gli investimenti, ma per la spesa corrente, per la spesa elettorale, per la spesa utilizzata per comprare il consenso. Questo non può più capitare, perché credo, signor Presidente - lei, se è onesto, lo deve ammettere - che anche in Europa abbiano visto i filmati dei suoi Ministri festeggiare dal balcone di Palazzo Chigi la cancellazione per decreto della povertà con il reddito cittadinanza, il reddito d'emergenza, l'assunzione di navigator pagati per non fare nulla. Questa immagine danneggia il nostro Paese
2020-07-22	FdI	GarneroSantancheDaniela	Abbiamo anche altre preoccupazioni, perché adesso ci sono festeggiamenti, applausi e dichiarazioni pazzesche ma noi abbiamo anche paura del cosiddetto freno di emergenza e non vorremmo che si realizzasse il sogno, coltivato da molti Paesi europei in questi anni, di perdere la nostra sovranità. Ci dovrebbe allora anche spiegare una cosa che non abbiamo capito: perché i famosi Paesi frugali, come l'Olanda (le cito un esempio per tutti), sono usciti da questi vertici con ancora più privilegi? Noi riteniamo che già abbiano molti privilegi e che sarebbe stato il caso di toglierne loro qualcuno. Non capiamo perché, ad esempio, l'Olanda abbia avuto un aumento dei rebate, ossia uno sconto sui soldi che deve dare all'Europa, privilegio che - come lei sa molto bene - all'Italia non è mai stato concesso (chissà perché). Avremmo bisogno di qualche parola di chiarezza su questo punto. Tanti sono i motivi di preoccupazione. Le chiederei allora, presidente Conte, di consigliare a Casalino e ai suoi uomini della comunicazione di essere più cauti e di evitare di parlare di questa montagna di miliardi, di questa pioggia di miliardi che sono arrivati, perché nelle stesse ore in cui lei e tutto il Governo facevate queste affermazioni e andavate in televisione a parlare di miliardi i nostri imprenditori, i nostri commercianti, i nostri professionisti e i nostri commercialisti (ai quali non avete concesso alcuna proroga, perché in questo Paese avete chiuso tutto, ma avete spalancato ancora una volta le porte al pagamento delle tasse), queste categorie che sono state messe in ginocchio più di tante altre, stavano pagando le tasse. Ecco, credo che questo non si possa fare; per noi è assolutamente inaccettabile. Vorrei chiudere dicendo che la nostra preoccupazione - credo di essere stata chiara - è che anche questi soldi che adesso arriveranno verranno spesi molto male. Gli 80 miliardi di euro dello scostamento di bilancio - che ricordo a tutti non avreste potuto ottenere senza il voto delle opposizioni, perché in quest'Aula non avevate la maggioranza - li avete spesi molto male. Noi le chiediamo quindi che finisca questo periodo di marchette, di bonus, di reddito di cittadinanza e che si abbia una visione dello sviluppo economico; le chiediamo che questi soldi vengano spesi per le infrastrutture, per le autostrade, per l'alta velocità, per il digitale, per la banda larga, per la scuola. Presidente Conte, sin quando lei non sarà in grado di far riaprire le scuole, l'Italia non potrà ripartire; se lo deve mettere ben chiaro in testa. Noi siamo patrioti, ma concludo dicendo che il nostro giudizio su questo Governo è pessimo, perché in tutto quello che avete fatto fino adesso non ne avete indovinata una.
2020-07-22	FdI	GarneroSantancheDaniela	Presidente, lei ha visto che in queste ore e in questi giorni noi ci siamo comportati da patrioti perché questo noi siamo. Lo dico con chiarezza, Presidente: noi abbiamo tifato per l'Italia, perché quando si va in Europa la nostra maglia è quella della nazionale. Devo dirle però con la stessa chiarezza che, a parti inverse, molto probabilmente - anzi, io ne avrei la certezza - avrebbero tifato per Rutte, Presidente, e lei di questo ne deve essere consapevole. Stamattina leggendo i giornali, ho notato che qualcuno ha equivocato il fatto che noi abbiamo tifato per l'Italia: il nostro giudizio sul suo operato e sull'operato del Governo rimane sempre lo stesso. Noi crediamo che non siate stati capaci, che non siate capaci e che non sarete capaci, Presidente, a portare fuori l'Italia da questa crisi e tanti sono gli elementi che danno ragione al nostro pensiero.
2020-07-22	FdI	MaffoniGianpietro	Signor Presidente, colleghi senatori, la tematica del lavoro giovanile in Italia è di particolare sensibilità. Secondo alcune fonti istituzionali che si riferiscono ai mesi precedenti il coronavirus, il nostro Paese detiene in Europa il non invidiabile primato per la disoccupazione giovanile e il non altrettanto invidiabile primato per il not in education, employment, or training (NEET), quei ragazzi scoraggiati che non studiano e non lavorano. Proprio oggi un dato ci dice che sono due milioni in Italia. Colleghi, è vero che vi è stato un lieve miglioramento negli ultimi anni, ma il gap tra Italia e Unione europea è ancora molto alto e per colmare questo vuoto bisogna ricorrere a politiche concrete e mirate. Anche sotto l'aspetto formativo bisogna fare molto: servono politiche che possano contrastare l'abbandono scolastico - siamo di tre punti sopra la media europea - e favorire il numero di laureati, perché qui siamo sotto addirittura di 14 punti. L'Italia non può permettersi di avere il tasso di occupazione giovanile più basso a livello europeo: parliamo del 56,3 per cento contro una media europea del 76 per cento, nella fascia che va tra i venticinque e i ventinove anni. Si tratta del più alto tasso di giovani che non studiano e non lavorano: siamo al 29,7 contro una media europea del 16,6. Insomma, il nostro continua a non essere un Paese per giovani e, nonostante i molti proclami, poco è stato fatto. Oltre 320.000 ragazzi e ragazze tra i venti e trentacinque anni hanno lasciato l'Italia nel decennio che sta per concludersi. Molti giovani lo fanno spesso senza alcuna prospettiva di ritorno. A tutto questo si aggiunge la crisi legata al Covid-19, che porterà il nostro Paese a confrontarci con uno scenario inimmaginabile fino a pochi mesi fa. La crisi causata dall'epidemia da coronavirus ha creato infatti un enorme buco nell'economia italiana che, secondo le previsioni, si avvia verso un calo complessivo del 9,5 per cento nel 2020, il peggior risultato dalla fine della Seconda guerra mondiale. Solo qualche mese fa, prima della pandemia, le industrie manifatturiere del Nord avevano difficoltà a trovare personale altamente specializzato o ben formato. Purtroppo, ora lo scenario è completamente cambiato. Uno scenario che si concretizzerà il prossimo autunno e che vedrà il nostro Paese coinvolto in una congiura macroeconomica potenzialmente disastrosa, con conseguenze anche in questo negative sull'occupazione giovanile e in genere. Basti pensare, colleghi, che i lavoratori più giovani non riescono a tornare a lavorare perché occupati prevalentemente in settori particolarmente colpiti dalla crisi economica e in parte ancora coinvolti dal blocco, come quello del turismo; cruciale la situazione nel settore alberghiero, della ristorazione e dell'intrattenimento. Che fare, allora, colleghi?
2020-07-22	LN	BagnaiAlberto	Dovremmo forse ricordare che il bilancio dell'Unione europea è un bilancio a saldo zero e che quindi se 750 miliardi escono, 750 miliardi entrano, quindi non si può parlare dei 209 miliardi che asseritamente arriverebbero all'Italia, senza che questo risulti per tabulas, senza chiarire in quanti anni e quanto ci mette l'Italia, perché quando si va a fare questo calcolo e si valuta nel complesso, come direbbe il nostro signor Presidente del Consiglio, in una logica di pacchetto quello che è successo a Bruxelles, si vede che in realtà l'Italia resta un contribuente netto del progetto e che quindi può anche darsi che questi prestiti aiutino a risolvere un problema di liquidità, ma sono comunque prestiti che paghiamo; nessuno ci sta regalando niente. Un certo tono trionfalistico verso un'Europa che non sarà più come prima risulta, quindi, a mio parere, smentito: in realtà l'Europa risulta più di prima intergovernativa e lo si è visto nella dinamica delle trattative; risulta sempre meno federale, perché sarebbe federale un'Europa che potesse decidere di andare in deficit e di non fare mera redistribuzione, sarebbe federale un'ipotesi come quella che oggi auspica Wolfgang Münchau, un tedesco che non vorrebbe essere tedesco e scrive sul «Financial Times», uno dei più autorevoli commentatori di economia europea, ovvero che andrebbe veramente verso quella strada e sarebbe veramente federale un'Europa che chiedesse nei trattati quelle modifiche necessarie per legittimarne la capacità impositiva e per legittimarne, con una base nei trattati, le emissioni di debito comune, che finora sono destinate a restare una tantum dai contorni sufficientemente indefiniti. Abbiamo quindi un prestito che non risolve i nostri problemi di liquidità, ma questa è anche abbastanza normale, perché il piano che l'Europa propone è intitolato all'Europa della prossima generazione. Quello che noi vorremmo capire è come arriviamo alla prossima generazione nel quadro di disfacimento del tessuto socio-economico del Paese che tanti colleghi hanno evidenziato. Sarò grato, quindi, se potrò rivolgermi magari allo staff tecnico del Presidente del Consiglio e avere l'evidenza da dove si evince questo dato di 209, perché non è una banalità. Quando gli italiani si accorgeranno che in realtà non abbiamo scoperto lo scrigno degli zecchini d'oro, credo che ci sarà un rimbalzo. A me sembra in realtà che il film sia esattamente lo stesso: abbiamo una maggioranza che è oggi, per caso, quella stessa che aveva sostenuto come un passo storico il completamento dell'Unione bancaria e che esultava per questo decisivo passo dell'Europa. Anche l'opposizione è la stessa: noi dicevamo di stare attenti perché c'era il bail in, che era una cosa pericolosa. Chi aveva ragione lo ha detto la Storia e noi ancora ne siamo addolorati, perché non abbiamo dimenticato le vittime di quella catastrofe, e chi ha ragione oggi lo dirà la Storia. Grazie, signor Presidente.
2020-07-22	LN	BagnaiAlberto	Signor Presidente, ho sentito il signor Presidente del Consiglio parlare di una risposta tempestiva dell'Europa ai nostri problemi. Io ho visto che, dopo sei mesi dall'inizio dell'emergenza, ci si è riuniti e si è trovato un accordo politico dai contorni ancora indefiniti per procurarci, fra una decina di mesi, delle somme di cui probabilmente avremo anche bisogno. Non è questa la mia definizione di «tempestivo», ma del resto anche la mia definizione di «poderoso» è un po' diversa da quella del signor Presidente del Consiglio, che ha un lessico tutto suo, ma comunque senz'altro coerente.
2020-07-22	LN	BorgonzoniLucia	Ci sono poi i temi delle tempistiche e del silenzio assenso: è ovvio che per migliorare i tempi bisogna aumentare il personale. Bisogna trovare un modo per tutelare il patrimonio, perché spesso ci troviamo nella situazione in cui i fondi ci sono e l'intervento si può fare, ma l' iter è tanto lungo, che il patrimonio viene leso e peggiora rispetto a quando si era partiti con le pratiche. Occorre inoltre predisporre un piano strategico nazionale sulla valorizzazione del patrimonio UNESCO, materiale e immateriale, perché l'Italia, come sappiamo, è un grandissimo Stato per il patrimonio UNESCO e lo è ancora di più per i riconoscimenti che abbiamo avuto e spero che ne avremo altri. Spero che dopo Giotto e gli affreschi del Trecento a Padova, sia la volta di Bologna con i suoi portici; ci abbiamo lavorato tanto e per questo ringrazio gli uffici del Ministero. A tale proposito, ci vuole una gestione e uno sviluppo ecosostenibile di tutti i siti per cercare di promuovere anche i cosiddetti siti minori: è un'offesa definirli minori vista la bellezza di questi siti, ma li chiamo così solo perché sono meno conosciuti dagli italiani e dagli stranieri che vengono in Italia. Sicuramente questo si può fare coinvolgendo le industrie culturali e cercando di svilupparne nel nostro Paese. Nei Paesi del Nord Europa vi sono industrie culturali che sono super tecnologiche e bravissime negli interventi; noi, in questo frangente, abbiamo sviluppato meno una dote che comunque abbiamo, perché abbiamo l'ingegno e la creatività, ma forse abbiamo investito meno in tale ambito. Si deve investire molto di più, soprattutto perché i siti UNESCO possono essere quel traino per riportare tantissimo turismo straniero nel nostro Paese. Non a caso, una delle proposte che avevo fatto era proprio quella di promuovere il nostro Paese nelle televisioni degli altri Stati attraverso il patrimonio UNESCO materiale e immateriale. Visto che si parla di tutela del patrimonio, va ratificata la Convenzione di Nicosia; eravamo già molto vicina e ratificarla quando eravamo al Governo. Credo che sia un passaggio che dobbiamo fare velocemente. Voglio anche ringraziare il Comando carabinieri per la tutela del patrimonio culturale che lavora insieme al Ministero, perché sono in pochi. A tale proposito, faccio un appello: cerchiamo di aumentare le risorse di tale Comando, perché svolgono un grandissimo lavoro in Italia e all'estero: penso anche a tutto il patrimonio che è stato salvato e che era stato trafugato dai terroristi. A loro va fatto veramente un applauso, però bisogna dare loro anche gli strumenti, oltre ad aumentare il personale che lavora in quel Comando. Ricordo un disegno di legge, che è arrivato in Senato e che alla Camera è già stato votato con una serie di modifiche, diretto a cercare di mettere in un sistema unico all'interno dell'alveo del codice penale tutte quelle fattispecie di reati - che ora sono nel codice dei beni culturali o in altre normative - che puniscono l'imbrattamento. La discussione è tornata alla cronaca a causa dei recenti imbrattamenti. Vengo da una città come Bologna, dove abbiamo i portici che devono fare il percorso per diventare patrimonio dell'umanità, ma siamo disperati perché sono imbrattati di continuo. Abbiamo visto quello che succede principalmente in altri Stati, non da noi, però sull'imbrattamento delle statue sicuramente bisogna dare un messaggio chiaro, perché non si può imbrattare un monumento, non si può andare a giocare dentro una fontana, non si può distruggere una statua. Ritengo infatti che il passato sia fondamentale averlo davanti, molte volte anche per non ripeterlo. Nell'ultimo punto del dispositivo della nostra mozione c'è un tema a cui mi sono dedicata tantissimo e che ritengo importante. Si tratta delle nuove tecnologie e della centralità che il nostro Paese può avere nel controllo satellitare del territorio. Ho fatto l'apertura del simposio che c'è stato al Colosseo. Noi abbiamo i dati satellitari su buona parte del nostro territorio dal 2009 ad oggi; sono dati che ci raccontano dei movimenti e degli spostamenti sia delle aree archeologiche sia del nostro patrimonio. Dobbiamo inserire tali dati in un sistema unico che possa controllare e prevenire le cadute, che possa indicare gli interventi che vanno fatti. Avendo i dati dal 2009 ad oggi, abbiamo anche la fortuna di poter capire quali sono i movimenti strutturali normali di un palazzo o di un'area archeologica dovuti al riempimento e allo svuotamento d'acqua e secondo le stagioni dell'anno, e quali sono gli interventi che invece vanno fatti immediatamente perché c'è il rischio di crollo. La prima sperimentazione era stata fatta a Pompei ed Ercolano già nel 2015-2016: tramite l'osservazione satellitare si erano accorti che stava venendo giù una copertura che c'era su degli scavi. Su questo vanno date risorse al Ministero, va formato e va assunto del nuovo personale e su questo possiamo essere i primi. Quando è stato fatto questo simposio, sono andata anche in Brasile, a Rio de Janeiro, a parlare di questa cosa: possiamo avere un modello da riportare agli altri perché, quando abbiamo fatto il simposio all'area archeologica del Colosseo, sono venuti da tutto il mondo. Possiamo essere primi anche in una nuova visione della tutela del patrimonio artistico. Cerchiamo di farlo e per farlo c'è bisogno di investire dei soldi. Visto che oggi siamo intervenuti e sembra che siamo tutti d'accordo su questo, iniziamo a farlo e diamo il coraggio al Governo di investire in ciò che può essere il rilancio del nostro territorio e delle nostre radici, ciò che, come impresa culturale, con il suo indotto, crea il 17 per cento del PIL. Mi auguro vengano votate tutte le mozioni oggi in discussione, compresa la nostra, ma soprattutto che poi diventino concrete. (
2020-07-22	LN	NisiniTiziana	Signor Presidente, vorrei soffermarmi sulla situazione dei giovani in Italia. L'Italia è all'ultimo posto in Europa per occupati giovanili, ma è anche al primo posto per quanto riguarda i ragazzi scoraggiati, che non lavorano e che non studiano più. Meglio di noi sono la Bulgaria e la Romania. Dall'inizio dell'emergenza coronavirus, già un ragazzo su sei ha smesso di lavorare. È per questo che, come Gruppo Lega-Salvini Premier-Partito Sardo d'Azione, non abbiamo accettato la riformulazione della mozione.
2020-07-22	M5S	MarinelloGaspareAntonio	Signor Presidente, onorevoli colleghi, la diffusione dell'infezione da Covid-19 resta un problema molto grave ed è notizia di questi giorni che ci sono stati oltre 250.000 nuovi casi di Covid in ventiquattr'ore a livello mondiale: è il nuovo record di contagi in un solo giorno. I dati generali parlano di oltre 15 milioni di casi positivi e di oltre 600.000 morti nel mondo; nei Paesi molto popolosi l'incidenza della diffusione pandemica è elevata e ricordiamo che c'è stata un'impennata della diffusione nelle popolazioni del continente africano, negli Stati Uniti, in Brasile, India e Perù. L'evento pandemico ha colpito anche il nostro Paese, ma grazie alle misure adottate si è potuto arginare il problema, anche se resta aperta la potenzialità della ripresa dei focolai nel caso in cui non venissero rispettate le norme comportamentali. Questo ci dice che siamo nel pieno della battaglia contro il virus, quindi è fondamentale continuare a tenere comportamenti corretti: uso della mascherina, distanziamento di almeno un metro e lavaggio frequente delle mani. Purtroppo, mentre vengono regolamentati i controlli dei passeggeri in aeroporti, porti e nelle stazioni ferroviarie, resta il grave problema dei confini Sud dell'Europa, in special modo lungo le coste del Mediterraneo che si affacciano sul continente africano. In questi Paesi le misure di contenimento possono essere applicate con molta difficoltà rispetto ai Paesi europei, americani o asiatici. Le motivazioni sono riconducibili alle problematiche politiche (che rendono molte volte impossibili le azioni dei Governi o delle varie dittature) e ovviamente alle condizioni socio-economiche in cui versano i Paesi del continente africano. Infatti, la povertà e alla scarsa igiene sono fattori purtroppo determinanti per la diffusione delle malattie e quindi anche del Covid-19. Inoltre, l'assenza in molti Paesi africani di dati e di statistiche attendibili non permette di avere il quadro reale della diffusione del virus, così da rendere ancora più difficoltosa la possibilità di un intervento sanitario basato sulla corretta ed efficace prevenzione. A fronte di questa situazione così gravosa, purtroppo, con mezzi di ventura e mettendo a rischio la propria vita, i migranti, sperando in una vita migliore, fuggono da aree con carestie e guerre dove la morte è certa e imboccano la porta del Sud dell'Europa per arrivare nel nostro continente con barconi fatiscenti e, soccorsi in mare, approdano nelle isole Pelagie, Lampedusa e Linosa. Questi migranti vengono alloggiati in hotspot stracolmi e riescono spesso ad eludere la sorveglianza fuggendo. È notizia di queste ore che solo nell' hotspot di Lampedusa sono presenti oltre 500 migranti, con conseguenti possibili serie problematiche sanitarie. Peraltro, risulta che dalle località sopra citate i migranti vengono trasferiti presso la città di Porto Empedocle, con evidenti problematiche relative all'accoglimento e alla forte preoccupazione degli esercenti e della popolazione in generale. A tal proposito si fa presente che il sindaco Ida Carmina ha più volte evidenziato le problematiche sopra citate che generano negative ripercussioni anche sul flusso turistico e quindi sull'andamento economico dell'area in questione. La Sicilia, quindi, ancora una volta è la frontiera dell'Europa e, a quanto sopra elencato, si aggiunge anche il problema degli sbarchi fantasma, con piccole imbarcazioni che, riuscendo ad eludere i controlli in mare aperto, possono sbarcare sulle coste siciliane senza il minimo controllo e contenimento. Ferma restando l'accoglienza ai migranti, specie di chi fugge da guerre e carestie, è assolutamente necessario mettere in atto tutte quelle misure di controllo sanitario con tampone per mettere in quarantena i positivi e prendere le misure necessarie per evitare che si possano verificare focolai diffusivi che potrebbero vanificare tutti gli sforzi che gli italiani hanno compiuto. Per questo è necessario un fermo richiamo del Parlamento ai competenti organi affinché non si abbassino assolutamente la tensione e l'attenzione.
2020-07-22	M5S	MatriscianoSusy	Signor Presidente, onorevoli colleghi e colleghe, rappresentante del Governo, oggi quest'Assemblea si trova ad affrontare un tema cruciale per il futuro dell'Italia: le prospettive legate all'inserimento nel mercato del lavoro delle nuove generazioni, in un momento straordinario per il nostro Paese, piegato sul piano economico e sociale da una crisi globale indotta dalla pandemia. La sfida che abbiamo davanti è di portata epocale; in gioco c'è il futuro, non solo di una generazione chiamata a sperimentare e vivere una fase spartiacque della storia dell'Italia, dell'Europa e dell'intero pianeta, ma soprattutto il futuro di una Nazione che per decenni, al netto di dichiarazioni di principio, non è stata capace di guardare oltre se stessa e che oggi paga lo scotto di non essere stata in grado di investire sul ricambio generazionale e sui giovani. Le politiche legate al mondo del lavoro non sono state in grado di offrire la possibilità a migliaia di giovani lavoratori di costruirsi un futuro, condannandoli - quasi fosse una costante - alla condizione di precariato a tempo indeterminato. Eppure, è sulle nuove generazioni e sulla loro stabilità sul piano occupazionale che si regge soprattutto l'intero sistema di protezione sociale di questo Paese, messo a dura prova oggi dalla discontinuità di contratti atipici che hanno impedito a intere generazioni di immaginare e disegnare il loro domani, dopo anni di sacrifici e duro lavoro. A intere generazioni è stato negato il futuro, quello stesso futuro che, al contrario, i loro padri e le loro madri - e prima ancora i loro nonni - avevano avuto il diritto e la possibilità di progettare e costruire. L'era pre-covid ci ha consegnato un Paese dove la compagine giovanile per troppi anni è stata ignorata, denigrata e sfruttata.
2020-07-22	M5S	MontevecchiMichela	(ore 18,22) ( Segue MONTEVECCHI). Concludo, signor Presidente, con un pensiero alla danza e al balletto. L'Italia è la culla della danza e del balletto e non possiamo dimenticarci questi lavoratori. Per fare tutto questo, dunque, dovremo impiegare parte degli aiuti che ci verranno dall'Europa per questo comparto perché, come ha ricordato più volte il presidente del Consiglio Giuseppe Conte, l'Italia può ripartire se riparte anche dalla sua enorme bellezza.
2020-07-22	M5S	PerilliGianluca	Il senatore Casini ha detto che, come è stato detto più volte alle opposizioni, non è un richiamo formale, ma dobbiamo lavorare insieme ad una visione unitaria Europa. Questa visione unitaria dell'Europa c'era prima? Come era stata attuata dai Governi? Cosa avevano fatto concretamente per dare forza al Paese? È questo il punto fondamentale; ci possiamo ritrovare tutti, ma come ho detto prima, ci si può domandare perché allora c'è tanta rabbia se i risultati sono così scontati e così a beneficio del sistema Italia Paese. Alle persone, che l'hanno attaccata fino adesso, brucia riconoscere il principio molto semplice di avere ottenuto un risultato, se non altro perché si sono spesi tanto in opposizione, strumentalizzazione e dico anche insulti - se possiamo dirlo - che adesso se la cavano dicendo che lei ha combattuto per l'Italia e che almeno questo glielo riconoscono.
2020-07-22	M5S	PerilliGianluca	Presidente, vedo che anche oggi nessuno dei suoi detrattori, se così possiamo definirli, aspri critici della sua azione in Europa, sono stati disposti a riconoscerle alcunché. Ma va bene, va bene l'applauso che ha ricevuto e che l'ha accolta nell'Aula da parte della maggioranza, al quale è corrisposto da parte dell'opposizione quello che potrei chiamare un ululato. Questo ben rappresenta, direi quasi plasticamente, due situazioni diverse: chi la applaude riconosce che nella sua azione di Governo e nel modo in cui ha portato il Paese nella considerazione europea c'è un lavoro coraggioso, determinato e tra l'altro nell'interesse del Paese, ma questa cosa non è stata compresa, perché ci si focalizza sugli uomini, sulle persone, in questo caso tra l'altro si tratta del rappresentante di una delle più alte istituzioni che viene a riferire, quindi è stato sbagliato anche personalizzare e lei lo ha chiarito bene nel suo discorso. Cerco però anche di immedesimarmi in chi ci ascolta in diretta e in chi cerca di capire quello che è successo. Coloro i quali ci seguono si chiederanno quali sono i vantaggi, che cosa è successo in Europa e perché l'opposizione, al di là della sua consueta opera di strumentalizzazione propria di un'opposizione che fa il suo mestiere, sia così rabbiosa.
2020-07-22	M5S	PerilliGianluca	Rimanendo sul tema, c'è anche il pareggio di bilancio. Stesso travestimento istituzionale; hanno introdotto il pareggio di bilancio e adesso presentano la legge per abolirlo dicendo che è colpa di Conte che non sa fare il suo mestiere in Europa. Qualcuno di importante disse che la storia si ripete o in tragedia, purtroppo, o in farsa.
2020-07-22	M5S	RicciardiSabrina	Il percorso non può certo dirsi concluso, ma oggi quell'ideale di Europa che venne coltivato a Ventotene, in un periodo altrettanto difficile della storia, è più vicino. Questo grandissimo risultato, presidente Conte, è stato raggiunto grazie alle sue capacità e alla sponda, alla spinta, al sostegno che il MoVimento 5 Stelle le ha costantemente garantito.
2020-07-22	PD	FedeliValeria	Il Partito Democratico, non da oggi, ma da sempre, ha creduto all'Europa. Lo abbiamo sempre fatto: spesso, purtroppo, da soli. Ci abbiamo creduto anche quando, come molte volte negli ultimi anni, abbiamo criticato scelte, rigidità, posizioni che ovviamente stavano in campo. Abbiamo criticato, ma non abbiamo mai smesso di essere europeisti, perché noi continuiamo a credere e a lavorare per il sogno di Altiero Spinelli e di Delors - come qualcuno ha ricordato - e cioè di un'Europa comunità, umana e politica, oltre che economica. Crediamo nell'Europa solidale, coesa, attenta ai diritti, al lavoro, all'educazione, cioè ai fattori mobilitanti per superare le diseguaglianze.
2020-07-22	PD	FedeliValeria	Siamo soddisfatti, però, anche per il segnale che tutta l'Europa ha saputo dare, con una inversione di prospettiva che da anni speravamo di raggiungere. Io voglio fare questa osservazione, anche per il lavoro che il Ministro degli affari esteri fa e sta cercando di fare. Questo è un accordo che si definisce storico. Io lo sottolineo che è storico. E poi ce lo diremo diversamente. Ma, se non si colgono i cambiamenti in campo, vuol dire che noi continuiamo a pensare che è come il giorno precedente. No: il cambiamento è storico, perché l'Europa ha dimostrato finalmente di esserci e di nuovo - secondo me - finalmente c'è l'Europa. Ha dimostrato di avere come soggetto, l'Europa, politico-unitario la consapevolezza, la responsabilità di scegliere politicamente che, uniti, riusciamo a determinare le scelte conseguenti.
2020-07-22	PD	FedeliValeria	Signor Presidente, penso che sia giusto in questa Assemblea - e lo voglio fare anch'io, per la mia storia politica di sinistra - ricordare che è avvenuto un fatto importante. Certo, c'è stata la qualità della nostra delegazione - ma a mio avviso - anche la scelta di un'autorevole componente del negoziato, Angela Merkel, è stata determinante. Vi è stata anche una coincidenza nel legame verso la Germania, che lei ha esercitato nei nostri confronti; certo, anche dei francesi, degli spagnoli e dei portoghesi, ma io penso che la sua scelta, che è stata la più impegnativa rispetto al suo Paese, abbia segnato una svolta per disegnare la nuova Europa. Penso che sia giusto che la nostra Assemblea sappia riconoscere questo a una politica come Angela Merkel.
2020-07-22	PD	MarcucciAndrea	). Abbiamo dimostrato che l'Italia a testa alta in Europa, sapendo di aver fatto per decenni il proprio dovere, oggi era nelle condizioni di riscuotere, in un momento di difficoltà successiva all'emergenza sanitaria e in una fase di gravissima emergenza economica.
2020-07-22	PD	MarcucciAndrea	Dopodiché, questo non può e non deve permetterci di allentare l'attenzione. Anzi, come è stato detto anche in interventi precedenti, l'attenzione vera inizia proprio oggi. Sono tra coloro che non sono per niente spaventati dal fatto che, a fronte di impegni, a fronte di un enorme - e in precedenza inimmaginabile - ammontare di denaro, anche a fondo perduto, che ci viene messo a disposizione dall'Europa, si debba avere la forza, il coraggio, l'intenzione precisa di fare quelle riforme che ci sono state chieste; di farle semplicemente perché quelle riforme vanno nell'interesse del nostro Paese, della nostra comunità nazionale. Occorre fare quelle riforme e dare una spinta e un supporto ai nostri concittadini, alle nostre imprese, ai nostri lavoratori, ai nostri imprenditori, che oggi hanno bisogno più che mai che questa occasione non solo non sia persa ma sia sfruttata fino in fondo per garantire un futuro migliore alle nostre generazioni, signor Presidente.
2020-07-22	PD	MarcucciAndrea	Neanch'io mi esimo dal toccare il tema del MES. Signor Presidente del Consiglio, ho avuto più volte modo di dire cosa penso, e lo confermo oggi. Finalmente il quadro è chiaro, e invito lei e i suoi Ministri a valutare oggi le tante, grandi opportunità che ci sono state date dalla nostra Europa: dalla capacità della Banca centrale di comprare in maniera copiosa i nostri titoli fino ai provvedimenti previsti dal Sure in particolare sul lavoro, financo ovviamente al MES sugli interventi, sapendo che è un fondo disponibile in tempi più rapidi e con una chiara condizionalità. Chi dice che non ci sono condizionalità mente, ma la chiara condizionalità è l'indirizzo di spesa, ovvero investimenti in ambito sanitario. Una sanità che ha tenuto in una fase d'emergenza ma che - lo sappiamo - ha davanti a sé la grande scommessa di un cambiamento per il futuro. Facciamola questa valutazione, senza pregiudizi e a favore di un fondo o dell'altro, senza schemi, anche da parte del Partito Democratico, signor Presidente del Consiglio e autorevoli Ministri. Verifichiamo semplicemente qual è l'interesse del nostro Paese e facciamo insieme le scelte che vanno esattamente in quella direzione.
2020-07-22	PD	NanniciniTommaso	Signor Presidente, intervengo per annunciare il voto favorevole del Gruppo Partito Democratico alla mozione presentata dalla senatrice Parente e da altri senatori e lo faccio per due motivi. Il primo è il fatto che questa mozione porta all'attenzione del Parlamento un problema di cui si parla troppo poco e soprattutto per cui si fa troppo poco e lo fa con una serie di impegni precisi che abbracciano una strategia a tutto campo, che va dagli investimenti agli ammortizzatori sociali, dal sistema di istruzione e formazione al terzo settore. Il secondo motivo è che lo fa all'interno di una dimensione europea, di una visione di Europa non come bancomat senza condizioni, dove andare a prendere un po' di soldi, ma come spazio politico in cui si decide insieme come realizzare un'economia più verde, digitale, sostenibile, inclusiva, un'economia che sia un moltiplicatore di opportunità e di equità per le future generazioni. L'occupazione giovanile è al centro delle raccomandazioni europee verso l'Italia da anni. Queste sono le condizioni dell'Europa che non dobbiamo né temere, né ignorare, ma abbracciare. Parto dal problema: metà dei lavori distrutti durante la crisi da Covid-19 coinvolgevano persone sotto i trentacinque anni, nonostante questa fascia di età sia un quarto soltanto degli occupati. Si tratta di un divario enorme. In due mesi abbiamo perso 400.000 occupati, nonostante gran parte degli occupati fossero in cassa integrazione e ci fossero vincoli ai licenziamenti collettivi. Per ora le fasce più colpite sono quelle del lavoro autonomo, dei lavori temporanei, che non vedono rinnovato il proprio contratto e dei giovani in ingresso nel mercato del lavoro. Ci sono intere coorti Covid che si vedono private di quelle prime opportunità e di quel trampolino di formazione all'interno del mercato del lavoro. I problemi dell'occupazione giovanile in questo Paese non nascono però con la crisi da Covid-19. Avevamo già il record europeo di giovani che non studiano e non lavorano e, nel decennio dal 2008 al 2018, la quota di lavoro stabile era scesa del 10 per cento nella fascia di età sotto i trentaquattro anni, mentre cresceva in tutte le altre fasce di età. A fronte di questi problemi, la nostra spesa sociale impegna solo il 4 per cento per politiche che raggiungono persone o famiglie sotto i quaranta anni. Questa iniquità tra generazioni riguarda anche gli interventi che ancora oggi dobbiamo mettere in campo. Ancora oggi la politica fa fatica a mettere come priorità, soprattutto quando c'è da trovare soldi, l'occupazione e le speranze delle giovani generazioni. Diciamocelo, i giovani sono sempre al centro dei nostri convegni, ma raramente al centro delle nostre leggi di bilancio o dei nostri decreti di spesa dopo qualche scostamento. Giustamente infatti ci preoccupiamo dei timori di chi un lavoro ce l'ha e ha paura di perderlo, ma altrettanto giustamente dovremmo preoccuparci dei sogni di chi un lavoro non ce l'ha e lo sta cercando, investendo le proprie competenze e la propria fatica in quella ricerca. Spesso nella nostra discussione pubblica abbiamo una visione stereotipata e discriminante di giovani e persone in cerca di lavoro; bamboccioni, i primi, pigri o scarsamente qualificati, i secondi. Questa visione è un alibi per non vedere la loro fatica, il loro impegno, le loro speranze e le loro competenze, la loro voglia di trovare nel lavoro uno strumento di emancipazione, non di ricevere assistenza fine a se stessa, la loro richiesta di fiducia sulla capacità di inseguire i propri sogni e di realizzare i propri progetti di vita. Queste categorie - giovani, donne, persone in cerca di lavoro - non sono le categorie fragili del mercato del lavoro, sono i giacimenti di petrolio sul quale ci troviamo perché la ripresa dell'occupazione e della nostra economia avverrà solo se riattiviamo le speranze e le capacità di giovani donne e disoccupati. Il secondo motivo è la dimensione europea nella quale giustamente si inserisce la mozione richiamando la strategia, sintetizzata dalla Commissione soltanto un mese fa, di sostegno all'occupazione giovanile come ponte verso il lavoro per la prossima generazione. Non ci sono però solo le raccomandazioni europee. Se guardiamo al fondo sociale plus, al fondo react EU , al fondo ripresa e resilienza, l'Europa investe quasi 700 miliardi sul target dell'occupazione giovanile e il rilancio della crescita per aumentare le opportunità di lavoro delle giovani generazioni. Quindi la nostra capacità di spendere per rilanciare la crescita e nuove risorse si misurerà giustamente anche sulla capacità di spendere le risorse già esistenti e che spesso spendiamo poco o male. Spendiamo poco o male perché il nostro sistema di politica attiva e di formazione ancora sconta una confusione di ruoli istituzionali tra Stato e Regioni e un sistema di governance e di investimenti che non riesce a liberare soluzioni. Proprio perché il problema deve essere al centro dell'agenda di Governo e dell'azione del Parlamento e lo deve essere all'interno di questa dimensione europea, io penso siano importanti gli impegni che la mozione consegna all'attività di Governo. Mi limito a citarne tre. Il primo è un piano di investimenti verso una transizione ecologica e tecnologica che però non si limiti a indicare queste assi di sviluppo, ma ponga come condizione precisa la priorità dell'occupazione e della formazione dei nostri giovani. Dovremo mettere al centro l'occupazione giovanile quando parliamo di strategie di crescita e di sviluppo e non solo quando parliamo di un'area di politiche settoriali. Aggiungerei che lo dobbiamo fare anche quando pensiamo a strumenti difensivi, quando diamo liquidità alle imprese per non chiudere, pensiamo sempre alle condizioni da imporre per mantenere gli occupati, ma anche quando c'è da fare uno sforzo di riqualificazione per aumentare la produttività, non ci viene mai in mente di imporre una condizione a chi diamo liquidità volta ad assumere giovani con contratti di apprendistato e a tempo indeterminato. Il secondo impegno importante della mozione è sugli investimenti nel sistema duale, nell'istruzione professionale e negli ITS, al fine di rilanciare il nostro sistema dell'istruzione e della formazione. Il terzo impegno è su una riforma organica degli ammortizzatori sociali. Io inviterei il Parlamento e il Governo ad andare oltre l'impegno preciso contenuto nella mozione e a individuare strumenti di solidarietà espansiva e di staffetta generazionale. Abbiamo bisogno di una riforma organica degli ammortizzatori sociali, che metta al centro i disoccupati, le persone in cerca di lavoro e i giovani in ingresso nel mercato del lavoro. Il reddito di cittadinanza è uno strumento utile per contrastare la povertà, non è una politica attiva che può risolvere il problema dei disoccupati. Se perdi un lavoro, non devi aspettare di perdere la casa per ricevere una garanzia certa del reddito da parte dello Stato, ma devi ricevere un salario di formazione, che ti dia la garanzia di un reddito forte mentre accetti, con un patto individuale, di riformarti, di rimetterti in gioco e di investire sulle tue competenze. Dobbiamo riformare la Naspi, togliendo il decalage e la riduzione del reddito, per dare una garanzia forte ai disoccupati, e dobbiamo renderla più generosa per i giovani. È inutile che nei nostri convegni continuiamo a dire ai giovani di mettersi in gioco e di passare da esperienze diverse (perché non esiste più il posto fisso), quando poi per avere un sussidio di disoccupazione pieno si devono avere quattro anni di contribuzione continuativa; dobbiamo dare dei requisiti ridotti ai giovani in ingresso nel mercato del lavoro. Serve un salario di formazione che pensi ai disoccupati e a chi perderà un lavoro nel nostro mercato del lavoro e non solo a chi un lavoro ce l'ha già. Su questo l'azione del Parlamento e del Governo dovrebbe essere forte, perché queste sono le terapie intensive del welfare e delle politiche del lavoro sulle quali dobbiamo investire per non farci trovare impreparati dalla crisi occupazionale, che rischia di diventare una crisi sociale nell'autunno. Salario di formazione, politiche attive del lavoro e politiche della formazione: se non lo facciamo oggi, domani potrebbe essere troppo tardi. Su questo c'è bisogno di visione e coraggio da parte della politica. Non risolveranno il problema le commissioni senza mandato della politica, perché non abbiamo bisogno di commissioni per sapere quali sono purtroppo i buchi del nostro sistema di welfare e quali sono le proposte per coprire quei buchi; quello che serve è coraggio e visione, per fare una riforma che metta in sicurezza il welfare di fronte alle crisi e alle sfide che abbiamo davanti. Gli impegni di questa mozione non bastano per questa riforma, ma mi auguro che siano almeno un segnale nella giusta direzione, perché ci sia attenzione da parte di tutti noi sul fatto che queste scelte e queste decisioni vanno fatte oggi; in autunno o dopo dicembre potrebbe essere troppo tardi.
2020-07-22	PD	VerducciFrancesco	Mettere la cultura al centro di un nuovo modello di sviluppo significa stare dalla parte dei diritti, della società aperta, del pensiero critico; significa voler investire - ed è quello che vogliamo fare - sul patrimonio culturale, sul paesaggio, sul turismo culturale come asset economico e di sviluppo strategico del nostro Paese, come leva di inclusione e di integrazione civile e sociale. La cultura è un potente moltiplicatore economico, capace di creare lavoro e imprenditoria, di creare prodotto interno lordo, di creare ricchezza e di redistribuirla, ma è al tempo stesso uno straordinario moltiplicatore sociale, capace di creare condivisione di valori, convivenza, rispetto reciproco, legami di comunità, inclusione e dunque più sicurezza, pluralità di idee e quindi più libertà. Signor Presidente, lo sviluppo della cultura e della ricerca, la tutela del patrimonio storico-artistico e la tutela del paesaggio sono tra i principi fondamentali della nostra Costituzione repubblicana: questi termini sono tenuti insieme indissolubilmente, nell'articolo 9, per volere dei nostri padri costituenti; sono nel patto di cittadinanza che è alla base della nostra rinascita dopo le macerie morali e materiali del fascismo e della guerra. Aver tenuto insieme, nella stessa concezione di patrimonio, beni culturali e paesaggio anticipa con eccezionale modernità quanto dopo molti decenni è stato codificato dalla Convenzione di Faro del Consiglio d'Europa, quella che noi abbiamo approvato qualche mese fa e che rivoluziona l'idea del patrimonio culturale, ampliandolo fino a racchiudere il portato di tutto il vissuto storico-antropologico delle nostre comunità, frutto dell'interazione incessante nel corso del tempo tra le popolazioni e i luoghi. Del resto, la politica che è il coronamento dell'etica - diceva Aristotele - è proprio l'arte di costruire la città e per questo la funzione della politica è fare cittadinanza, è fare società, è affermare l'idea di bene comune; è affermare il pubblico interesse, la publica utilitas; affermare la preminenza del pubblico sull'interesse privato. Ed è per questo che, sin dall'età dei Comuni, dell'Umanesimo e poi del Rinascimento, l'idea di conservare e abbellire i nostri borghi storici, il nostro paesaggio, anche quello agrario, è tutt'uno con la promozione della nostra cultura, con la definizione del nostro carattere nazionale e la nostra identità. Per questo sappiamo che una speculazione edilizia o la chiusura di un teatro sfregiano la nostra identità. Sappiamo oggi più che mai, in questo tempo che viviamo, che questo è un punto di verità. Non è un'urgenza che nasce oggi, perché è a partire dal 2014 che il Mibact ha messo in atto molteplici piani di finanziamento, finalizzati alla messa in sicurezza, alla tutela e alla valorizzazione del patrimonio culturale, destinando fondi consistenti e crescenti. Sappiamo che la riforma delle soprintendenze, il rafforzamento e l'ammodernamento del sistema museale ha dato nuova linfa, ha portato nei nostri musei molte più persone di quanto sia mai accaduto, ha ridato legittimazione ad un patrimonio culturale che ha senso solo se viene fruito e vissuto senza steccati, rinsaldando un senso di appartenenza popolare e collettivo, rinnovando anche il rapporto tra le opere d'arte, il territorio e il loro contesto originario, che per nessuna ragione va spezzato, perché rappresenta la memoria storica e la funzione sociale del patrimonio culturale. Presidente, al centro di questa nostra mozione non c'è una visione statica di patrimonio culturale, ma un'idea dinamica per cui da esso nascono distretti culturali che portano alla valorizzazione di territori, in particolare le aree interne del nostro entroterra. L'idea è che il Governo recuperi il patrimonio edilizio per finalità artistiche, culturali, e tra esse le residenze degli artisti; che rivitalizzi i quartieri delle nostre città, la qualità urbanistica e ambientale; che leghi le risorse europee al sostegno, al recupero e alla fruizione del nostro patrimonio culturale diffuso. Soprattutto, colleghi, al centro di questa nostra mozione c'è il lavoro, ci sono le lavoratrici e i lavoratori dei beni culturali, perché c'è una carenza di organico insostenibile di oltre 5.000 unità, che pregiudica le enormi potenzialità del nostro sistema culturale.
2020-07-22	PD	VerducciFrancesco	Signor Presidente, le ho chiesto la parola avendo ascoltato adesso le parole della senatrice De Petris in ricordo di Maurizio Pieroni. Io ho saputo, in realtà, solamente poche ore fa della sua scomparsa e voglio unirmi alle parole della senatrice De Petris nel suo ricordo, che penso doveroso, in quest'Aula. Voglio farlo da marchigiano, come egli fu, e da democratico, come in qualche modo egli fu, da precursore delle battaglie ecologiste e ambientaliste, che oggi sono tanta parte costitutiva della coscienza civile e politica dei democratici in Italia, in Europa e in tutto il mondo. Pieroni fu un precursore, negli anni Ottanta, quando questo impegno civile legato ai temi dell'ambientalismo stava crescendo impetuosamente, intanto, nelle coscienze e, poi, prendendo forma politica in tante parti d'Europa e anche in Italia, con la costituzione della Federazione dei Verdi. Prese poi forma politica nell'Ulivo - lo voglio ricordare - di cui Pieroni fu parlamentare. Sono state ricordate le sue battaglie a livello nazionale in Parlamento e le sue battaglie di società civile nelle Marche, nella sua Senigallia, che oggi lo ricorda, in una giornata che sarà per Senigallia, per le Marche e senz'altro per il nostro Parlamento di lutto e di cordoglio, come una personalità che certamente è stata innovativa e capace di portare alla nostra cultura politica un valore aggiunto. Se ci sono oggi migliaia di ragazzi in tutto il mondo che reclamano un futuro diverso, un mondo diverso, a partire da uno sviluppo sostenibile e dal rispetto della compatibilità ambientale, che reclamano di poter consegnare alle nuove generazioni il mondo, il nostro patrimonio ambientale e paesaggistico, così come è stato a noi consegnato, lo dobbiamo anche a figure e a personalità come quella di Maurizio Pieroni, che anch'io voglio ricordare.
2020-07-28	FdI	LaRussaIgnazio	Perché noi lo proroghiamo? Forse non ci importa che questo comporti un rischio per l'Italia di apparire l'untore dell'Europa? Non ci importa che questo provochi un danno economico notevole? Lei infatti sta dicendo al mondo che in Italia c'è uno stato di emergenza che non esiste più, in questa veste; non è che non esista il pericolo di futuri contagi o l'obbligo di stare attenti, ma non esiste una condizione attuale che giustifichi l'allarme che voi create con questo stato di emergenza.
2020-07-28	FdI	LaRussaIgnazio	Siamo gli unici in Europa (si chieda perché) a prorogare uno stato di emergenza. Vi ricordate Orbán? Si ricorda la sinistra di aver addirittura detto che gli avremmo dovuto sospendere gli aiuti europei, perché con una legge - quella sì -costituzionale (che noi non abbiamo nella nostra Costituzione) si era preso poteri minori di quelli che si è arrogati questo Governo e che gli abbiamo consentito, nel momento di vero pericolo? Ebbene, Orbán e l'Ungheria hanno cessato, con un voto parlamentare, lo stato di emergenza il 15 maggio.
2020-07-28	FdI	UrsoAdolfo	Il fatto che non si spenda una parola ma anzi si giustifichi, dopo aver esaltato la democrazia diretta, la piattaforma Rousseau e i referendum su ogni piccola decisione che avrebbero dovuto prendere, la sospensione delle regole democratiche e dei diritti dei cittadini per decreto del Presidente del Consiglio ci fa riflettere. Ci preoccupa la loro conversione sulla via di Damasco e tutti noi italiani ce ne chiediamo la motivazione. Mi riferisco al fatto stesso, signor Presidente del Consiglio, che nel suo incipit abbia detto che, pur in assenza del vincolo normativo, ritiene doveroso condividere con il Parlamento. Il fatto che, pur in assenza di un vincolo normativo, sei mesi dopo la dichiarazione dello stato di emergenza, con decreti del Presidente del Consiglio dei ministri e con decreti-legge di cui il Parlamento ha visto soltanto le fotocopie approvate in poche ore, ritiene doverosa questa concessione ci preoccupa per la sua postura nei confronti del Parlamento. Allo stesso modo ci preoccupa il fatto che lei dia indicazioni in Parlamento su come si deve svolgere il dibattito: scusi se glielo faccio notare, ma lei ha detto che il dibattito dovrebbe attenersi ai giudizi tecnici e solo a questo. Lei cioè dice: in qualche misura vi ho concesso di essere oggi qui, ma mi raccomando, nel Parlamento italiano, sei mesi dopo l'emergenza, parlate soltanto dei vincoli giuridici e tecnici. Io credo che questo debba preoccupare tutti, tanto più a fronte - glielo dico - della inconsapevolezza con cui affrontate le vere, drammatiche, globali trasformazioni che la lotta alla pandemia da coronavirus ha provocato in Italia, in Europa e nel mondo, con un'accelerazione improvvisa della storia per cui è accaduto in poche settimane quello che verosimilmente sarebbe accaduto nell'arco di anni o di decenni. Voi affrontate tutto ciò con decreti del Presidente del Consiglio dei ministri e cavilli giuridici per sospendere libertà costituzionali senza rendervi conto del fenomeno che abbiamo davanti e che avrebbe bisogno di altra consapevolezza, di altra responsabilità, di altra determinazione. Abbiamo avuto un'accelerazione della storia, che per esempio nel campo del lavoro e della società si è tradotta nel fatto che oggi tutti parlino e utilizzino lo smart working, con problemi di innovazione tecnologica e di espulsione dal mercato del lavoro: già mezzo milione di cittadini è stato espulso e forse due o tre milioni non avranno lavoro quando finirà il blocco dei licenziamenti. L'emergenza ha impresso un'accelerazione, facendo accadere in dieci giorni quello che sarebbe certamente accaduto in dieci anni, e voi andate avanti coi decreti del Presidente del Consiglio dei ministri sulle mascherine. Per l'accelerazione di tale fenomeno storico, l'Europa ha assunto nell'arco di venti giorni decisioni che avrebbe preso comunque, ma nei prossimi vent'anni: penso alla sospensione dei vincoli del patto di stabilità, al coinvolgimento nel debito europeo, al riemergere degli Stati rispetto al Consiglio, alla Commissione e al Parlamento; cose che sarebbero certamente accadute, ma nell'arco di anni, di decenni e che invece sono accadute l'arco di giorni. Si è assistito all'accelerazione di un fenomeno globale, il conflitto in atto tra la Cina e gli Stati Uniti, con l'India che si schiera con gli Stati Uniti contro la Cina, in un conflitto globale che sarebbe certamente avvenuto nell'arco dei prossimi anni (ce n'erano tutte le avvisaglie e solo voi non lo avete capito quando avete firmato il documento sulla nuova via della seta) o forse di più, ma è accaduto nell'arco di giorni e sta cambiando gli assetti del pianeta. Voi reagite a tutto ciò proponendo la proroga dello stato di emergenza per altri tre mesi sulle mascherine o sul distanziamento sociale. Io sono molto preoccupato di come non vi rendiate conto di ciò che l'Italia dovrà affrontare di fronte alla crisi globale di cui noi siamo l'epicentro. Lo dimostra il fatto che ogni stima per l'Italia è ogni giorno più grave. L'agenzia di rating l'altro giorno ci ha detto che quest'anno subiremo un calo del 9 per cento o forse del 13 per cento, saremo il Paese che pagherà di più in Europa, ma ci ha detto un'altra cosa ancora più grave, cioè che la crescita italiana fino al 2025 sarà pari zero - lo ripeto, fino al 2025 - e voi state ipotecando il Paese per i prossimi trent'anni. Per cui oggi - o meglio, domani - noi avremo un altro scostamento di bilancio di altri 25 miliardi (e siamo già a 100 miliardi in più di indebitamento diretto) e stiamo prospettando un altro indebitamento nei confronti dell'Europa senza nel frattempo predisporre nulla. Avviandomi alla conclusione, non solo i nostri figli ma persino i nostri nipoti finiranno di pagare questi debiti nel 2050, ma a fronte di ciò non stiamo dando loro gli strumenti per poter rilanciare l'economia, produrre e quindi in qualche misura rivalersi dell'indebitamento che stiamo creando. Purtroppo, questa inconsapevolezza, questa superficialità ci preoccupa. Sono trascorsi quarant'anni dal grave e terrificante anno delle stragi, il 1980, e tra poco dovremo anche commemorare il 2 agosto, giorno della la strage di Bologna. E poi ricordo Ustica. Quanta consapevolezza c'era in quella classe dirigente, che non ha avuto bisogno di applicare uno stato di emergenza per fronteggiare una drammatica, quella sì, condizione di attacco al cuore del nostro Paese. Non la trovo in voi questa consapevolezza, questa responsabilità, questa statura. Non la trovo, purtroppo, in questo Senato e questo, davvero, è quello che ci preoccupa di più.
2020-07-28	LN	CentinaioGianMarco	Il problema è che sembriamo quegli Stati autoritari in cui nessuno deve permettersi di criticare il manovratore: nessuno deve far notare il grande imbroglio di questi mesi, il grande gioco dell'oca che aveva un solo obiettivo, ossia la visibilità del Premier. Prima fase: conferenze stampa per far credere agli italiani che la maggioranza fosse forte e coesa e che ce l'avrebbe fatta da sola. Primo gioco dell'oca: stava per arrivare al via, ma decide di fare una nuova conferenza stampa, per far credere che il Governo avrebbe teso la mano alle opposizioni; una bufala smentita in queste Aule parlamentari. Terzo gioco dell'oca, terza fase: conferenza stampa per far credere al popolo che saremmo usciti dall'emergenza grazie ai saggi nominati dal Governo. Non si sa cosa stiano facendo e cos'abbiano fatto. Quarta fase: imbarazzante sceneggiata degli stati generali a Villa Pamphili, con tanto di conferenza stampa, per riempire la testa degli italiani. E ora, visto che le precedenti non hanno portato a niente, perché ormai la gente si chiede cos'avete intenzione di fare adesso, arriva la quinta fase, in cui il nostro supereroe veste i panni dello statista internazionale che impone all'Europa le sue idee e porta a casa tanti soldi. Quando non si sa, ma porterà a casa tanti soldi. Nel frattempo, in Italia le aziende chiudono e le famiglie sono sempre più in difficoltà. Lei lo sa, signor Presidente, che, da una indagine che è stata fatta dalla grande distribuzione, lo scontrino medio è sempre più basso? E lo scontrino medio sempre più basso nella grande distribuzione vuol dire che le famiglie non hanno più soldi, che i soldi non ci sono. Non bastano le promesse e non basta quanto viene detto in televisione; non basta che lei venga qui nelle Aule parlamentari e continui a dirci «faremo». Ma cosa avete fatto? Che immagini ci restano di questi mesi di Covid, oltre a quelle delle bare di Bergamo, che ricordiamo tutti e non c'è bisogno che la collega le ricordi e ci ricordi cosa è successo a Bergamo? Ci rimane l'immagine di questi giorni e delle scorse settimane: le Forze dell'ordine che rincorrono una persona che in una spiaggia stava prendendo il sole in un momento del lockdown. Ridicolo, una persona rincorsa da tutte le Forze dell'ordine. Ci rimane l'immagine degli alpini a Ventimiglia in assetto antisommossa - avevano persino il mitra - in spiaggia per mantenere la distanza di sicurezza. Mentre si andava dai turisti a far mantenere la distanza di sicurezza, ci rimangono l'immagine, le foto e le videoriprese dei migranti che scappano dai centri di accoglienza. Forti con gli italiani, bravi con chi bisognerebbe invece controllare nel nostro Paese.
2020-07-28	M5S	CastelloneMariaDomenica	A marzo, abbiamo visto che, quando la curva epidemiologica saliva vertiginosamente, non avevamo tempo per mettere in pratica tutte le misure consone a fermare i contagi, ed abbiamo imparato che è assolutamente necessaria la tempestività. Oggi tutta l'Europa e il mondo intero hanno riconosciuto nel modello Italia della gestione dell'emergenza una eccellenza da prendere ad esempio
2020-07-28	M5S	MollameFrancesco	Per definire il suo modus operandi voglio usare alcuni termini che hanno guidato ogni suo passo: equilibrio, forza, tenacia e cautela. Ricordo anche il suo approccio filologico, quello che lei sintetizzò con il termine «umanesimo», facendo riferimento alla nostra più grande storia: l'umanesimo quale rinascita europea dopo decenni bui. È però il termine «equilibrio» quello che ritengo più importante e caratterizzante la sua azione, quell'equilibrio che in tutti i fenomeni naturali è la risultante di grandi forze, così come nascono spesso le nostre più difficili decisioni, esito di contrapposte riflessioni e considerazioni. Nessuno nel dicembre 2019, quando la commissione sanitaria di Wuhan segnalava all'Organizzazione mondiale della sanità un cluster di casi di polmonite a eziologia ignota, poteva minimamente immaginare cosa sarebbe successo in Italia di lì a poco, avendo dovuto registrare, a oggi, in pochi mesi, più di 35.000 decessi. Non avremmo mai potuto immaginare 600.000 decessi e 15 milioni di casi confermati nel mondo intero. Eravamo consapevoli di essere stati chiamati a guidare il nostro Paese in una difficile situazione, ma non ci si aspettava l'epocale tormenta che stiamo attraversando. Chi è un po' più maturo ricorda ancora i racconti dei nostri avi, quelli dell'influenza spagnola. Oggi i nostri stili di vita sono assai diversi da allora, ma nei confronti degli attacchi virali il risultato, purtroppo, non cambia. Siamo stati chiamati a gestire una delle situazioni più difficili dal Dopoguerra a oggi. Continua ad essere utile e indispensabile ogni azione di prevenzione, che tutti dobbiamo continuare a mettere in atto. Sono proprio il suo equilibrio e la sua tenacia, signor Presidente del Consiglio, che ci hanno portato oggi a fare anche grandi passi verso un'Europa certamente più solidale. I grandi cambiamenti della Storia hanno avuto luogo purtroppo dopo sacrifici, anche di vite umane; ma in questa singolar tenzone l'umanità sta tutta da una parte e questo dovrebbe essere chiaro a tutti. Vado un po' fuori tema, ma oso. Un sano scatto d'orgoglio dovrebbe oggi guidare anche quelle riforme strutturali di cui si parla da diversi lustri, perché l'Italia possa intraprendere un nuovo corso. I prossimi mesi non saranno facili per nessuno, ma la politica potrà riconquistare un ruolo certamente più significativo: da una parte sarà chiamata a incidere nella tutela della salute di tutti, donne e uomini di questa Europa, dall'altra dovrà tutelare il lavoro di ognuno e le aziende che lo creano. In questa partita la finanza, che è stata finanche chiamata creativa, dovrà cedere il passo. Ripeto che tutti dovremo fare la nostra parte e - uso un termine non più di moda - tutti dovremo fare il nostro dovere. Mi preme aggiungere che occorrerà riflettere assai sugli investimenti che saranno programmati. Penso agli investimenti in infrastrutture capaci non solo di fare da volano momentaneo, ma utili soprattutto a creare sviluppo futuro. Accenno sinteticamente, a titolo esemplificativo, a un piano di manutenzione straordinario di ogni infrastruttura. In preda al costume dell'usa e getta, sempre più dominante, e dell'utile economico, fattore prioritario spesso unico, abbiamo abbandonato ormai il concetto stesso del termine manutenzione, quella già definita da tanti testi normativi semplicemente ordinaria. Penso a un piano di investimenti per la nostra terra, nel nostro settore dell'agroalimentare, brand italiano di prestigio planetario. Penso a nuove reti di irrigazione, per aiutare le nostre aziende agricole a risparmiare e tutelare la preziosa risorsa idrica. Penso alla tutela del mare nostrum, dei nostri paesaggi e di ogni vestigia che i nostri avi ci hanno lasciato, quali ricchi eredi che siamo, spesso anche inconsapevoli. Si tratta di risorse tutte uniche e non delocalizzabili. Sarà la bellezza a salvare il mondo, se è accompagnata dal buon senso; e il popolo italiano ha sempre dimostrato di averne tanto di buon senso, anche in questa fase. Occorrerà avere fiducia, quella verso il prossimo, capace di far sentire un più autentico senso anche della cosa pubblica. Concludo con l'augurio che mi piace pronunciare nella vita di tutti i giorni: buon lavoro, signor Presidente, e buon lavoro a tutti noi, anche nella difficile situazione di emergenza.
2020-07-28	M5S	PisaniGiuseppe	È vero, comunque, che il trend epidemiologico in Italia oggi appare piuttosto rassicurante e questo grazie ai corretti e adeguati provvedimenti adottati dal Governo, motivo per cui al momento non vi sono particolari criticità. Ciò tuttavia non deve assolutamente indurci ad abbassare la guardia e non vuol dire che questo Coronavirus sia stato debellato e che sia un lontano nemico, tutt'altro; esso è sempre presente e vicino e lo dimostrano i tanti focolai che si registrano anche oggi in molte Regioni italiane. Il virus sta ancora circolando e ciò si può paragonare alla situazione di un incendio che è stato domato, ma che non è ancora del tutto spento perché, come fuoco sotto la cenere, nuovi cluster continuano a emergere, interessando prevalentemente oggi individui più giovani rispetto a quelli colpiti nei mesi precedenti, così come anche nuovi cluster si costituiscono per via dei cosiddetti casi di importazione, i quali ultimi necessitano di un'ancora più stringente e costante attività di controllo e prevenzione da parte delle istituzioni, con particolare riguardo al fenomeno migratorio. Quanto accade in altre parti del mondo mostra che il virus è ovunque ancora presente e che, se non viene tempestivamente arginato, l'infezione rischia di crescere e accelerare. Basti pensare alla drammatica situazione di alcuni Paesi del Sud America, come il Brasile, con oltre un milione di casi o, ancora, ai 4,4 milioni di individui contagiati negli Stati Uniti o al milione e mezzo di infetti in India. Proprio la difficoltà di tenere sotto controllo la pandemia ha portato all'esclusione degli Stati Uniti, oltre che della Russia e del Brasile, dalla lista dei Paesi i cui cittadini potranno rientrare nell'Unione europea a partire dal 1° luglio, cioè da quando sono state riaperte le frontiere esterne alla stessa UE. Hans Kluge, direttore regionale per l'Europa dell'Organizzazione mondiale della sanità, ha espresso la sua preoccupazione: «la scorsa settimana in Europa si è registrato un aumento dei casi settimanali di Covid-19 per la prima volta da mesi». In particolare in 11 Paesi, ha dichiarato: «la trasmissione accelerata ha portato ad una ripresa molto significativa che, se non controllata, spingerebbe di nuovo i sistemi sanitari sull'orlo della crisi». In una nota alla stampa Kluge ha avvertito che dobbiamo prepararci all'autunno, quando Covid-19 potrebbe incontrare anche l'influenza stagionale, polmoniti e altre malattie, perché alla fine il virus circola ancora attivamente nelle nostre comunità e non esiste ancora alcun trattamento o vaccino efficace. Non dobbiamo farci trovare impreparati qualora il contagio dovesse risalire la curva nel prossimo autunno. La prudenza, il rispetto delle norme di igienizzazione e di distanza fisica, l'uso della mascherina sono da mantenere anche negli spazi aperti ed occorrerà ancora più prudenza al termine dell'estate, quando diminuiranno le occasioni per stare all'esterno ed aumenteranno le possibilità di vicinanza e di contatto fisico. Cautela, prudenza, rispetto delle norme per la tutela della nostra salute e della nostra vita devono essere le parole d'ordine. È anche ciò che dobbiamo a chi ha sacrificato la propria vita per proteggere quella degli altri, al personale medico e sanitario soprattutto, ma anche a tutti quei lavoratori e professionisti che si sono adoperati perché potessimo continuare ad usufruire dei beni di prima necessità durante il periodo del lockdown. Il fatto che in Paesi diversi ma con condizioni climatiche e di vita sociale molto simili al nostro come la Spagna e il Portogallo, il virus abbia rapidamente ripreso a circolare in queste ultime settimane, deve farci riflettere sulla facilità con la quale potremmo trovarci nuovamente in una condizione di emergenza, con la conseguente necessità di assumere tempestive ed adeguate decisioni. È indubbio che bisogna rafforzare il patto di collaborazione tra Governo e Parlamento, come lei giustamente sta facendo signor Presidente del Consiglio dei ministri, ma è anche altrettanto vero che bisogna fornire al Governo gli strumenti per prendere tempestivi ed appropriati provvedimenti nelle circostanze di una possibile e non escludibile ripresa dell'epidemia. Riteniamo giusto e doveroso sostenere un Governo che pone al centro delle proprie decisioni la tutela della vita e della salute dei cittadini. Questa linea di comportamento è ciò che ha permesso di salvare migliaia di vite umane ed è su questa linea del Governo che riteniamo giusto continuare.
2020-07-28	PD	ParriniDario	Raramente alzo i toni, ma devo dire che quando, nell'intervento di un collega dell'opposizione, molto impostato sui toni del comizio, ho sentito che la ragione per cui si viene in Parlamento - ora in Senato e dopo alla Camera - a chiedere la proroga dello stato di emergenza è la ricerca di pieni poteri e di un modo per zittire il dissenso, ho provato sdegno, vero sdegno, perché non è possibile mettere le cose su questo piano. Vorrei dire al collega Centinaio, che ci ha deliziato con questa teoria, che forse sono le forze con cui lui va a braccetto in Europa che, nei loro Paesi, cercano di zittire il dissenso e cercano i pieni poteri.
2020-07-29	FI	GalloneMariaAlessandra	Oggi abbiamo una grande occasione. Con lo scostamento di bilancio e il Programma nazionale di riforma abbiamo due possibilità: dare il colpo finale a un Paese allo stremo oppure cambiare le nostre sorti; tertium non datur. Ricordiamo che con lo scostamento di bilancio concesso dall'Europa assumiamo un ulteriore debito - è stato ricordato da tutti coloro che sono intervenuti prima di me - con cui vincoleremo e ipotecheremo il futuro dei nostri figli e dei nostri nipoti. Per la prima volta, abbiamo la possibilità di decidere come utilizzarlo, per poi anche poterlo restituire orgogliosamente. Ricordo, infatti, che, in regime di scostamento e, quindi, non di bilancio ordinario, non ci sono capitoli di spesa rigidi sui quali innestare risorse definite, ma che ogni singolo centesimo speso da questo Governo sarà una decisione dello stesso rispetto alle priorità che si darà. Mi spiego meglio: questo Governo potrà decidere se fare dell'Italia un Paese di mendicanti, servo del resto del mondo, prediligendo l'assistenzialismo, la spesa corrente improduttiva, il facile consenso populista, lo statalismo sfrenato e giacobino e, in quel caso, se ne assumerà tutta la responsabilità, oppure potrà decidere di aprire alla condivisione della responsabilità, coinvolgendo e ascoltando tutte le forze politiche presenti in Parlamento, per dare veramente una svolta, per lasciarci alle spalle l'emergenza e trasformarla in una grandiosa opportunità. Si è grandi quando si è umili; si è grandi quando si ha la capacità di ascoltare e condividere. Oggi il centrodestra unito ho mandato un messaggio chiaro, inequivocabile, sincero e serio. Oggi, il centrodestra unito continua nella sua opera di proposta responsabile portando al Governo la voce delle categorie produttive, economiche e sociali. È una voce che si leva unanime, a riprova del malessere del Paese. Ministro Gualtieri e viceministro Misiani, oggi è una voce; domani potrebbe essere un grido e una reazione molto più scomposta. Noi ci siamo e ci saremo sempre per il bene del Paese, ma non come servi sciocchi o utili idioti; non al buio, perché non potremo, al contrario, essere complici delle scelte sbagliate per questo Paese. Se la nostra voce, che è di tutte le categorie, infatti, non sarà ascoltata, noi alzeremo le barricate. Faremo battaglia durissima di opposizione perché abbiamo il dovere di vigilare sul buon utilizzo delle risorse che saranno un debito pesante per gli italiani, perché non vengano sperperate in operazioni assistenziali o, addirittura, clientelari mentre il Paese soffre. Apro un parentesi sulla dissennata azione del più inadeguato Ministro dell'istruzione della storia italiana, che, se non sarà fermata immediatamente, spenderà i soldi pubblici per acquistare inutili banchi a rotelle che porteranno solo pena e sventura.
2020-07-29	FI	PerosinoMarco	Signor Presidente, signor Vice Ministro, colleghi, ai 75 miliardi di indebitamento già autorizzato si aggiungono i 25 che dovremmo approvare oggi. Ma di cassa sono solo 32, secondo quanto ho letto nella relazione. Il debito pubblico è a 2.500 miliardi, perché contiene già una parte dei 75; ma, prima di arrivare a fine anno, con l'altra parte dei 75, con i 25 e con altri miliardi ancora (i 25 non basteranno), saremo abbondantemente a 2.600 miliardi di debito, con un rapporto deficit -PIL pari a 11,9 o a 12 - bei tempi, quando ci accapigliavamo sul 2,4, anziché sul 2,2 - e con un rapporto debito-PIL pari a 157,6. Ma il PIL è a 1.600 miliardi, mentre prima veleggiava sui 1.800 o 1.850. Dal punto di vista economico, non è solo colpa di questo Governo e della maggioranza: è il loro fallimento ufficiale. Se fosse una ditta privata, sarebbe già fallita da qualche decennio. Bei tempi anche quando, fino al 2019, c'era un avanzo primario che purtroppo non era sufficiente a pagare gli interessi. L'avanzo primario era pari a circa 30 miliardi, ma poi gli interessi, che ammontavano a 60-65 miliardi, lo annullavano e facevano sì che fossimo in deficit di 35-40 miliardi, a seconda delle manovre, che andavano ad aggiungersi al debito pubblico. Ora voi dite che il recovery fund porterà 200 miliardi. Questa mattina è uscita una dichiarazione del Presidente della Bundesbank, che dice qualcosa di diverso. A me pare che gli importi che sono stati sbandierati non siano certi, perché dipendono dal numero dei Paesi che ne faranno domanda. Neanche le date sono certe (saranno erogati a tranche ) e comunque ci sono delle condizioni. Mettetevelo in testa: nulla è gratuito, tutto è a valere sui futuri contributi annuali dei singoli Paesi. È chiaro che i Paesi virtuosi non vogliono pagare in futuro per noi. Pensate che il MES - 36 miliardi, che vanno comunque restituiti - possa essere usato per la spesa corrente? Ho qualche dubbio. Poi ci sarebbero i fondi che dovremmo stanziare per partecipare ai finanziamenti della BEI e al Sure, oltre al contributo ordinario che diamo all'Europa di 17 miliardi, parte corrente, cash, e forse qualcosa in più per quest'anno, perché il Regno Unito è uscito dall'Europa. Ci vuole però in futuro la capacità di rimborso: dalla gestione ordinaria dovranno essere risparmiate le rate che consentono di pagare e onorare le scadenze. Ora voi potete - ve lo auguro - sperare in un'inflazione che vada poco sopra a quella fisiologica del 2 per cento - anche se non è più il 2 per cento oggi, in un periodo di deflazione - un'inflazione che vada almeno al 2-3 per cento, che consenta di ridurre l'entità del debito. Se fosse possibile, in base al Regolamento del Senato, vorrei poter avere un dibattito. Ho sempre il Vice Ministro davanti e gradisco la sua personale attenzione e simpatia, che ricambio, ma ditemi che queste cifre sono sbagliate, che sono sbagliati gli importi che ho provato a dire da ragioniere di Provincia. Occorre - l'ho già detto in un'altra occasione - cambiare strategia. Quello che state facendo non ha acceso l'economia, non l'ha fatta partire: lo dicono tutti, lo dicono i dati. L'economia, nel suo circolo virtuoso, dove tutti lavorano, porta i contributi, porta le tasse e i versamenti all'Erario, in maniera da far funzionare il sistema di competenza e di cassa e di prevedere di rimborsare, ma soprattutto di finanziare l'attività ordinaria (le pensioni) e straordinaria (gli investimenti dello Stato). Un bel giorno Conte dice di diminuire l'IVA e Gualtieri, nel giro di due ore, dice che Conte si è sbagliato e che non si può diminuire l'IVA. Abbiamo sicuramente sterilizzato le clausole di salvaguardia, che erano un retaggio, un errore gravissimo del passato. Abbiamo il direttore generale dell'Agenzia delle entrate che dice che si pagano le tasse appena si incassa la fattura. Ma dove viviamo? Come si fa l'utile? Ci sono gli oneri finanziari, gli ammortamenti e tutto quello che può succedere in un'azienda. Questa è fantascienza. Sempre Ruffini dice poi che saranno spediti milioni di cartelle esattoriali: per favore, tenetele nei cassetti. Ruffini parla, ancora, di un condono di 400 miliardi: non esiste. Lo abbiamo già detto nel dibattito in Commissione finanze: sono dati messi lì, che si riferiscono a tasse del passato in capo a ditte fallite da decenni. Ho ascoltato gli interventi e ho sentito parlare ancora qualche minuto fa di lotta all'evasione. Non so di che evasione si parli: semmai, siamo all'evasione di sussistenza oppure a quella dei grandi gruppi, e fatela. Tutti dicono che ci saranno aziende in crisi e ci sarà disoccupazione quest'estate: è sicuro. Lo dicono tutti, purtroppo, e io vorrei che non fosse vero. Allora, che facciamo? Teniamo aperti 300 tavoli che tra un po' saranno 600? Le aziende, anche nei territori sani, hanno dei problemi. Penso che gli investimenti - se servirà qualcosa il decreto semplificazioni - debbano partire oggi pomeriggio; devo vedere le ruspe. Credo che i residui nei bilanci degli enti, a cadere tutti gli enti pubblici, devono essere spesi, altrimenti devono essere revocati. E, poiché siamo in una specie di guerra - mi dispiace, è una forma diversa, ma è guerra - dovete dire alle aziende, a chi lavora e a chi ha ancora buona volontà di svegliarsi presto al mattino e di finire tardi la sera: «Fate come potete, non vi facciamo controlli, non vi facciamo accessi per un certo numero di mesi». Smettiamola di pensare che tutti coloro che lavorano siano delinquenti: «Fate come potete, lavorate perché i soldi li versate, li fate girare spendendo». Questa è una massima normale dell'economia: lasciatela sviluppare da sola, perché ha in sé la volontà, la capacità, le risorse umane e psicologiche per svilupparsi. Ma non togliete la molla che fa scattare questo: pagare sì le tasse, ma guadagnare legittimamente. Date una mano al turismo, dall'estero soprattutto. Purtroppo quello che abbiamo deciso ieri - non so se fosse giusto o sbagliato - non aiuta a fare arrivare i turisti dall'estero. Dite alle aziende di tornare a produrre in Italia; occorrono agevolazioni fiscali assolute. Fate come Trump, anche se non vi piace tanto. No alle spese assurde. Quest'anno se ne andrà qualche miliardo per l'immigrazione - ne parleremo domani - e per i sussidi ai nullafacenti. Non si può pensare che lo smart working o la parità di genere risolvano il problema. Siccome questo non avverrà e mi dispiace - magari ne dibatteremo ancora - io mi preoccupo assai come cittadino e come rappresentante di elettori lavoratori che tutti i giorni, nei momenti di incontro, mi fanno presenti le loro difficoltà. PRESIDENTE. È iscritta a parlare la senatrice Stefani. Ne ha facoltà.
2020-07-29	FI	SacconeAntonio	Io non entro nel merito, ma c'è stata una lettera dei tre leader del centrodestra, anche dell'UDC che magari non è rappresentato nella sua leadership a livello nazionale, e noi condividiamo quella proposta e auspichiamo che il Governo abbia l'umiltà di compiere uno sforzo. La narrazione in cui l'opposizione si è comportata male, per carità, fa parte della propaganda, ma quand'è che questo Paese fa un salto di qualità, non solo nella sua maggioranza, ma anche da parte dell'opposizione? Lo dico perché qualche autogol è stato commesso. Dobbiamo allora andare tutti oltre i nostri steccati, se vogliamo veramente bene a questo Paese. Lo dico con molta franchezza: qui sembra che la maggioranza sia un po' vittima della sindrome di Houdini, si tende un po' a nascondere la realtà con delle illusioni, ma poi sa che succede? Qui davanti cominciano a venire le persone, quelle che in carne ed ossa denunciano le lacune di alcuni provvedimenti e possiamo anche imbatterci; voi dite che avete approvato, che state risolvendo e noi, con molta onestà, diciamo che sono provvedimenti da post guerra, quindi siamo consapevoli dell'entità del danno in cui viviamo. Non possiamo nasconderci dietro un dito e dietro al fatto che alcuni dei vostri provvedimenti non hanno prodotto gli effetti auspicati dalla stessa maggioranza. Ne cito uno tra tanti: il famoso bazooka da 400 miliardi di euro di investimenti, di cui appena 60 miliardi sono quelli garantiti. Sul territorio ciò si traduce nel fatto che le aziende non ce la fanno e non per cattiva volontà del Governo - lo dico con estrema onestà intellettuale - ma perché sono state sbagliate le formule. Se si allarga il campo dell'assistenza, qualcuno poi dovrà anche porsi il problema di come produrre e di come creare ricchezza e valore aggiunto. Signor Presidente, fino ad oggi purtroppo i provvedimenti del Governo sono andati nella direzione di aiutare alcune realtà e qualcuno poi ne ha anche approfittato - questo fa parte purtroppo dell'essere umano - ma non hanno avuto gli effetti auspicati. Non sono solo l'Istat e l'Ufficio parlamentare di bilancio a denunciare le carenze di questi provvedimenti: basta andare in giro. Se usciamo dai palazzi, ci rendiamo conto che i negozi chiudono e a testimoniarlo non sono elettori di centrodestra, di centrosinistra o dei 5 Stelle, ma persone che ogni mattina alzano la serranda della propria attività, in cui purtroppo i clienti non entrano. Il centro storico di Roma è vuoto, non c'è nessuno. Se allora ci nascondiamo dietro gli steccati, con la classica propaganda, per cui ciascuno rivendica una piccola bandierina, dicendo "Questo l'abbiamo fatto noi dei 5 Stelle" oppure "Questa è la bandiera del PD, di Forza Italia o dell'UDC", non credo che stiamo rendendo un servizio al Paese e qualcuno, prima o poi, ce ne chiederà conto. Signor Presidente, questa sindrome di Houdini alla fine porta al fatto che oggi rischiamo di dividerci e credo che questa sia una sconfitta della politica. Questa mattina era in Aula il ministro Gualtieri e sono contento che adesso non ci sia, perché spero sia al Ministero dell'economia e delle finanze per cercare di raccogliere alcune istanze, che - lo ripeto - non vengono da Salvini, da Berlusconi o da Meloni. Poi ognuno di noi ha delle tonalità e delle modalità per denunciare le carenze o i problemi dei cittadini, ma si tratta di problemi che vengono espressi dalla carne viva del Paese, dalle persone, dai nostri concittadini. Sono contento che gli amici di Forza Italia non abbiano replicato alle provocazioni, perché ciò non significa allargare il Governo o creare una nuova maggioranza. Queste sono le fisime di qualcuno che ha qualcosa da temere, perché chi teme un dialogo costruttivo annuncia offese e denigrazioni. Chi non ha paura della propria identità apre il ponte del dialogo e ascolta le rivendicazioni, che talvolta sono fatte con tonalità accese o colorate, ma che sono reali e non strumentali. Penso allora che il Governo e la maggioranza abbiano una grande occasione, come l'opposizione, perché qui tutti dobbiamo fare un salto di qualità. Questa narrazione, per cui da una parte c'è il bene, cioè il Governo che cura gli interessi del Paese e dall'altra un'opposizione strillone e inadeguata, non rende. Poi ci sarà il momento in cui gli elettori giudicheranno chi ha lavorato meglio e chi lo ha fatto in modo più credibile. Oggi penso che lo sforzo che deve fare la maggioranza, ma soprattutto il Governo, è quello di ascoltare il grido di allarme che proviene dal Paese, che in questo momento è rappresentato, in maggioranza o in minoranza saranno i cittadini a dirlo, anche da questa parte del Parlamento, che non vuole entrare nel Governo, aiutarlo o sostenere una nuova maggioranza, ma vuole semplicemente aiutare il Paese ad uscire dalla pandemia: niente di più e niente di meno. Ci è consentito poterlo fare? Nelle due precedenti occasioni abbiamo votato 80 miliardi di euro di deficit e lo abbiamo fatto convintamente, perché abbiamo messo al centro degli interessi delle nostre parti politiche gli interessi del Paese. Colleghi, non potete dire che non vi abbiamo dato una spazio di credito e di fiducia. Oggi vi diciamo che non è sufficiente indebitare ulteriormente il Paese, perché questa manovra non sarà sufficiente, perché i problemi a settembre sorgeranno. Concludendo, signor Presidente, in questa narrazione abbiamo fatto bene anche a difendere l'Unione europea e credo che anche gli alleati un po' più riottosi si siano resi conto e si siano convinti che senza Europa non si va da nessuna parte. Tutti stiamo remando nella stessa direzione, per cambiare il paradigma europeo, verso una maggiore solidarietà. Non so se questa classe politica e il Parlamento siano in condizione, come ha detto il presidente Zanda, di dare mandato al Presidente del Consiglio di individuare una sintesi politica. Noi vorremmo essere al fianco non del Governo, non di questa maggioranza, ma degli italiani, votando lo scostamento in esame, ma voi metteteci in condizioni di poter rappresentare, in modo dignitoso, gli interessi di tutti gli italiani, non solo di quelli che rappresentate voi.
2020-07-29	FdI	CalandriniNicola	Nonostante questo, abbiamo riconosciuto al presidente Conte di essersi battuto contro le prepotenze del Governo olandese (ce ne deve dare atto: il nostro leader Giorgia Meloni è stato il primo a farlo). Abbiamo fatto il tifo per questo Governo e non certo per l'Olanda, ma sappiamo anche bene che, a parti invertite, se al posto di questo ci fosse stato un Governo di centrodestra, chi oggi sostiene il presidente Conte avrebbe tifato affinché tutto andasse per il verso sbagliato. Noi di Fratelli d'Italia non lo facciamo, però, perché il Paese, il sistema e l'Italia vengono prima di tutto. Lei e il presidente Conte siete tornati dal vertice sicuramente con meno risorse rispetto a ciò che vi aspettavate e si tratta di risorse che, come sappiamo, arriveranno nel secondo semestre del 2021. È tornato dall'Europa, però, signor Ministro, con qualcosa di più preciso: una bella tassa sulla plastica; quella sì che avrà un effetto immediato, che graverà come un macigno sul settore produttivo italiano e finirà evidentemente per abbattersi sui consumatori finali. Vede, signor Ministro, in tutto il periodo emergenziale, Fratelli d'Italia ci ha provato ad essere d'aiuto, solo che non avete voluto ascoltarci e le ricordo quanti incontri e cabine di regia - a cui ho anche partecipato personalmente - abbiamo fatto, che poi non hanno assolutamente prodotto nulla di ciò che ci aveva detto. Il risultato è che tutte queste proposte sono state bocciate e falcidiate. Voglio ricordarle alcune delle proposte che ha fatto il nostro leader nazionale, che in parte oggi sono anche state annunciate in questa lettera aperta che hanno fatto i leader del centrodestra: abbiamo parlato in sintesi di una serie di risposte su pochi, ma importanti ambiti d'intervento (lavoro, fisco, sostegno alle imprese e aiuti agli italiani in difficoltà). Sono proposte che abbiamo fatto in modo chiaro sia sul decreto cura Italia che sul decreto rilancio e sulle quali non c'è stata nessuna risposta da parte di questo Governo. Abbiamo chiesto di premiare le imprese che non ricorrono alla cassa integrazione riducendo il carico fiscale, abbiamo chiesto di sospendere il decreto dignità per dare maggiore flessibilità alle assunzioni, abbiamo chiesto di unificare gli anni fiscali 2019-2020 per consentire la compensazione delle perdite eventuali in questo anno d'imposta e differire il termine del pagamento delle imposte al 30 giugno 2021, perché le ricordo che in questi giorni le imprese stanno liquidando le imposte e devono continuare a pagare perché non ci sono ancora proroghe delle scadenze fiscali; abbiamo chiesto di dare contributi a fondo perduto per le imprese, trattenendo il 50 per cento dell'IVA incassata nel 2020 fino ad un massimo di 100.000 euro; abbiamo chiesto di istituire un assegno di solidarietà per le famiglie e per i figli a carico con fondi presi dal reddito di emergenza e dal reddito di cittadinanza. Abbiamo fatto proposte, signor Ministro, ma fino ad oggi, come ripeto, non abbiamo ricevuto da lei e dal suo Presidente nessun tipo di risposta. Vede, Presidente, i soldi servono, questo è indubbio, ma servono meno rispetto alle furbizie che avete messo in campo perché all'Italia le risorse che voi ci chiedete servono e sono importanti. Ciò che non serve è che voi giochiate a fare i furbi. In quest'Aula c'è chi agisce in modo chiaro per l'Italia e c'è chi pensa ad un Paese del Bengodi che può permettersi di sprecare risorse. È in gioco il futuro di tutti e non la prepotenza di qualcuno. Noi chiediamo oggi in quest'Aula di sapere punto per punto - e lei non è stato chiaro in questo, signor Ministro - come saranno spesi questi 25 miliardi di euro. Basta con i voti di fiducia. Basta con i provvedimenti omnibus in cui c'è dentro di tutto e di più. Non tollereremo più il ripetersi di quanto abbiamo già visto. Questo, signor Ministro, lo dovete sapere. Purtroppo, fino a oggi abbiamo assistito all'uomo solo al comando, abbiamo assistito alle aperture al dialogo e alle chiusure verso le nostre idee, quindi Fratelli d'Italia chiede non solo che il Parlamento torni centrale ma chiarezza e soluzioni per il Paese. Rispetto a ciò che le sto annunciando, signor Ministro, noi dovremmo votare contro questo provvedimento, considerato il vostro atteggiamento e anche l'atteggiamento che ha avuto lei oggi che sembra di apertura ma purtroppo non lo è, perché non lo è mai stato nei mesi precedenti. Ma per senso dello Stato e per senso di responsabilità, come dicevo, non nei confronti di questo Governo ma nei confronti di un Paese che è stremato, non lo faremo, con la speranza che questa volta abbiate il senso della misura, coinvolgendo le minoranze nell'approvazione del prossimo decreto-legge, e che approviate un decreto che non consenta neppure il minimo spreco di risorse pubbliche e che vada incontro, questa volta veramente, alle esigenze del sistema Paese. Per questi motivi il voto di Fratelli d'Italia sarà di astensione per lo scostamento di bilancio e contrario sul Programma nazionale di riforme.
2020-07-29	FdI	UrsoAdolfo	La situazione economica, infatti, ci dice - e ce lo confermano l'Istat, la Commissione europea e le agenzie di rating - che l'Italia è il Paese che più sta pagando, perché meno sta reagendo alla crisi. Ogni stima è peggiore della precedente, perché, man mano che operate, persino l'Istat vi dice che state percorrendo la strada sbagliata: il 38 per cento delle imprese rischia di chiudere, mezzo milione di occupati hanno già lasciato il posto di lavoro, malgrado il blocco dei licenziamenti, e altri 2 milioni potrebbero farlo dopo il blocco di licenziamenti. Il PIL quest'anno avrà una caduta dal 9 al 13 per cento e ieri l'Istituto per il commercio estero ci ha detto che l' export quest'anno diminuirà del 12 per cento. Soprattutto, ci dicono che, continuando su questa strada, prima del 2025 non avremo altro che crescita zero. Avete bruciato già una cifra imponente e ora ci chiedete un terzo scostamento di bilancio al buio. Ce lo chiedete al buio. Avete presentato un programma nazionale di riforma di cui non conosciamo i contorni: vedremo le proposte di risoluzione. Nel frattempo, invece di pensare a come costruire insieme il futuro dei nostri figli, assumendoci insieme le responsabilità, fate un Comitato interministeriale per gli affari europei, insediatosi ieri, formato da esponenti e da tecnici del Governo - un'altra task force o qualcosa con tale parvenza, per nascondere le proprie responsabilità - aperto alle istituzioni locali, cioè al presidente della Conferenza delle Regioni, Bonaccini, del Partito Democratico, al presidente dell'Associazione nazionale Comuni italiani (ANCI), Decaro, del Partito Democratico e al presidente dell'Unione delle Province d'Italia (UPI), De Pascale, del Partito Democratico. In questo Comitato interministeriale per gli affari europei c'è tutto quello che voi, oggi, abbarbicati alla poltrona e al potere, siete diventati. C'è la rappresentanza di un'Italia che non c'è più, perché per le Regioni si vota a destra, ma esse sono rappresentate ancora da un esponente democratico, per i Comuni si vota a destra, ma sono rappresentati ancora da un presidente del Partito Democratico e per le Province, in cui la votazione è di secondo livello, si vota a destra, ma esse sono rappresentate ancora da un esponente del Partito Democratico. Il PD, che nei sondaggi ha una percentuale intorno al 20 per cento, rappresenta tutte le istituzioni e vuole impegnare le risorse del Paese per i prossimi trent'anni, senza ascoltare le opposizioni, che rappresentano la maggioranza del Paese. Colleghi, vi rendete conto del paradosso e del distacco tra l'Italia reale e quella che pretendete di rappresentare in maniera esclusiva, decidendo in maniera esclusiva? Anche oggi, questo sta accadendo. Ci chiedete 25 miliardi di euro di ulteriore indebitamento: secondo i tecnici parlamentari, il deterioramento del quadro economico costa 52,5 miliardi di euro in termini di competenza e 51 miliardi di euro in termini di cassa; secondo i tecnici parlamentari, questo porta a 392,3 miliardi di euro il livello massimo del saldo netto da finanziare, mentre voi dite poco meno, ovvero 384 miliardi di euro. Che si tratti di 384 o di 392 miliardi di euro, ricordo che nella legge di bilancio, prima dell'emergenza sanitaria, tale cifra era di 129 miliardi di euro. Vi rendete conto di quello che state facendo? 105 miliardi di euro di scostamento di bilancio e una montagna di miliardi da finanziare, circa 392 miliardi di euro, ipotecando il futuro non solo dei nostri figli, ma dei nostri nipoti, senza avere nel contempo presentato un piano di ristrutturazione, di semplificazione, di investimenti, che consenta di far credere ai nostri nipoti, che stanno nascendo in queste ore, che tra venti o trent'anni potranno ripagare quello che stiamo spendendo oggi o meglio che stiamo sperperando oggi, anzi, che voi state spendendo e sperperando oggi. L'opposizione è responsabile, ma non possiamo essere soltanto noi i responsabili in questo Parlamento. L'opposizione responsabile vi dice: volete il sostegno dell'opposizione per lo scostamento di bilancio? Bene, noi vi proponiamo - lo scrivono sul «Sole 24 ORE» i tre leader dell'opposizione - delle cose concrete, un impegno, almeno qui. Aspettiamo il Presidente del Consiglio o, in sua vece, il Ministro dell'economia che ci dica di essere d'accordo e di accogliere le cose che chiediamo. A quel punto noi siamo disponibili a continuare sul senso della responsabilità. Ma ci dovete rispondere in quest'Aula, altrimenti vi assumete la responsabilità, ove accadesse, di avere un voto negativo dell'Aula sullo scostamento di bilancio. Ve ne assumete voi la responsabilità. Su «Il Sole 24 Ore» abbiamo scritto con chiarezza quali sono le nostre richieste nel campo del fisco (ad esempio a proposito dell'IMU e dello spostamento degli acconti IRPEF e IRES) e nel campo del lavoro. La cassa integrazione è importante, certo, ci mancherebbe altro, ma dobbiamo allinearla con i licenziamenti, sennò le imprese hanno le mani legate e vanno ancora più a picco. Nel contempo, vi diciamo che bisogna sospendere il decreto dignità; per quanto riguarda la contrattazione, bisogna realizzare i voucher per tutti; bisogna ridurre di almeno la metà i contributi previdenziali per gli investitori che invece non licenziano. Bisogna certamente adeguare le pensioni di invalidità, per un atto di equità sociale e di dignità della persona. Abbiamo avanzato proposte concrete e fattibili, messe nero su bianco e firmate dei tre leader dell'opposizione: ci rispondete in quest'Aula, prima di assumervi la responsabilità - può anche accadere - che non passi lo scostamento di bilancio? Aspettiamo questa risposta. Aggiungo e concludo: in Europa abbiamo vinto la battaglia - lo dico in questa Aula senza infingimenti, provate pure a smentirmi - perché i Paesi sovranisti ci hanno aiutato, ci hanno sorretto e ci hanno permesso di sconfiggere i Paesi frugali del Nord, che sono retti dai vostri alleati, cioè dal partito popolare e dal partito liberale, con la vostra ideologia mercantilista. I Paesi sovranisti, guidati da Orban e dal leader polacco, hanno sostenuto a spada tratta l'Italia e hanno messo sul banco degli imputati i bucanieri olandesi. Perché continuate con una orazione falsa, dichiaratamente falsa, che non fa onore a voi e al Parlamento italiano? Sono i sovranisti che hanno concesso e consentito all'Italia di vincere la sua battaglia per la sopravvivenza; sono stati i nostri migliori, più decisi e caparbi alleati. Concludendo davvero, noi siamo disponibili ancora una volta a difendere l'interesse nazionale. Ma voi dovete dare un segnale, senza il quale allora è vera, purtroppo, la narrazione che passa dal Paese. Tutti protestano: commercialisti, consulenti del lavoro, imprese, sindacati. Secondo tale narrazione voi utilizzate il denaro solo per clientela e assistenza, tentativi disperati di recupero elettorale. In questo modo non state bruciando il nostro destino; state bruciando il destino dei nostri figli e dei nostri nipoti. Non possiamo permettervelo.
2020-07-29	FdI	deBertoldiAndrea	Signor Presidente, il presidente Conte, ieri al Senato e oggi alla Camera, è venuto a richiedere la proroga dello stato di emergenza; tradotto, vuol dire che è venuto ad affermare che noi in Europa siamo i malati per eccellenza; vuol dire che ha voluto dire ai turisti che potenzialmente vogliono venire in Italia, anche nell'Alto Adige-Sudtirolo del collega Steger, che l'Italia è un Paese in emergenza e, quando si è in emergenza, si è malati. Vuol dire rivolgersi ai nostri turisti, dicendo loro di starsene a casa propria o di scegliere altre mete per il loro turismo. Questo è il quadro nel quale oggi ci stiamo muovendo.
2020-07-29	LN	BagnaiAlberto	Vorrei attirare l'attenzione, intanto, sul modo in cui verranno raccolti questi soldi e finanziato questo scostamento, perché ieri in audizione è stata data una notizia che non dev'essere passata sotto silenzio: tutte le forme di prestito che arriveranno dall'Unione europea - quindi non solo i fondi del MES, ma anche quelli del Sure (Support to mitigate unemployment risks in an emergency) e della recovery and resilience facility - avranno lo stato di creditore privilegiato. Voglio ricordare - a me stesso, naturalmente, non mi permetterei mai di ricordarlo all'Assemblea - che un creditore privilegiato, o senior, ha il diritto di essere pagato prima degli altri, il che, per una semplice consequenzialità logica, implica che gli altri sanno di essere pagati in seguito, quindi chiedono un premio per il rischio. Non è una grandissima novità, perché l'ha evidenziato la letteratura scientifica fin dal 2014, il fatto che, in queste circostanze, i creditori subordinati - quelli che sanno di venir pagati per secondi - chiedono un premio per il rischio (tassi d'interesse più alti). E quindi, come già sostenuto da tanti studiosi anche nel dibattito attuale, in particolare da Daniel Gros e altri autorevoli economisti, questo tipo di struttura del finanziamento e questo andare col cappello in mano in Europa, quando in realtà i nostri titoli hanno mercato, si risolveranno in un tragico aggravio del costo del debito, su quella parte di debito di cui evidentemente si dichiara in modo implicito il declassamento. È una cosa estremamente grave: non lo dico con animosità e non voglio far polemiche, ve lo assicuro, ma, quando vedo questa cosa, mi viene in mente il più famoso "a solo" per fagotto della storia della musica, «L'apprendista stregone» di Dukas. Qui stiamo giocando con una materia estremamente delicata e non vale cavarsela minimizzando con la motivazione che saranno prestiti di piccolo importo: per i mercati si tratta di un segnale pessimo. Andiamo a ragionare su cosa si dovrebbe fare con i soldi raccolti: nelle pieghe del PNR è nascosta la patrimoniale, attraverso le Country specific recommendations number one (numero uno) del 2019 - parlo così perché almeno so di essere compreso dal Governo - che le Country specific recommendations del 2020 recepiscono e che, come sappiamo, dovranno essere recepite dal Piano nazionale per la ripresa e la resilienza. Cosa dice quella raccomandazione (che naturalmente Germania e Francia fanno per il nostro bene, perché la prima è veramente nostra amica)? Che dobbiamo rivedere i valori catastali, al fine di spostare la tassazione dal lavoro a? Boh. Suppongo si parli di rivederli al ribasso, dal momento che, come sappiamo, con l'IMU - che è stata la manovra vessillo di quell'austerità che ora tutti dicono fosse sbagliata, tranne forse chi l'ha fatta, che ovviamente rispetto - i prezzi degli immobili dal 2010 sono crollati del 23,7 per cento (ce lo ricorda Confedilizia in ogni singola audizione qui da noi, alla quale partecipano i suoi rappresentanti). Sappiamo allora che in realtà questa revisione maschera il desiderio di aumentare la tassazione sugli immobili, che sarebbe un errore tragico. A questo proposito, se me lo permettete nel concludere, vorrei ricordare la proposta che stiamo portando avanti, che va nella direzione opposta ed è consequenziale a questo grande afflato con cui si riconosce che sono stati fatti errori, ma non ci si chiede chi deve pagare per averli fatti. Se l'Europa ha commesso errori, l'Europa ci deve risarcire. Ebbene, quello che qui chiediamo che sia fatto con la pioggia di fantastiliardi, è che venga ridotta l'IMU del 30 per cento e che in particolare vengano esentati gli immobili siti nei Comuni con meno di 3.000 abitanti per rianimare le zone interne e anche quelli commerciali sfitti. Ci sembrano proposte assolutamente sostenibili, alla luce della pioggia di miliardi che ci viene promessa: sarebbe un segno di buon senso e buona volontà da parte del Governo dichiarare di impegnarsi ad adottarle, anziché a portare il dialogo su qualche tavolo fuori da qui per portarci in giro - in barchetta, come dicono a Roma - per un altro mese o due.
2020-07-29	LN	CandianiStefano	Questo è un Paese che non ha bisogno di assistenza. L'assistenza la si fa nel momento dell'emergenza, anche se voi avete detto che durerà fino al 31 dicembre. L'emergenza va superata con lo sviluppo, con la crescita e con il rilancio e quel piano di rilancio da 55 miliardi di euro, che ci dovevate portare nel mese di aprile, lo avete portato in quest'Aula il mese di luglio. Allora è evidente che quello che state facendo ci preoccupa molto, perché voi oggi non siete in grado di superare quelle difficoltà di sistema che da anni pongono l'Italia in fondo alla lista dei Paesi che hanno sviluppo economico in Europa.
2020-07-29	LN	CandianiStefano	Se dall'Europa sono arrivate disponibilità per risorse e sforamento, paradossalmente, di questo dovete ringraziare la presenza in Italia, nel Parlamento italiano, di Matteo Salvini, perché il terrore che possa esserci un Governo guidato da Salvini, e non un Governo guidato dal Partito Democratico con il MoVimento 5 Stelle portato al guinzaglio, fa sganciare all'Unione europea qualsiasi fondo chieda l'Italia alle autorità europee.
2020-07-29	LN	FerreroRoberta	Ebbene, lasciatemi dire che sono molto preoccupata, perché non vedo una via d'uscita. E sono tanto più preoccupata perché le mie preoccupazioni sono oggi supportate dalle memorie rilasciate da chi fa i calcoli, le analisi e da chi supporta con i suoi preziosi lavori il nostro lavoro parlamentare. Non dovete ascoltare me: basta ascoltare loro e non le vostre inutili task force. Il grido di allarme dice di agire velocemente, con concretezza ed efficienza. Non bisogna perdere questa partita: abbiamo in mano il futuro del Paese, stiamo indebitando fortemente le generazioni future. Purtroppo gli importanti interventi, quelli da 20 miliardi a debito con il cosiddetto cura Italia, i 55 miliardi a debito con il cosiddetto decreto rilancio, il cosiddetto decreto liquidità a debito per le aziende e le partite IVA - non dimentichiamo - non hanno avuto le caratteristiche e le qualità essenziali richieste. Non c'è stata concretezza, interventi scollati dalla base e dalla realtà che hanno portato a inevitabili ritardi e a conseguenti gravi inefficienze. Questi sono i problemi del Governo e di tutto l'apparato burocratico che voi non avete alcuna intenzione di semplificare. Non c'è velocità, non c'è concretezza e, di conseguenza, non c'è efficienza, perché i provvedimenti non arrivano alla base, non arrivano ai cittadini e, quindi, non hanno gli effetti sperati. I provvedimenti sono talmente macchinosi e cervellotici che chi si trova in vera difficoltà non riesce ad accedervi. Ci siamo riempiti di crediti di imposta e allora non era più facile abbassare le tasse? Il bonus del 110 per cento ha sortito una confusione senza precedenti, creando pericolose aspettative e voi cosa fate? Prorogate un vergognoso stato di emergenza, che prevede ancora il lavoro in smart working dei dipendenti pubblici. Questo è un Paese ingessato, con uffici chiusi, a cui si deve chiedere un appuntamento. Ma dove pensate che possano fare le pratiche i cittadini e i professionisti? Le aziende e le partite IVA per ripartire hanno bisogno anche di un supporto efficiente della pubblica amministrazione. Un esempio: a Torino per portare via quattro macerie, un imprenditore ha impiegato dieci giorni, e forse non ha ancora finito e non è ancora arrivato alla fine dell' iter, quando una volta ci metteva un giorno. E noi vogliamo migliorare il nostro Paese in chiave energetica? C'è una contraddizione di fondo evidentissima. Per quanto riguarda il bonus vacanze, è macchinoso, irraggiungibile da chi è davvero in difficoltà, improponibile per gli operatori del turismo che dovrebbero farsi carico del credito di imposta. Bisogna avere quindi i piedi per terra. Sapete - ad esempio - che la rateizzazione delle imposte sul reddito, oltre che dei tributi locali, è concessa dallo Stato al tasso usuraio del 4 per cento? Abbiamo uno Stato usuraio con i suoi cittadini. Andate a vedere cosa succede alla fine della dichiarazione dei redditi. A rischio di sembrare il disco rotto di sempre, sapete altresì che molte categorie stanno ancora aspettando la cassa integrazione? Lo sappiamo e dovreste saperlo anche voi. A queste condizioni come facciamo a vedere di buon'occhio un ulteriore indebitamento se finora 75 miliardi sono stati impegnati male? Senza contare - e poi concludo dopo quest'ultima osservazione - il gravissimo annuncio del collega Bagnai, sulla scia delle dichiarazioni rese ieri dal ministro Gualtieri in audizione: abbiamo avuto conferma che non solo i fantastiliardi dell'Europa sono in varie forme da restituire - come era già previsto - ma i crediti delle misure previste dal recovery fund saranno privilegiati, a discapito quindi del valore dei nostri titoli di Stato. È davvero ora che il Governo dia un giro di chiave in un'ottica di maggiore efficienza o il nostro Paese sta andando nella direzione sbagliata.
2020-07-29	LN	RivoltaErica	Sottolineate tutte le grandi carenze del nostro Paese nel settore scolastico rispetto al resto dell'Europa, dobbiamo riflettere. La Commissione europea ci ha detto che dobbiamo agire nel breve termine per arginare l'emergenza, programmando al contempo nel medio-lungo periodo per il rilancio. Ancora una volta, su questo fronte dobbiamo decidere che non è ammissibile l'abbandono scolastico, che bisogna investire, che è necessario reclutare insegnanti, soprattutto nella fascia più sofferente, ovvero la secondaria di primo grado.
2020-07-29	LN	TosatoPaolo	Poi c'è la terza richiesta di stanziamento di risorse per lo sforamento del bilancio, per una somma di 25 miliardi. Tra aprile ed oggi sono stati stanziati e verranno stanziati attraverso questo provvedimento 100 miliardi complessivi a deficit, che andranno ovviamente ad aumentare il debito pubblico e gli interessi che ogni anno dovremo pagare sul debito stesso. È evidente che sono tutti interventi necessari per affrontare l'emergenza, ma il tema di fondo è il seguente: state affrontando un'emergenza stanziando risorse per la cassa integrazione (questo è doveroso) e per varie elemosine ad autonomi e titolari di partita IVA (anche questo è certamente doveroso), avete creato un reddito emergenza per dare risorse a chi non ha reddito e in questo momento rischia la fame, ma quello che manca, rispetto a questi stanziamenti onerosi, è il dopo. Non potete pensare di andare avanti stanziando decine e centinaia di miliardi all'infinito, per affrontare esclusivamente lo stato di emergenza. Noi rischiamo di trovarci nel giro di pochi mesi in una situazione drammatica. Quando finiranno le risorse per la cassa integrazione, quando non ci sarà più il blocco dei licenziamenti e quando non sarete più in grado di rinviare il pagamento delle tasse e dovranno essere pagare le tasse di un anno intero (infatti non le avete cancellate, le avete semplicemente di dilazionate e solo in parte, dal momento che qualcuno in questi giorni sta pagando o deve pagare risorse ingenti), la domanda è: cosa faremo? Cosa farà il Paese? Come potremo affrontare questa crisi? Voi questo problema non ve lo state ponendo. È un po' surreale il dibattito che c'è in quest'Aula; si stanno di fatto stanziando decine di miliardi non per risolvere i problemi, ma per affrontare l'emergenza. Non state creando i presupposti perché dopo l'emergenza ci sia una rinascita della nostra economia. I dati che ci ha fornito l'Ufficio parlamentare di bilancio stabiliscono che comunque a maggio, finito il lockdown, la produzione industriale non è ritornata ad essere quella di prima, ma ha avuto un calo del 20 per cento. E così l'edilizia. Questo significa che, se prima eravamo in una situazione difficile e il nostro Paese per molti versi era il fanalino di coda dell'Europa, dopo questa crisi e dopo l'erogazione di tutte queste decine di miliardi, ci troveremo in una situazione assolutamente drammatica. Non c'è una vera strategia per il rilancio della nostra economia, non c'è traccia di riforme strutturali che riguardano la pressione fiscale; è un'occasione unica sprecata e voi state semplicemente rinviando il baratro di fronte al quale ci troveremo fra qualche mese, senza trovare le soluzioni. Quanto al MES e al recovery fund, è giusto dire che la Commissione europea anche sul recovery fund avrà la possibilità di stabilire delle condizioni per erogare quei prestiti: stiamo parlando sempre di prestiti e non di risorse a fondo perduto. Fra le raccomandazioni già scritte dal 2019 - e qui vuole arrivare la Commissione europea - si dice che l'Italia deve provvedere a ridurre le agevolazioni fiscali, a riformare i valori catastali, aumentando quindi la tassazione a carico dei cittadini - la patrimoniale di cui parlava il collega Bagnai - e ad attuare pienamente le riforme pensionistiche e, dunque, a riproporre magari la legge Fornero nella sua totale ampiezza. Nulla, quindi, ci viene regalato. Siamo condizionati alle scelte e alle imposizioni di qualcun altro: questa è la nostra preoccupazione, di cui i cittadini devono essere consapevoli. Voi non rappresentate la soluzione dei problemi; voi rappresentate il problema perché, solo attraverso una vera riforma fiscale, il Paese potrà risollevarsi. Voi spendete decine di miliardi per l'emergenza, ma non troverete le soluzioni che, invece, sono necessarie. Senza lavoro non c'è rinascita per il nostro Paese e per la nostra economia e dovremo prenderne atto fra qualche mese, quando la situazione diventerà drammatica. Oggi sembra di essere un po' sul Titanic: si suona allegramente la grancassa del presidente Conte. Domani vedremo come ci troveremo, in una situazione difficilissima, di fronte alla quale dovremo individuare le responsabilità. Oggi la responsabilità di governare è vostra e la state sprecando, la state usando male e i cittadini daranno finalmente responso alle elezioni, che potete rinviare, ma non impedire e allora le cose cambieranno. Noi siamo pronti per governare. Abbiamo avanzato le nostre proposte, che sono rimaste inascoltate, ma prima o poi sappiamo e siamo consapevoli che toccherà a noi dare risposte a un Paese in crisi.
2020-07-29	M5S	AccotoRossella	Cosa sono i leader e i politici, se non dei portatori di pensieri e di soluzioni per migliorare la vita dei cittadini? Oggi certamente affrontiamo tematiche prettamente economiche, ma i freddi numeri, senza una visione, sono passeggeri. I miliardi scompaiono, sfumano in un batter d'occhio. Lo scostamento di bilancio e il Programma nazionale di riforme sono inevitabilmente due facce della stessa medaglia: l'idea e la sua attuazione di come trasformare il nostro Paese, sfruttando in positivo quello che la crisi ci ha insegnato e andando, nel contempo, a colmare le lacune che i nostri sistemi lavorativo, economico, imprenditoriale, sanitario e d'istruzione hanno avuto fino ad oggi. Ovviamente, uno scostamento di bilancio che, con quello di cui discutiamo oggi, arriva in totale a poco più di 100 miliardi di euro non può prescindere da un piano di riforme ambizioso, che verrà sicuramente plaudito anche in Europa. Si tratta di un piano non di austerità, di lacrime e sangue - un ricordo duro, che lasciamo volentieri al passato, fatto da Governi molto distanti da quello di oggi - e che pone le sue basi su un terreno mai battuto prima. Nel secolo scorso le epocali crisi economiche hanno sempre comportato enormi sconvolgimenti, dalle più odiose conseguenze. Oggi, invece, c'è una differenza sostanziale rispetto al passato. Storicamente le pandemie coinvolgevano quasi esclusivamente l'aspetto demografico di una popolazione: tante perdite umane davano luogo a un'importante flessione demografica. Ma la crisi economica non ne era una diretta conseguenza, bensì la preesisteva. Se pensiamo a quella che è considerata la più grave pandemia della storia contemporanea, quella dell'influenza spagnola del 1918, solo in Italia fece 600.000 vittime. Ricordiamo, inoltre, anche la grande crisi del 1929. Entrambe colpirono popolazioni già provate dalla Grande guerra, in un'epoca in cui certamente il sistema sanitario e i progressi scientifici non potevano ergersi ad argine per il virus. Quello che voglio sottolineare con questo piccolo excursus è che, rispetto a ciò che il Paese ha vissuto in passato, oggi viviamo parallelamente una grande preoccupazione per la nostra salute e un'ancora maggiore apprensione per il nostro tessuto lavorativo e imprenditoriale. Il Governo e il Parlamento stanno dando ampia dimostrazione di come le istituzioni sappiano fornire una risposta flessibile e modulata, in base alle esigenze indifferibili che si manifestano. Questo perché le esigenze di marzo scorso non sono le stesse di oggi. Un Esecutivo lungimirante è quello che cura i problemi contingenti e pensa in un orizzonte temporale che deve per forza collimare con la fine naturale della legislatura; riforme a brevissimo e a lungo termine. Con il decreto cura Italia e, ancor di più, con il decreto rilancio abbiamo fornito una rete di protezione sociale per non lasciare indietro nessuno e permettere a tutti di superare questi mesi difficili. Questo scudo sociale non tramonterà con i pomeriggi di agosto, ma continuerà per tutto il 2020. Non possiamo lasciare nulla al caso e la ripresa non verrà data per scontata. Anche per questo ogni intervento di riforma conterrà pedissequamente alcune parole chiave, che sono le stesse che siamo abituati a vedere lettera morta da tempo o, meglio, a vederle relegate al massimo come argomento di discussione in conferenze internazionali. Sto parlando dello sviluppo sostenibile, del grande piano articolato in obiettivi elaborato presso le Nazioni Unite. Per questo puntiamo nei prossimi anni a un grande rilancio degli investimenti pubblici e a investire laddove nelle passate legislature si era tagliato con sforbiciate orizzontali. L'istruzione e la ricerca saranno fulcro attorno al quale pensare un'Italia moderna. Ovviamente punteremo al rilancio dei nostri grandi settori trainanti (il turismo, l'automobile, la componentistica, la siderurgia, lo spettacolo e l'edilizia) lavoriamo non solo per risollevarli, ma anche per proiettarli verso il futuro, per permettere il loro sviluppo e la loro prosperità non per qualche anno, ma per i prossimi decenni. Abbiamo piani per migliorare l'equità e l'inclusione sociale e intendiamo modernizzare l'amministrazione della giustizia per renderla più efficiente. Lasciatemi però dire che non può esserci sostenibilità ed equità sociale senza un'ulteriore e più radicale diminuzione dell'elevato cuneo fiscale (pari in media al 48 per cento del costo del lavoro) e senza la concretizzazione di una lotta all'evasione teorizzata da molti. Siamo già intervenuti in legge di bilancio stanziando un fondo di 3 miliardi per il 2020 e 5 miliardi a partire dal 2021, per incrementare l'importo netto che i lavoratori riceveranno in busta paga senza alcun onere aggiuntivo per il datore di lavoro. Meno onerosi saranno i contratti per le imprese e prima tornerà a regime il mercato del lavoro; meno tasse dovranno pagare i lavoratori sullo stipendio e più incrementeranno i consumi. Con una misurata lotta al contante e con controlli più serrati costringeremo all'emersione quei miliardi di patrimonio sommerso di cui attualmente beneficiano illegalmente solo in pochi, a discapito dei più. Nell'ottica di uno sviluppo sostenibile sono cruciali gli interventi previsti a favore di micro, piccole e medie imprese, ma anche di professionisti e ditte individuali.
2020-07-29	M5S	BotticiLaura	Nella mia vita ho sempre cercato di essere positiva e anche in questa emergenza vorrei guardare un lato positivo. Voglio prendere questa emergenza come uno shock, come una terapia d'urto. Ci dobbiamo riprendere, dobbiamo rialzare la testa e, con le dovute cautele, ricostruire questo Paese. Abbiamo un'opportunità storica e se non cogliamo l'occasione di colmare il divario generazionale ed economico che ci affligge da anni, non ne avremo più la possibilità. In questi mesi abbiamo fatto tanto. Le opposizioni dicono che potevamo fare di più? Forse sì, io dico che si può sempre fare meglio; intanto stiamo facendo il massimo. In Europa abbiamo ottenuto un risultato storico, nient'affatto scontato. Lo scostamento e i nuovi fondi dell'Unione europea ci consentono di mettere in atto strategie a breve e lungo termine, con una visione e un progetto per l'Italia da qui a trent'anni, aperto a tutti, maggioranza e opposizione, sulle idee. Sono sempre stata convinta che la migliore idea sia quella formata da mille idee; quindi, ben vengano gli spunti di chiunque. Anzi, dobbiamo ascoltare i giovani, dobbiamo fare una sintesi con loro; pensiamo a una specie di consulta giovanile nazionale: non possiamo perdere il contatto con le scuole e le università. I giovani hanno sogni totalmente diversi da quelli che abbiamo e avevamo noi; hanno un'altra visione, dobbiamo ascoltarli. Sulla questione dei fondi europei, vorrei essere chiara. Non possiamo pensare di restituirli se non tra dieci anni, e lo stesso Patto di stabilità deve essere sospeso per dieci anni, il tempo necessario per vedere i frutti delle misure che stiamo mettendo in atto ora. Andare a rimborsarli prima sarebbe difficile. Il PNR ha linee programmatiche che toccano diversi ambiti strategici: la digitalizzazione del Paese, le infrastrutture, un tessuto economico più competitivo, il sostegno all'impresa, un'Italia più equa e inclusiva. Dobbiamo partire dal Piano banda ultralarga: è un punto che ci permetterà di attivare servizi ultraveloci per il Paese, compreso l'ambito della pubblica amministrazione, ma dobbiamo garantire l'accesso alla rete a tutti i cittadini. Le imprese, dopo questa pandemia, sono cambiate, devono cambiare. Abbiamo un modello diverso da sviluppare: la domanda e l'offerta si muovono in altri modi rispetto a come era prima della pandemia. La situazione si sta evolvendo e dobbiamo puntare, con la digitalizzazione delle imprese, ad accompagnare gli imprenditori anche in mercati e business diversi. I nostri imprenditori sono bravi, sono creativi, sono sani imprenditori che vedono lungo, e gli dobbiamo dare tutte le opportunità. A tal proposito mi collego agli enti fieristici. Ci siamo dimenticati degli enti fieristici. La filiera e gli enti fieristici attendono ancora di essere ristorati. Se vogliamo sostenere le imprese, dobbiamo far ripartire a settembre gli enti fieristici, ma devono avere tutti gli strumenti economici e regole per ripartire e fare promozione delle imprese. Un'Italia moderna deve avere anche un sistema integrato di infrastrutture e trasporti. Sulla riorganizzazione degli aeroporti è all'esame delle Commissioni competenti il disegno di legge n. 727, a prima firma della collega Giulia Lupo, che dà chiare deleghe al Governo in materia di aeroporti. Portiamolo subito a termine ed evitiamo di far rientrare con stratagemmi opere già bocciate al TAR come, ad esempio, l'aeroporto di Firenze. Infrastrutture non vuol dire solo aeroporti, ma anche i collegamenti stradali e ferroviari, che devono essere progettati in maniera funzionale e funzionante. I cittadini devono essere sostenuti per andare al lavoro, per chi fa impresa, ma anche per chi vuole viaggiare e fare turismo. Un altro punto è la riforma fiscale: se ne sente parlare da anni e dobbiamo farla. Abbiamo bisogno di uno fisco chiaro, unico e snello, improntato alla semplificazione e all'equità. Possiamo partire riformulando gli scaglioni di reddito e le aliquote, e semmai, ampliando la no tax area. Infine, c'è il tema degli enti locali. Dobbiamo cercare di liberare ancora delle risorse dai loro bilanci, un modo sarebbe sospendere l'accantonamento delle perdite sulle società partecipate, i Comuni hanno fatto tanto e possono continuare a fare tanto. Dobbiamo essere più veloci e rispondere alle sfide della modernità. Abbiamo pienamente fiducia negli italiani e nel Governo. Noi ci siamo e non vediamo l'ora di partire.
2020-07-29	M5S	GranatoBiancaLaura	Fuori dalla legislazione di emergenza, la scuola, oggi più che mai, ha bisogno di interventi di sistema che risolvano le numerose criticità, palesi e nascoste, che sono state generate da ventennali interventi legislativi errati. Prima o poi i nodi vengono al pettine, e ciò che qualsiasi docente aveva già previsto, all'alba delle pessime soluzioni trovate in questi ultimi vent'anni per la scuola, è oggi rilevato da dati che pongono l'Italia al di sotto della media Europea per gli apprendimenti di base, in particolar modo dell'area scientifico-matematica, per la dispersione scolastica, per l'inclusione degli stranieri e per il digital divide. L'Europa per l'Agenda 2030 ci raccomanda, dunque, di intervenire sulla qualità e sull'adeguamento sostenibile della didattica alle potenzialità offerte dalla tecnologia in chiave inclusiva. Le ultime riforme hanno sicuramente incrementato i deficit di apprendimento degli studenti a causa dell'emorragia delle ore di didattica curricolare attraverso l'alternanza scuola-lavoro e la schizofrenia progettuale dell'autonomia scolastica. Il PNR pone le premesse per rimediare a questi gap attraverso una serie di misure. Per quanto attiene alla didattica digitale, è prevista l'istituzione di un fondo per dotazioni tecnologiche e connettività a favore degli studenti con fascia di reddito bassa. Inoltre, sono in programma altri fondi per interventi di edilizia scolastica per migliorare gli ambienti di apprendimento e dotare tutte le scuole di connessione tramite fibra ottica. Al di là degli esiti incerti della didattica a distanza, sperimentata nella fase di emergenza, è sicuramente condivisibile l'obiettivo di sperimentare le potenzialità della tecnologia su una piattaforma ministeriale dedicata, per elaborare strategie a contrasto dell'abbandono scolastico o per valorizzare le eccellenze garantendo maggiore connettività e supporto costante di personale tecnico, a partire dalle scuole del primo ciclo. I disagi affrontati per gli ambienti di apprendimento in conseguenza dell'emergenza Covid pongono poi in essere la necessità di sbloccare con urgenza i fondi per i poli per l'infanzia, fornendo il necessario supporto tecnico ai Comuni. Queste nuove strutture possono diventare un'occasione per ampliare l'offerta statale gratuita per i nostri bambini con la costituzione di nuove sezioni da mettere sotto la direzione degli istituti comprensivi. C'è tanto personale competente e selezionato nelle graduatorie a esaurimento che attende di essere assunto e tante famiglie che non trovano spazio per i loro figli nelle strutture pubbliche esistenti. Migliorare ed ampliare l'offerta statale nell'infanzia significa garantire qualità dell'offerta formativa, trasparenza, partecipazione delle famiglie attraverso gli organi collegiali al progetto educativo dei loro bambini. Importante ed apprezzabile è l'impegno del Governo per migliorare la conoscenza delle lingue straniere fin dalla scuola dell'infanzia. Per contrastare la dispersione scolastica sono previste misure perequative per le aree ad esclusione sociale, l'aumento dei posti di organico di diritto su sostegno e la riduzione del numero degli studenti per classe, tutti interventi che, se disponibili già da quest'anno, oggi ci avrebbero concesso miglior aggio nella riapertura delle scuole. Non marginali, infine, sono le misure per la formazione e il salario degli insegnanti, anche attraverso prospettive di una carriera che ne possa valorizzare il merito e l'impegno professionale. La classe docente è stata trascurata negli ultimi anni dal legislatore sotto tutti gli aspetti, da quello economico a quello del riconoscimento professionale. La legge n. 107 del 2015 ha ridotto notevolmente la qualità dell'insegnamento, già sminuita dalla didattica per competenze tanto cara all'economia di mercato. Oggi dall'Europa stessa è avvertita la necessità di invertire la rotta rispetto a una proposta formativa che rischia di creare generazioni di automi disorientati facilmente influenzabili. Fondamentale per noi è stato l'impegno del ministro Azzolina e di tutto il Governo a mantenere fermo l'obiettivo della riapertura in presenza a settembre, ma anche sull'università e sugli enti pubblici di ricerca sono previste apprezzabili misure con cui si intende aumentare il numero dei laureati mediante il potenziamento delle misure a favore del diritto allo studio. Infatti, il numero dei laureati è oggi inferiore, in Italia, rispetto alla maggior parte dei Paesi OCSE. Sono previste misure per aumentare le interazioni con il mondo del lavoro, coordinare le attività di ricerca anche mediante l'Agenzia nazionale per la ricerca, aumentando i finanziamenti nel settore per valorizzare i percorsi ITS nei poli tecnici professionali e nei percorsi annuali di istruzione e formazione tecnica superiore (IFTS). Appare fondamentale, in un'ottica di valorizzazione delle attività culturali del nostro Paese, l'intendimento del Governo di preservare, potenziare e valorizzare l'alta formazione artistica, musicale e coreutica, una grande risorsa apprezzata in tutto il mondo che ha bisogno urgente di un riordino e di percorsi di reclutamento meritocratici. Nell'ottica dell'internazionalizzazione e degli scambi tra gli Stati e la frequenza di scuola a carattere europeo come Commissione cultura abbiamo chiesto al Governo anche di adottare misure volte alla semplificazione delle procedure di dichiarazione di equipollenza dei titoli all'interno dell'Unione europea. Grazie alla disponibilità del Governo, quest'anno ci sono stati investimenti nella scuola italiana pari a ben sei miliardi di euro e nell'università e nella ricerca pari ad oltre due miliardi. Questa inversione di rotta qualificante sarà il volano della ripresa, perché non ci può essere sviluppo senza investimento nel capitale umano e i nostri giovani sono la risorsa vincente per puntare su un futuro sostenibile, libero e dignitoso.
2020-07-29	M5S	PescoDaniele	, che poche settimane fa, al massimo due mesi fa, ha scritto una lettera con la quale ha convinto altri otto Paesi a scrivere alla Commissione europea per chiedere misure nuove, strategiche e ingenti per affrontare i danni creati dalla pandemia. Ed è riuscito nel suo intento e non ha convinto solo quei Paesi, ma anche la Commissione europea ad agire in tal senso e ora fortunatamente abbiamo questo debito comune dell'Unione europea che ci permetterà di fare grandissime cose. L'Italia attraverso il famoso next generation EU e il recovery fund riuscirà ad ottenere 209 miliardi di euro da spendere in programmi utili non solo per l'Europa, ma anche per la nostra Nazione. Abbiamo tre motivi principali per i quali è stato finanziato questo programma. Il primo è quello di dare un aiuto ai Paesi per riuscire a sostenere e combattere la crisi pandemica del Covid-19. Il secondo è quello di facilitare gli investimenti pubblici e privati. Il terzo: riuscire a ristrutturare i programmi già famosi e già conosciuti dall'Unione europea che tanto servono ad ogni Paese. Oltre a questi motivi, ci sono le tre linee direttrici lungo le quali vanno spesi questi soldi. Prima tra tutte, l'ambiente; ne parliamo da quarant'anni e finalmente oggi abbiamo le risorse utili per riuscire a concretizzare i nostri progetti. Ebbene la cura e la tutela dell'ambiente è anche una stella del MoVimento 5 Stelle; finalmente riusciremo a realizzare progetti grazie ai soldi dell'Unione europea. Per non parlare poi del secondo pilastro, quello del lavoro e dell'inclusione sociale; da lì parte tutto, parte il reddito, ma soprattutto deve partire abolendo le differenze tra più abili e meno abili, tra uomini e donne.
2020-07-29	M5S	PresuttoVincenzo	Oggi sappiamo che il Governo, grazie al decisivo impulso del MoVimento 5 Stelle con le altre forze di Governo, è riuscito a ottenere il recovery fund, che per l'Italia significa una dotazione di 209 miliardi di euro, di cui 81 in termini di sussidi. Parliamo di una dotazione straordinaria, di una linfa che deve essere in grado di alimentare costantemente gli obiettivi di investimento contenuti nel Programma nazionale di riforma. Alla base dello stesso c'è un piano di rilancio costruito intorno a tre linee strategiche: modernizzazione del Paese, transizione ecologica, inclusione sociale e territoriale e parità di genere. Le tre linee strategiche verranno attuate attraverso nove direttrici di intervento: un Paese completamente digitale; un Paese con infrastrutture sicure ed efficienti; un Paese più verde e sostenibile; un tessuto economico più competitivo e resiliente; un piano integrato di sostegno alle filiere produttive; una pubblica amministrazione al servizio dei cittadini e delle imprese; maggiori investimenti in ricerca e formazione; un'Italia più equa e inclusiva; un ordinamento giuridico - per concludere - più moderno ed efficiente. Il Governo redigerà il programma di ripresa e resilienza, il cosiddetto recovery plan, da presentare alla Commissione europea ai fini dell'attivazione del recovery fund. La Commissione ha fissato la scadenza per la consegna dei recovery plan dei Paesi membri ad aprile 2021, quando verranno presentati i nuovi programmi nazionali di riforma. Il Governo, attesa l'importanza del nuovo strumento per l'economia italiana, intende pubblicare il proprio recovery plan già a settembre, congiuntamente alla Nota di aggiornamento del Documento di economia e finanza, la NADEF. Colleghi, non c'è chi non vede l'enorme opportunità che questo percorso, purtroppo fatto di tanta sofferenza, può riservare al Paese. Conservando nella nostra memoria tutto quello che è accaduto negli ultimi mesi, abbiamo il dovere di fare di questa memoria la molla per dare all'Italia il futuro che merita. L'ambiente, il digitale e la transizione energetica sono tutti obiettivi contemplati nel Programma nazionale di riforma e finanziati dal recovery fund. Sono storici obiettivi del MoVimento 5 Stelle, che rivendica con orgoglio questo risultato. Nessuno si illude che il percorso di messa a terra dei soldi e l'attuazione degli investimenti saranno una passeggiata, ma siamo a uno storico punto di partenza e ci siamo arrivati con il sostegno immancabile di tutte le forze del Governo. Il lavoro da fare è tanto e noi siamo pronti, anche ad affrontare la non semplice sfida del debito. Signor Presidente, colleghi, sappiamo tutti che, dopo questo deficit da 100 miliardi di euro, dovuto e fisiologico, il nostro debito pubblico si sta spingendo verso la soglia del 160 per cento in rapporto al PIL. Noi contiamo di favorire, con gli atti di cui oggi stiamo discutendo in quest'Aula, una crescita del PIL che ci aiuti a ridimensionare il numeratore della frazione, ovvero il debito. Siamo però altresì consapevoli che, per favorire un controllo e una discesa del debito, occorre una marcia in più sul termine innovazione. Il MoVimento 5 Stelle in questa direzione ritiene fondamentale inserire, all'interno della pubblica amministrazione, modelli gestionali basati sui processi, a loro volta supportati da moderni sistemi informatici. Questo è un elemento critico, in assoluto forse tra i più importanti. Posso immaginare che tra poco, in discussione generale, si parlerà di "libro dei sogni". Questo non è "il libro dei sogni", nel momento in cui, soprattutto, sapremo mettere mano al funzionamento della pubblica amministrazione. Serve una pubblica amministrazione più moderna, più evoluta, che abbia un modello gestionale effettivamente orientato agli utenti, ai cittadini e sia soprattutto in grado di valutare il rendimento degli investimenti, in modo da evitare gli errori che non potremo assolutamente permetterci. Abbiamo un'occasione e dobbiamo coglierla bene fino in fondo. È infatti in questo modo che la pubblica amministrazione (centrale, periferica, Comuni, enti locali, sanità) sarà più performante. Un tale approccio gestionale consentirà di distinguere le attività in grado di creare o meno valore aggiunto, concentrando gli investimenti in via prioritaria proprio sulle attività ad alto valore e a basso impatto ambientale. Ciò genera una condizione virtuosa per utilizzare le risorse da subito in modo ottimale, riducendo al massimo gli errori. Questa è la spesa pubblica funzionale e, quindi, non si tratta di tagli lineari. Parliamo di un concetto sideralmente distante dai tagli lineari, appunto, cui ci hanno abituato alcuni Governi passati. Parleremo dunque di spesa intesa non come costo, ma come investimento, che crea valore. Un passo importante viene fatto all'interno del decreto-legge semplificazioni, in queste ore all'esame delle competenti Commissioni del Senato, ma dobbiamo sempre chiederci cosa vogliamo intendere con il termine "semplificazione" e dare l'idea di quello che vogliamo offrire ai cittadini. Per noi semplificare significa fluidificare una procedura della pubblica amministrazione, a patto che sia buona e virtuosa, evitando - ad esempio - la stratificazione normativa, che poi diventa uno strumento ad uso e consumo dei giuristi. Dobbiamo avere dei processi ed ecco perché diventa importante anche l'inserimento nella pubblica amministrazione di figure tecniche, in affiancamento a quelle giuridiche. La macchina statale deve diventare veloce, potente ed efficace. Si tratta di semplificare e agevolare procedure virtuose con il costante controllo del cittadino, che diventa parte attiva del processo, e quindi non soltanto nella fase elettorale, ma anche in un momento di valutazione oggettiva e soggettiva sui servizi erogati dalla pubblica amministrazione a tutti i livelli. Questo servirà, a maggior ragione, in vista della spesa delle risorse provenienti da recovery fund : ci consentirà di spendere bene e di correggere tempestivamente la rotta, quando ce ne sarà bisogno, molto prima che l'Europa verrà a controllarci. In questo modo avremo una pubblica amministrazione intelligente, molto potente sul piano cognitivo e in grado di anticipare i controlli che l'Europa legittimamente verrà a fare un po' più in là nel tempo. Sempre nell'ottica di favorire la discesa dell'elevato debito pubblico, il MoVimento 5 Stelle da tempo caldeggia un sistema più veloce di circolazione dei crediti d'imposta, in particolare dopo l'inserimento del super bonus al 110 per cento nel decreto rilancio. Anche qui gli strumenti informatici, tra esistenti e nuovi, e l'innovazione possono dare un contributo enorme per fornire a cittadini e imprese una liquidità supplementare per rivitalizzare il prodotto interno lordo senza incidere sul debito, anzi favorendone una progressiva discesa. Sull'innovazione, da sempre caldeggiata dal nostro presidente del Consiglio Giuseppe Conte, si può fare tantissimo, spesso anche al di là di ciò che si pensa. Su questo il MoVimento 5 Stelle c'è e ci sarà sempre a favore, appunto, di un'Italia migliore e nell'interesse esclusivo dei cittadini.
2020-07-29	PD	BoldriniPaola	In questi giorni, come abbiamo ascoltato anche qui in Aula, dopo una lunga trattativa, al vertice europeo è stato raggiunto un accordo importante per il quale credo riconosciate tutti il ruolo che ha avuto l'Italia, il nostro Premier e il nostro Governo. È stato un ruolo importante di gestione di ciò che doveva arrivare a compimento, che andava contro la linea dei sovranisti e dei cosiddetti Paesi frugali che hanno capito, finalmente, che l'Italia è stata fra i Paesi più colpiti ma davvero si è presa in carico una situazione dalla quale sta uscendo molto meglio di tanti altri Paesi, come stanno dicendo anche i media. Oltre ad aver ottenuto questo importante risultato, cioè la disponibilità dei 209 miliardi che andranno all'Italia, abbiamo una grandissima responsabilità relativa all'utilizzo delle risorse. Tale responsabilità non è tanto nei confronti dell'Europa, che ovviamente vigilerà su come spenderemo queste cifre perché è giusto che lo faccia, ma soprattutto nei confronti dei nostri figli. Noi non dobbiamo mancare di pensare che questi soldi li spendiamo per il futuro dei nostri figli e sicuramente per il futuro dell'Europa, che abbiamo visto quanto sia maggiormente unita rispetto ai primi quattro lunghi giorni di trattativa. È stato compreso che c'era un'emergenza e che questo accordo si doveva fare. Lo scostamento di bilancio al nostro esame, lo sappiamo, è importante. È una cifra enorme. Negli ultimi tre mesi abbiamo approvato decreti che prevedevano scostamenti per cifre pari a quasi quattro leggi di bilancio. Non era mai successo neanche questo in tutta la storia repubblicana. Però non dobbiamo dimenticare che dobbiamo utilizzare queste cifre importanti, perché il sistema sanitario è stato messo a dura prova ed è stato impattato dalla crisi non meno del sistema socioeconomico. Il sistema socioeconomico è stato messo a durissima prova dal lockdown, che però è stato necessario, come si evince da ciò che stanno combattendo negli altri Paesi che non lo hanno adottato. Tale sistema è quello che adesso piange di più perché, per fortuna, abbiamo meno morti e quindi ne piangeremo di meno (ricordo però che i morti ci sono stati; lo ricordo a chi dice sempre che non c'è stato niente, che non conosce parenti che abbiano avuto questi problemi, lo ricordo alle persone che hanno detto queste improvvide frasi). Questo ci porta a dire che adesso dobbiamo spingere per ricostruire il tessuto socioeconomico, non meno il tessuto sociale che è sotto pressione, con tutte le famiglie che sono in difficoltà e non meno il sistema sanitario che ha retto tantissimo, ma che deve essere rafforzato ulteriormente. Tutto questo soprattutto per omogeneizzare i diversi sistemi regionali, perché abbiamo visto l'eterogeneità con cui è stato preso in carico il Covid-19. Alcune Regioni hanno funzionato benissimo, altre molto meno e il nostro compito - anche come parlamentari, visto che siamo portatori degli interessi dei nostri territori - è quello di rendere omogeneo il nostro Servizio sanitario nazionale attraverso l'utilizzo delle cifre che arriveranno, con l'auspicio che ne arriveranno molte di più. Fra le cose che ci hanno detto, circa il Programma nazionale per la riforma, la Commissione e il Consiglio dell'Unione europea ci sono delle raccomandazioni: loro hanno notato - ma l'avevamo già notato anche noi - che il settore sanitario deve rafforzare la resilienza e la capacità del suo sistema per quanto riguarda gli operatori, i prodotti medici essenziali e le infrastrutture. Sono tutte cose di cui eravamo a conoscenza: avete visto la dura prova di tutti i medici, di tutti gli operatori sanitari, i dispositivi che mancavano, soprattutto quelli per le terapie intensive. È proprio questo che ci ha messo di fronte l'emergenza Covid-19. Dobbiamo quindi attuare i piani di preparazione della crisi; sappiate che di questi piani noi abbiamo i cassetti pieni (penso ai piani della cronicità e della prevenzione). Abbiamo tante cose da attuare e quindi abbiamo già delle linee guida che ci potrebbero indurre a spendere queste risorse, proprio per arrivare a rafforzare quel sistema importante che è il Servizio sanitario nazionale. Dobbiamo lavorare per incrementare e valorizzare il personale che ha lavorato più per necessità di agire che avendone le competenze per affrontare un nuovo virus. Colleghi, spero che il voto che andremo ad esprimere nel pomeriggio sullo scostamento di bilancio sia unanime, perché credo che tutti dobbiamo avere una visione per il futuro del nostro Paese, giustamente condivisa in Parlamento, dove sediamo noi referenti del territorio, e che sia condivisa anche con le forze di opposizione. Credo infatti che tutti rappresentiamo, ognuno per la sua parte, il proprio territorio e tutti dobbiamo dare un esito positivo a quello che stiamo facendo. Credo davvero che sia possibile farlo, ma uniformemente e all'unanimità.
2020-07-29	PD	FerrazziAndrea	Signor Presidente, io sono convinto che l'unico modo per non gettare i soldi è progettare il nostro futuro. Non è un gioco di parole, ma esattamente ciò che dobbiamo fare e che anche questa giornata di bella discussione in Aula ci deve portare a fare. Ho già avuto modo di dire che le grandi manovre economiche europee, in particolare il recovery fund, ma non è l'unico, hanno analogia con il piano Marshall. Piano che ebbe tre grandi meriti. Uno: rispondere all'emergenza di chi era in condizioni disperate; due: investire sulla rinascita industriale del continente; tre: operare per la pace e la coesione economica, sociale e culturale attraverso l'integrazione europea. Oggi la situazione è, per alcuni versi, simile, ma con una sostanziale differenza. Siamo noi stessi che possiamo e dobbiamo essere i protagonisti di tutto questo. La transizione Green è asse fondamentale dell'Unione. Nel Programma Nazionale di Riforma, l'obiettivo ambientale del green new deal è triplice: mitigazione e adattamento al cambiamento climatico; contrasto e riduzione dell'inquinamento e delle sue conseguenze sulla salute; economia circolare. Attenzione: Green non è un approccio settoriale, come molti pensano, ma è un comune denominatore, che lega con un unico filo tutti gli investimenti rivolti al futuro. Non si tratta, come dice qualcuno, solo di fare tutto nel rispetto dell'ambiente, ma capire che l'ambiente è la vera azione di business per chi vuole avere futuro. Oggi è già così per i gruppi bancari, è così per le compagnie assicurative, è così per i fondi di investimento, è così nella percezione comune a cui si adeguano tutte le forme di marketing. Dico questo perché sentiamo la presenza di un miope ragionamento e sentimento del tipo: l'ambiente va bene, fa moda, ne ha parlato Greta, ne hanno parlato i giovani di tutto il mondo, ma ora passiamo alle cose serie. La stessa diffusione del virus, con la correlazione tra deforestazione, sprawl urbano e conseguente contatto tra uomo e animale, deve insegnarci qualcosa, così come la diffusione dello stesso nelle aree inquinate. In tutto ciò, la scienza e la tecnica sono strumenti straordinari nelle nostre mani che, se usati per il giusto fine, possono contribuire a portare ricchezza, giustizia e sostenibilità nella triplice dimensione ambientale, sociale ed economica. Opportunamente, dunque, il Programma Nazionale di Riforma di cui parliamo oggi, parla di Green and Innovation Deal nazionale, che unisce gli investimenti pubblici a quelli privati. Ho visitato, nel novembre scorso a Berkeley, il dipartimento di ricerca sui nuovi materiali per produrre rifiuti zero. Un gruppo di lavoro composto quasi esclusivamente da donne, con a capo una fisica siciliana laureata a Roma. Materiali bidimensionali, perché dello spessore di un atomo, che consentono la produzione di materia come nel Lego, componendo e scomponendo i prodotti una volta usati con i nuovi materiali-Lego, pronti per nuovi utilizzi. Cinque sono, a nostro avviso, le grandi piattaforme infrastrutturali su cui investire. Certamente c'è quella materiale; certamente c'è quella immateriale: la banda larga, il 5G, il data center, la tecnologia cloud. Il tema della cittadinanza digitale non è più eludibile. C'è poi l'infrastruttura dell'energia: dobbiamo passare da combustibili tradizionali, di origine carbonica, a energie rinnovabili, gestendo, nella transizione, il gas. Dobbiamo garantire la sicurezza energetica del Paese, riducendo la dipendenza dalle importazioni, diversificando le fonti di approvvigionamento, aumentando l'efficienza energetica. In merito al ciclo dei rifiuti, nel nostro Paese abbiamo una situazione a macchia di leopardo, con aree del tutto prive di impianti per il riciclaggio, dove avvengono situazioni assurde di raccolta differenziata da parte delle aziende pubbliche dei rifiuti, che poi diventano di nuovo indifferenziati a causa della mancanza di impianti in grado di chiudere il ciclo. Si legga a tal riguardo la relazione della Direzione investigativa antimafia e la denuncia, chiara ed esplicita, dello stretto legame tra l'assenza di una politica impiantistica nazionale sui rifiuti e il proliferare della criminalità, anche di stampo mafioso, tanto al Sud quanto al Nord. Naturalmente poi c'è la grande meta-infrastruttura della conoscenza e della coesione sociale, che sono il vero patrimonio immateriale del nostro Paese. Signor Presidente, a livello di Unione europea molto, ma molto bene, è stato fatto con l'emissione di bond comuni e dunque con la condivisione del debito. È un passaggio storico, dalle grandi prospettive, che racconta in maniera plastica che i veri patrioti, coloro che difendono l'interesse nazionale, sono gli europeisti. In coerenza con ciò, anche le norme fiscali europee devono essere strumento per orientare la riconversione strategica, capaci di produrre ricchezza, benessere e forza politica del nostro Continente. Dunque la plastic tax europea, che verrà ora discussa, o la carbon tax e la digital tax, non per fare cassa, ma per fare futuro. Nella Priorità 5 degli obiettivi per lo sviluppo sostenibile c'è, al punto 11, la voce «Città e comunità sostenibili»: mitigazione e adattamento, reti idriche e sistema fognario. Per quanto riguarda le reti idriche, la situazione è drammatica al Sud, ma del tutto insufficiente anche nel resto del Paese, con perdite del sistema del 50 per cento. La rete fognaria ormai non è più in grado di assorbire le precipitazioni eccezionali, che sono diventate - ossimoro - ormai norma nel nostro Paese, da Palermo a Torino, passando per Biella. Da ultimo, Presidente, una parola su un tema fondamentale: le città. Si tratta di una questione strategica, mai adeguatamente approfondita e nemmeno posta a tema. La legge urbanistica nazionale di riferimento è del 1942; il decreto fondamentale che definisce tipologie, distanze, altezze, volumetrie, sagome, indice di densificazione, oneri o altro è del 1968: decenni totalmente diversi per composizione sociale, crescita demografica, struttura economica; anni di urbanistica espansiva e settoriale, quando ora invece serve un'urbanistica rigenerativa e olistica. Consumiamo ogni anno una superficie vergine di suolo nel nostro Paese pari all'estensione della città di Bologna, mentre i tre quarti del patrimonio edilizio privato residenziale in Italia sono di classe energetica G, la peggiore, con uno spreco di soldi di 20 miliardi di euro all'anno. Lo sprawl urbano produce città deliranti, che implicano comunità spaesate e impaurite. Dobbiamo mutare radicalmente rotta. Dobbiamo produrre un grande piano di rottamazione edilizia, demolendo e ricostruendo, in una visione rigenerativa tanto dell' urbs quanto della civitas. Per realizzare tutto ciò, Presidente, serve una policy nazionale sulle città che, paradossalmente, nel Paese dei mille Comuni non c'è mai stata. Dobbiamo superare la parcellizzazione dei progetti urbani, magari anche importanti, come il Piano città e il Bando periferie, ma lasciati a una frammentazione programmatoria priva di continuità e visione. Servono dunque policy e governance e un luogo istituzionale nazionale per le decisioni. Signor Presidente, i fondi che questo Governo si è conquistato in Europa e quelli messi a disposizione del bilancio dello Stato servono a questo, a nulla meno che a questo.
2020-07-29	PD	LausMauroAntonioDonato	Infine, il lavoro dovrà essere l'alfa e l'omega della spesa futura derivante dagli stanziamenti europei (il recovery fund e il MES), perché quelle in arrivo dall'Europa sono cifre straordinarie, che avranno una ricaduta straordinaria di sistema solo se sapremo valorizzarle al meglio. Sono cifre straordinarie e, per questo, hanno delle condizioni - ci mancherebbe altro - come quando si va a chiedere un mutuo. Chi pensa di poter fare a meno dei 37 miliardi del MES, per via delle condizioni imposte, non si deve neanche avviare sulla strada delle riforme. Deve avere l'onestà intellettuale di lasciar perdere, riconoscendo che gli manca la visione d'insieme e che è oggettivamente incapace di vedere l'interdipendenza tra i vari settori di intervento, incapace di vedere la primazia del lavoro nel novero delle aspettative di crescita. Tempi certi e inedito coraggio: io non aspetto che siano le colleghe o i colleghi della minoranza a chiederli al Premier o ai Ministri. Me ne voglio assumere la responsabilità in prima persona e come me auspico voglia fare anche il resto della maggioranza, riconoscendo di non dover essere balbuziente nell'interlocuzione con il Governo, perché è in questo modo che si garantisce la centralità del Parlamento. Del resto, l'obiettivo delle riforme è patrimonio di tutte le forze politiche, pur nella differenza di impostazione. Si tratta di dar linfa al tessuto socio-economico, per renderlo sempre più competitivo e resiliente, nel totale rispetto dell'ambiente naturale che lo ospita e altrettanto nel rispetto umano della comunità che lo anima. È una sfida che ho deciso di accettare con coraggio. Non voglio accontentarmi di qualcosa di meno.
2020-07-29	PD	ValenteValeria	Abbiamo dunque conseguito in poche settimane o in pochi mesi risultati che ci parevano irraggiungibili. Penso di poter fare a proposito dell'Europa due sole considerazioni in premessa. La prima è che non credo sia un caso - questo me lo consentirete - che proprio in questa fase storica l'Europa sia diretta e guidata da tre donne, che hanno messo davanti un interesse generale rispetto a interessi particolaristici, a egoismi degli Stati nazionali; hanno fatto prevalere il comune interesse di portare a casa un risultato utile per tutti, una grande idea (che deve essere propria di ogni comunità) che non ci può essere la salvaguardia di uno senza tutelare il bene complessivo della squadra all'interno della quale si gioca e si è deciso di giocare insieme.
2020-07-29	PD	ValenteValeria	D'altro canto, onestà intellettuale vorrebbe che tutti quelli che in questi mesi invece avevano scommesso su un insuccesso, su un fallimento di quel progetto d'Europa, riconoscessero, indipendentemente da appartenenze e strumenti di consenso spiccio, che oggi l'Italia senza questa Europa sarebbe davvero drammaticamente sola di fronte a un dramma assolutamente imprevedibile e dalle proporzioni inimmaginabili.
2020-07-29	PD	ValenteValeria	Signor Presidente, colleghi senatori, penso di poter dire, con la condivisione di molti di voi, che se i mesi che abbiamo alle spalle di questa drammatica pandemia ci hanno insegnato tante cose tra queste c'è sicuramente la consapevolezza che volere è potere, che quando davvero una cosa la si vuole fare, anche i risultati che paiono irraggiungibili o complicati si possono ottenere in poco tempo. Abbiamo visto servizi pubblici, aziende, scuole e università organizzare didattica e lavoro a distanza in pochissimi giorni. Soprattutto però in questo quadro abbiamo finalmente visto l'Europa mostrare il volto per il quale i nostri Costituenti, ma anche chi l'aveva immaginata, sognata, pensata, l'aveva probabilmente costruita: penso al volto della solidarietà, al volto di una vera e grande comunità, anche a protezione e a tutela dei componenti di quella grande famiglia che è l'Europa.
2020-07-30	FI	GasparriMaurizio	In data 1° agosto 2019, a seguito di informazioni ricevute via e-mail, la nave Open Arms, battente bandiera spagnola, noleggiata dall'organizzazione non governativa Proactiva Open Arms, effettuava, in un'area di soccorso di competenza libica, il salvataggio di 55 persone che si trovavano a bordo di un natante, dandone notizia alle autorità libiche, italiane e maltesi. In pari data, il 1° agosto, l'allora Ministro dell'interno, di concerto - lo sottolineo - con i Ministri della difesa e delle infrastrutture e dei trasporti, emetteva un decreto, disponendo il divieto di ingresso, transito e sosta nel mare territoriale nazionale, quindi con un atto di Governo collegiale che ha coinvolto più Ministri. Il 2 agosto la stessa nave effettuava un ulteriore salvataggio di 69 persone in area di competenza maltese. Di questi eventi venivano informate le varie autorità e Malta contestava la propria competenza (cosa che, com'è noto, fa spesso anche quando essa è evidente). Dopo aver inoltrato alle autorità maltesi e italiane diverse richieste di POS ( Place of safety ) - parliamo della possibilità di sbarco - si è mantenuta la nave in acque internazionali a Sud-Ovest di Lampedusa. In data 9 agosto 2019, Open Arms ha eseguito, con il coordinamento delle autorità maltesi, un ulteriore salvataggio di 39 immigrati. Rivolte le varie richieste, Malta si rendeva disponibile soltanto allo sbarco dei 39 immigrati salvati in quest'ulteriore operazione nelle proprie acque di competenza e contestava la possibilità di accogliere gli altri che, intanto, erano a bordo già da vari giorni. Il 10 agosto veniva effettuata una prima evacuazione di alcune persone per motivi sanitari. Il 14 agosto il TAR del Lazio sospendeva quell'atto interministeriale, anche se il Governo contestava la decisione del tribunale amministrativo. Il 15 agosto, dopo un'ulteriore richiesta di POS, la nave si è avvicinata a Lampedusa, dove è stata autorizzata a collocarsi per mettersi al riparo, visto che le condizioni meteo-marine erano peggiorate e quindi vi era una necessità di salvaguardia. Vi sono poi state ulteriori iniziative di sbarco di persone che, per ragioni sanitarie, sono state fatte scendere dalla nave, con l'intervento della Capitaneria di porto italiana e della Guardia di finanza. Il 14 agosto il presidente del Consiglio Conte inviava all'allora ministro dell'interno Salvini una lettera, che è agli atti della Commissione e che anche i colleghi avranno potuto consultare, in cui lo invitava «ad adottare con urgenza i necessari provvedimenti per assicurare assistenza e tutela ai minori presenti sull'imbarcazione». Il giorno successivo, il 15 agosto, l'allora ministro dell'interno Salvini rispondeva con una lettera, dicendo che, avendo la nave bandiera spagnola, doveva essere quel Paese ad averne la giurisdizione, quindi anche la competenza, per quanto riguardava i minori e la tutela dei loro diritti umani. Salvini faceva presente che c'erano anche adulti che accompagnavano i minori. Il 16 agosto, dopo un'ulteriore evacuazione per ragioni sanitarie e la notifica di un atto extragiudiziale di diffida, con cui i legali della Open Arms chiedevano a vari Ministri di autorizzare l'ingresso della nave nel porto, il Presidente del Consiglio, replicando alla risposta che aveva ricevuto dal ministro Salvini, evidenziava la necessità di autorizzare lo sbarco immediato dei minori presenti a bordo. Richiamo l'attenzione dei colleghi, perché è su questi fatti che dobbiamo votare, non su una discussione astrattamente politica, che potrebbe svolgersi in altre sedi e in altri luoghi: il Presidente del Consiglio indicava la necessità di far sbarcare i minori, con una lettera. Il ministro Salvini rispondeva a tale invito il 17 agosto (quindi le risposte erano immediate, da un giorno all'altro, ovviamente, considerate la delicatezza e l'attualità della vicenda), assicurando che, nonostante non condividesse la lettura della normativa proposta dal presidente Conte, avrebbe acconsentito allo sbarco dei presunti minori. L'aggettivo «presunti» non è casuale, perché poi, una volta sbarcati, parte di loro si rivelò, ai controlli, non minorenne. Il Ministro quindi si uniformava alla direttiva del Presidente del Consiglio, riconoscendone ovviamente l'autorità gerarchica superiore. Non mi dilungo sulle norme della Costituzione e sul ruolo del Presidente del Consiglio e del Consiglio dei ministri; anzi, a maggior ragione, non condividendo, dimostrava di eseguire una direttiva e pertanto il coinvolgimento del Governo nelle massime gerarchie è evidente e palese. Già qui mi potrei fermare, colleghi, nella mia relazione sui fatti, perché di questo ci occupiamo oggi: il resto fa parte del quotidiano dibattito politico, né citerò nella mia relazione fatti di attualità che ho letto anch'io sui giornali e che tuttavia non rientrano nei miei compiti e nelle mie funzioni di relatore, rispetto alle polemiche sulle intercettazioni, che non sono state, non possono e non devono essere oggetto della valutazione della Giunta, ma fanno parte della discussione politica. Il 18 agosto, su disposizione della prefettura di Agrigento e dietro comunicazione dell'Ufficio di gabinetto del Ministro dell'interno, i 27 minori non accompagnati venivano fatti sbarcare a Lampedusa. Nel frattempo, le autorità spagnole autorizzavano lo sbarco della nave ad Algeciras, ma quelli di Open Arms dicevano che era troppo lontano e non andava bene. Le autorità italiane dicevano che avrebbero affiancato la nave con una italiana, per consentire un trasbordo dei clandestini e un viaggio più confortevole. Nonostante questo Open Arms si rifiutava di accogliere la proposta spagnola di indicare un POS per lo sbarco sulle proprie coste. Successivamente la Spagna ha avvicinato il punto di sbarco alle isole Baleari, perché si riteneva Algeciras troppo lontana, ma la nave Open Arms ha rifiutato anche quella destinazione: è tutto documentato, è tutto accertato. I minori erano quindi stati fatti sbarcare, perché il Ministro dell'interno aveva accettato ovviamente l'indicazione e la disposizione del Presidente del Consiglio. Successivamente, il 20 agosto, c'è stata l'ispezione del procuratore della Repubblica presso il tribunale di Agrigento, unitamente ad alcuni medici, e si è disposto il sequestro preventivo della nave, che ovviamente, essendo stato deciso dalla magistratura, ne ha comportato lo sgombero, ma solo dopo che i minori erano stati fatti scendere, in ottemperanza a un indirizzo di Governo. Si discute sulla natura di quest'atto. Il collegio per i reati ministeriali ha escluso quella di atto politico delle condotte ascritte e vi ha riconosciuto invece un reato ministeriale, chiedendo al Senato l'autorizzazione a procedere, contro la quale la Giunta si è espressa. Quindi, la relazione che sto qui rappresentando è espressione dell'orientamento della Giunta, contraria all'autorizzazione al processo. Vi risparmio lunghe considerazioni in termini di diritto, che potrete trovare nel testo della relazione, che vi prego di approfondire, per collocare bene, in termini giuridici, la decisione e il voto che dovremo e dovrete assumere. Nel caso di specie, va sottolineato che il tribunale dei Ministri, valutata la riconducibilità della condotta del ministro Salvini a reati, astrattamente ipotizzati, di sequestro di persona e di rifiuto di atti d'ufficio, ha ravvisato la natura ministeriale dei reati stessi e ha proceduto alla formulazione dei capi d'imputazione, sui quali il Senato sarà chiamato a valutare la sussistenza dei presupposti, previsti dall'articolo 9 della legge costituzionale n. 1 del 1989 per il rilascio dell'autorizzazione a procedere. Non c'entrano niente l'articolo 68 o altri aspetti della tutela della funzione parlamentare: qui c'è una legge del 1989 che riguarda le funzioni del Governo e dei Ministri, alla quale abbiamo fatto riferimento. Il tribunale dei Ministri, come ho detto, non ritiene che sia un atto puramente politico, ma amministrativo, quindi sindacabile dal giudice. Ci si potrebbe soffermare sull'ulteriore distinzione tra atti amministrativi e atti di alta amministrazione, ma non mi attardo; ci sono sentenze anche del Consiglio di Stato che chiariscono che l'atto politico, adottato da organi politici e di Governo, è libero nel fine, a differenza di quelli amministrativi. C'è tutta una giurisprudenza che ci ha aiutato nell'esame delle vicende (questa è la terza e ognuna ha una sua specificità), però le materie, le fonti del diritto, i precedenti e le sentenze del Consiglio di Stato sono alla base delle motivazioni che abbiamo già rappresentato in altri casi all'Assemblea e che negli atti sono specificate, ragion per cui non mi ci soffermo, non perché non siano importanti, ma perché sarebbe faticoso seguire nel dettaglio le innumerevoli questioni. Non siamo quindi di fronte a una scriminante ai sensi del codice penale, che consente a chiunque di impedire un fatto dannoso; qui siamo nel fatto specifico di un'azione di Governo. Abbiamo visto in alcuni casi fare anche confusione con l'articolo 51 del codice penale, ma qui siamo in un'altra fattispecie: altrimenti, il giudice avrebbe potuto dire che, essendo stato impedito un danno maggiore, non si sarebbe proceduto; invece, si è ritenuto di porre il Senato di fronte al dilemma della condotta di un membro di Governo. Nella Giunta - lo dico perché alcuni colleghi hanno sollevato il tema - si è discusso se vi fosse traccia della moral suasion dell'azione del Presidente del Consiglio. Anche per esperienza personale, so che, quando si riunisce il Governo, il Presidente del Consiglio dà indirizzi, corregge posizioni e invita alla riflessione (pensate ai provvedimenti varati con riserva di pubblicazione) e in quelle fasi esercita un'azione di indirizzo e moral suasion. Ovviamente, non possiamo chiedere alla Presidenza del Consiglio prove di quest'azione, che è di indirizzo e spesso non lascia tracce formali scritte. Nella relazione è citata una sentenza della Corte costituzionale che ha affrontato la questione della moral suasion (chiamiamola così) e degli atti di indirizzo in riferimento al Presidente della Repubblica, spiegandone il ruolo. Pensate alle nomine di competenza delle alte sfere dello Stato: non sempre troverete un verbale, ma certamente ci sono un confronto e una discussione. La sentenza che riguarda il Presidente della Repubblica è quindi utile per capire che anche il Presidente del Consiglio svolge una funzione di indirizzo, spesso informalmente, perché non si verbalizza quanto viene detto ai Ministri (non ci sono sentenze sui Presidenti del Consiglio, ma lo sanno bene coloro che hanno rivestito questa carica e siedono in quest'Aula). Nel caso specifico, c'è una lettera del Presidente del Consiglio nella quale si dice al Ministro dell'epoca cosa fare e cosa no, ma ci saranno stati certamente anche altri atti. Quindi, rispetto alla moral suasion e alla discussione, vi invito a riflettere. Il ministro Salvini, quando ha ricevuto la lettera del presidente Conte, si è trovato di fronte a un bivio: poteva ottemperare all'ordine o non farlo, assumendosene ovviamente la responsabilità politica, con le conseguenze politiche del caso. Egli ha ottemperato a quella direttiva. Peraltro, si deduce che il Presidente del Consiglio dei ministri dell'epoca, se avesse voluto disporre lo sbarco di tutti, lo avrebbe ordinato e scritto. Il presidente Conte ha scritto di far sbarcare i minori: non era impedito dalla volontà politica di dare un ordine più ampio, che evidentemente non ha ritenuto di emanare; in termini di moral suasion, di attività di indirizzo e di coordinamento del Governo, egli avrebbe potuto emanare questa direttiva, pertanto, a contrario, deduciamo che non abbia voluto emanarla e ne ha invece emanata una specifica, che è stata eseguita. Il Governo, nel suo complesso, con il decreto interministeriale del 1° agosto 2019 sul no al transito e all'arrivo nelle acque italiane e con l'azione del presidente Conte (quella documentata per tabulas ), ha partecipato a questo indirizzo governativo. Ci sono gli atti ed è di questi - ripeto - che dobbiamo occuparci. La discussione puramente politica riguarda altri ambiti e, come ricordo nella relazione, si possono presentare interrogazioni, mozioni di sfiducia e tutto ciò che si ritiene per una contestazione politica nei confronti di chicchessia. Il Parlamento può sfiduciare un Governo e, con la prassi innovativa introdotta negli ultimi venti-venticinque anni, anche il singolo Ministro. Questa è però un'altra cosa; è un giudizio politico, che non assume una rilevanza penale né può sfociare in vicende giudiziarie. Quindi, ricapitolando: la condivisione governativa; il decreto interministeriale; la corrispondenza tra Conte e Salvini; l'uniformità dell'azione del Ministro dell'interno alle direttive del Presidente del Consiglio dei ministri; lo sbarco concesso in Spagna, con il POS ad Algeciras; il non gradimento della località lontana; lo sbarco più vicino nelle Baleari; la disponibilità della Capitaneria di porto ad affiancare l'Open Arms con una nave italiana, per rendere meno disagevole la trasferta, che comunque era affrontabile (parliamo sempre di un'area mediterranea limitata); tutto questo, insomma, ci ha portato a ritenere che si sia agito per il perseguimento di un preminente interesse pubblico. All'epoca l'interesse pubblico consisteva nella regolamentazione più rigorosa della gestione dei flussi migratori per disincentivare il traffico degli immigrati. Sappiamo che dietro queste attività - se ne discute anche in questi giorni - ve ne sono altre criminali, che, in Libia e altrove, traggono profitto illecito dalla loro gestione. Abbiamo discusso di queste questioni già in occasione delle vicende delle navi Diciotti e Gregoretti. Ricordo che l'indirizzo di Governo era quello di una gestione più severa e restrittiva non solo dei flussi migratori (non entro nei dibattiti di questi giorni, perché mi devo attenere a un fatto, ma basta aprire i giornali di ieri, oggi e forse anche domani, per leggere la discussione che è trasversalmente in atto nel Paese, con vicende che si ripropongono, ma che - ripeto - non fanno parte di quanto sottoposto alla Giunta delle elezioni e delle immunità parlamentari), ma anche della sicurezza. Infatti, resta il fatto che più volte (in particolare il 13 giugno 2018) il Comitato nazionale dell'ordine e della sicurezza pubblica e le massime autorità della sicurezza hanno rilevato la possibilità di infiltrazioni terroristiche nel traffico dei clandestini. Qualcuno dirà che il Ministro sapeva quali erano, ma non è così, perché è un pericolo generale: se si sapesse che su una nave c'è un terrorista, verrebbero disposti altri tipi di intervento. È un pericolo di natura generale, che può utilizzare il fenomeno migratorio, non perché gli immigrati che giungono siano tutti i terroristi (nessuno lo può pensare), ma perché una situazione di disordine e caos può avvantaggiare o favorire chi possa infiltrare in Italia e in Europa persone che vengano qui non in cerca di pane e lavoro, ma con altri scopi. Questo pericolo è stato evidenziato nel corso degli anni da parte delle massime autorità della sicurezza, con relazioni e rapporti che forse neanche noi leggiamo con attenzione. Come parlamentari ci giungono documenti, convertiti da floppy disk a pen drive, in cui sono scritte informazioni evidentemente non sensibili o coperte da segreto, ma di carattere generale. Anche in questi giorni mi è capitato di leggere sui giornali l'allarme dei servizi di sicurezza, perché sulle coste della Libia migliaia di persone con rischio di infiltrazione sono pronte a varcare il Mediterraneo. Pertanto, il Ministro dell'interno ha agito sulla base di questi indirizzi di Governo e anche nel perseguimento di quest'interesse pubblico. La parola «perseguimento» vuol dire che l'azione del Governo persegue quell'obiettivo, non ha la certezza di raggiungerlo. Per quanto riguarda gli atti, non lo decide il Tribunale dei ministri o la procura, perché ci sono margini. Ho letto sui giornali qualche giorno fa che la procura di Agrigento si è detta preoccupata per quello che accade in termini d'immigrazione nel territorio di competenza; ovviamente, mi chiedevo se fossero gli stessi della procura che poi hanno espresso orientamenti diversi, ma su questo forse sarà il dibattito a offrire temi di riflessione. Signor Presidente, arrivo prima del previsto alla sostanziale conclusione della mia relazione, senza abusare, ma avvalendomi dei tempi concessi, cosa di cui la ringrazio, perché la questione ha una sua rilevanza. Ad avviso della Giunta delle elezioni e delle immunità parlamentari, che ha approvato la mia proposta, il ministro Salvini ha perseguito un interesse pubblico preminente inerente all'azione di Governo, costituito dalla gestione dei flussi migratori, anche al fine di prevenire (ma questo è un fatto accessorio) una minaccia terroristica emersa in sede di Comitato nazionale per l'ordine e la sicurezza pubblica dal 2018 (ma credo anche in altre occasioni e sicuramente in passato). Sul piano politico, come ho già detto, ognuno può esprimere giudizi, mozioni e sfiducie, ma è un'altra cosa: in questo caso, siamo su un piano di diritto, sull'applicazione della legge del 1989 e sulla valutazione dell'azione di un Ministro e - lo ribadisco ancora una volta - di un'azione di Governo, ossia il decreto interministeriale contro l'arrivo della nave e le direttive epistolari, meditate e formalizzate del Presidente del Consiglio. Non stiamo parlando di telefonate, intercettate o raccolte, ma di atti formali, che sono stati anche eseguiti, pur nella divergenza di opinioni, e ciò dimostra proprio che, a un certo punto, è stata la Presidenza del Consiglio ad aver assunto la gestione di alcune scelte e ad aver imposto l'applicazione di quelle che ha ritenuto di indicare, mentre di altre evidentemente non ha ritenuto di avvalersi. Questo è il fatto, colleghi. Siccome siamo parlamentari avveduti ed informati e poiché molti, anche in quest'Aula, hanno ricoperto responsabilità di Governo a vari livelli, è conosciuta la prassi della gestione delle vicende, anche di quelle complesse, in termini di fatto e di diritto. È per questa ragione, quindi, che la Giunta delle elezioni e delle immunità parlamentari, per tutti i motivi fin qui evidenziati e anche per molti altri, che troverebbe scritti nella relazione, è giunta a certe conclusioni. Ringrazio anche la Giunta per aver offerto argomenti di discussione e riflessione sui quali ci siamo misurati; la vicenda si è protratta anche più del necessario, perché c'è stata tutta la vicenda del rallentamento dell'attività giudiziaria del Paese; anzi, devo dire che le nostre attività si sono anche svolte, mentre mi sembra che quelle giudiziarie ordinarie del Paese siano ancora in sofferenza, a giudicare da quello che mi dicono gli avvocati, che protestano per i cancellieri che non si trovano. Il nostro cosiddetto tribunale, che non è tale, ma una Giunta, ha lavorato, anche se ovviamente le vicende sono di qualche tempo fa. Oggi la nostra relazione giunge all'esame dell'Assemblea, pertanto chiedo ai colleghi di approvare la proposta della Giunta per il diniego della richiesta di autorizzazione a procedere, attesa la sussistenza, nel caso di specie, dell'esimente del perseguimento del preminente interesse pubblico nell'esercizio della funzione di Governo, di cui all'articolo 9, comma 3, della legge costituzionale n. 1 del 1989. Certamente non mi sfugge la rilevanza politica delle cose che discutiamo, ma ci troviamo anche in una sede che deve muoversi in base ai fatti, alle leggi, alle norme e alle prerogative che riguardano l'azione di Governo in termini astratti ed assoluti. Oggi l'interessato non svolge funzioni di Governo, ma la questione delle azioni di Governo riguarda l'istituzione nella sua complessità, nelle decisioni che deve assumere: per altri versi stiamo discutendo di emergenze diverse che si sono poi aggiunte nel Paese, con un dibattito sui decreti del Presidente del Consiglio dei ministri e altri decreti, quindi sull'azione di Governo la discussione giuridica è ampia e non cesserà mai, come è normale che sia. Su questo fatto gli elementi, a mio avviso, sono molto chiari, la Giunta ha avuto modo di discutere e anche di meditarli, perché sono rimasti ai nostri atti più del necessario, ma con una rapidità maggiore di altri livelli di giustizia, e quindi invito i colleghi ad approvare questa proposta che nega l'autorizzazione a procedere nei confronti dell'allora ministro Matteo Salvini.
2020-07-30	FdI	BalboniAlberto	È l'invasione che da anni e anni l'Italia sta subendo abbandonata dall'Europa, che finge solidarietà, ma ci lascia da soli ad affrontare questa marea di "profughi". Ma ci vogliamo prendere in giro, cari colleghi della maggioranza? Ma quali profughi? L'altro giorno uno è sbarcato addirittura con il barboncino, come dire: «Mi piace l'Italia, ci ritorno, anche se ho il decreto di espulsione, tanto ho l'albergo gratis e tutto quello che mi serve; mi rimpatriano prima o poi gratis e poi ritorno». Forse al massimo il 5 per cento di coloro che arrivano sulle nostre coste sono davvero profughi: tutti gli altri sono migranti economici, nella migliore delle ipotesi, perché, dentro quella massa di disperati, ci sono anche i delinquenti, gli esponenti della mafia nigeriana e ci sono anche le vittime, di cui voi anime belle della sinistra, quando si discute di questi argomenti, vi scordate sempre
2020-07-30	LN	StefaniErika	Quella di Open Arms è una vicenda che si inserisce, tra l'altro, in un complicato rimpallo di responsabilità e di competenze fra le varie autorità straniere che sono chiamate a rispondere. Il tutto in una cornice normativa nazionale e internazionale di difficilissima lettura e ulteriormente complicato perché si inserisce in procedure in primis amministrative e poi giudiziarie. Una ulteriore complicazione è data dal fatto che il meccanismo automatico di ricollocazione dei migranti non era affatto operante. Di questo se ne è parlato, se ne è trattato, come hanno detto anche i colleghi e i fatti sono stati ampiamente riassunti nella relazione proposta dal presidente Gasparri. Se volessimo aprire una piccola parentesi, noi non siamo qui di certo per valutare se sussiste o meno una ipotesi di reato. Occorre rilevare, però, che vi sono alcune contraddizioni nella domanda stessa di autorizzazione a procedere che potrebbero rendere palese, nonostante non sia stato nemmeno tanto dissimulato, l'intento di voler fumosamente perseguire un esponente politico così scomodo come Salvini. L'accusa rivolta al ministro Salvini è di avere tenuto una condotta omissiva per mancata indicazione del POS alla motonave e per violazione di Convenzioni internazionali e dei principi di soccorso in mare, cioè il cosiddetto sequestro. Ma leggendo bene le pagine 107 e 108 della domanda di autorizzazione al tribunale dei ministri, lo stesso tribunale dice che non sussiste l'ipotesi di reato di cui all'articolo 323, sostenendo che non vi sono elementi idonei a sostenere in giudizio l'assunto per cui l'obiettivo primario della condotta di rifiuto del POS da parte del Ministro fosse proprio quello di privare i migranti della loro libertà di locomozione e pregiudicare il loro diritto alla salute e gli altri dritti fondamentali. Sta dicendo, cioè che non vi era l'intento, non vi era la volontà di farlo. Inoltre, sempre lo stesso tribunale dei ministri conferma che esiste l'esimente di cui all'articolo 9, cioè il famoso, trito e ritrito (perché ormai penso che anche i nostri cittadini sappiano esattamente che cosa sia) perseguimento di un preminente interesse pubblico nell'esercizio delle funzioni di governo. Il tribunale, infatti, dice che la condotta del Ministro è apparsa animata dalla finalità di contrastare gli ingressi irregolari nel territorio italiano e di contrapporsi attivamente alla mancata assunzione di responsabilità degli eventi migratori da parte di altri Stati dell'Unione europea. Lo sta confermando. Questa è una contraddizione nella quale pare proprio emergere che, a volte, va bene sostenere una tesi quando è contro Salvini, mentre va male nel momento in cui la devi sostenere a favore dello stesso Ministro. Riteniamo di condividere tutto ciò che è stato illustrato dal relatore. È pienamente provato che vi sia questo perseguimento di preminente interesse pubblico. Perseguimento non significa tutela effettiva, significa che hai operato nell'intento di e in funzione di e preminente non significa esattamente prevalente, non è un giudizio di prevalenza e noi stiamo parlando dell'esercizio di una funzione di governo. Non occorre perché sembra di continuare a ripeterlo, ma possiamo richiamare benissimo quanto già sostenuto sia nel caso Gregoretti, sia nel caso Diciotti. È chiaro: c'era un coinvolgimento politico governativo del Presidente del Consiglio e di tutto il Consiglio dei ministri sulle decisioni riguardanti la politica migratoria. Non occorre ricordare tutti gli interventi del presidente Conte, che sono stati fatti qui in Senato, in sede di dichiarazioni programmatiche o nelle comunicazioni in vista dei Consigli europei. Ricordiamo anche gli interventi degli altri Ministri: anche se si trattava del caso Gregoretti, lo stesso vice premier del tempo, Di Maio, ha più volte sostenuto che, a suo avviso, l'Italia non poteva sopportare nuovi arrivi di migranti e che i migranti dovevano andare nel resto d'Europa e lo stesso Toninelli lo richiamò. Il coinvolgimento si vede poi, pienamente, nel famoso decreto interministeriale interdittivo del 1° agosto, poi impugnato e sub iudice, che era a firma dei ministri Trenta e Toninelli, oltre che del ministro Salvini. I Ministeri si sono costituiti davanti al TAR, per difendere il decreto del 1° agosto. Vi è poi un carteggio particolare fra il ministro Salvini e il presidente Conte, nel quale, chiaramente, il Ministro ha lavorato da Ministro e il Presidente del Consiglio ha lavorato da Presidente del Consiglio, ovvero si è applicato pienamente l'articolo 95 della Costituzione, per cui il Presidente del Consiglio dirige la politica generale del Governo e ne è responsabile, mantiene l'unità di indirizzo, promuove e coordina l'attività dei Ministri. È stato disposto e richiesto lo sbarco di minori, con ciò, argomentando a contrario, ordinando o dando una direttiva sullo sbarco di altri. Ricordiamo che, comunque, il presidente Conte si sarebbe potuto avvalere di una norma, contenuta nella legge n. 400 del 1988, secondo cui il Presidente del Consiglio dei ministri può sospendere l'adozione di atti da parte dei Ministri. Era un periodo che conosciamo bene, c'erano difficoltà politiche e quindi, se avesse voluto screditare le azioni del Ministro, ben lo si sarebbe potuto fare. Vi era quindi un coinvolgimento pieno. Non possiamo quindi che confermare le conclusioni della relazione del presidente Gasparri, in cui sono state illustrate appieno le ragioni per le quali si ritiene sussistente l'esimente. Nulla è cambiato, la panoramica dei fatti è uguale sia per il caso Diciotti, che per il caso Gregoretti. Nel caso Diciotti, il Movimento 5 Stelle prese una posizione e oggi no. Cos'è cambiato? Sono cambiate solo le alleanze. Sappiamo che, nel bilanciamento dei poteri previsto dalla Costituzione, la magistratura non ha il diritto di processare le scelte in merito alle modalità di perseguimento degli interessi pubblici, con la funzione di Governo. Questa è la vera garanzia che offre la legge n. 1 del 1989. Non è che in questa sede, quando si discute delle domande di autorizzazione a procedere, si devono semplicemente dividere, in Commissione e in Assemblea, i senatori filo-Salvini e i senatori anti-Salvini. Vi sono dei princìpi ai quali dobbiamo richiamarci, come ha detto anche il senatore Renzi, anche se si afferma la separazione dei poteri, poi però, nel momento in cui bisogna agire nei confronti Salvini, va bene agire nei confronti Salvini. Dobbiamo ricordare che vi è un'autonomia della politica e un'indipendenza della magistratura, ma, in conclusione, la vera questione è che l'avversario lo si combatte con i voti e non certo in un'aula di tribunale.
2020-07-30	PD	MirabelliFranco	Signor Presidente, la senatrice Anna Rossomando, nel suo intervento, ha già spiegato ampiamente le ragioni di merito per cui voteremo contro la relazione della Giunta delle elezioni e delle immunità parlamentari e ha già spiegato che il nostro compito, oggi, non è decidere se condannare o no Matteo Salvini per sequestro di persona plurimo o rifiuto di atti d'ufficio. Quello è un compito che spetta ai giudici, mentre dobbiamo decidere se, nella vicenda della Open Arms, il Ministro dell'interno di allora abbia compiuto atti giustificati dal preminente interesse pubblico o no. Per noi la risposta è no, perché non è credibile l'argomento usato, anche nella relazione del presidente Gasparri, ossia la presenza a bordo di terroristi. Se fosse stato così, perché dopo un anno nulla è successo e non ci sono stati un arresto o un'indagine che abbia portato a qualcosa? Perché? Dove si evidenziava questo pericolo? Per noi non è neanche dimostrato - ammesso che ciò potesse giustificare la scelta di lasciare in mare 160 persone per diciannove giorni - né dimostrabile che ci fosse la necessità di fare pressione sull'Europa per la ripartizione di quelle persone; anzi, è dimostrato che la disponibilità ad accogliere, da parte di diversi Paesi europei, era già stata ottenuta dal Presidente del Consiglio. Secondo noi non è dimostrato l'interesse pubblico, ma, anche se lo fosse, voglio dire con grande chiarezza che non pensiamo che esso possa giustificare le violazioni dei diritti umani e delle libertà individuali e le sofferenze di quelle persone, lasciate per diciannove giorni su una nave, che li ha salvati dal naufragio, ma che non era in grado di offrire loro le condizioni minime accettabili per garantire la salute e la vita stessa. Pensiamo non ci sia possibilità di giustificare quello che è successo. Non esiste un interesse pubblico che possa giustificare quelle violazioni e la scelta di non prendersi cura di persone in difficoltà. Questo non c'entra niente con il controllo dei confini e dell'immigrazione, o la necessità di sollecitare un impegno maggiore dell'Europa: non c'entra nulla! C'entra forse con la propaganda e con il bisogno di mostrare come vera la tesi della chiusura dei porti e di nascondere l'inutilità di politiche che mostravano di accanirsi sui migranti e non sugli scafisti. Ricordate? Il fine giustifica i mezzi. Se mostriamo la faccia cattiva del Paese, nessuno partirà più. Inutilità che si voleva nascondere dimostrando durezza e intransigenza nei confronti di uomini e donne salvati dal mare, a cui sono stati riservati trattamenti disumani. Nascondere il fallimento di quelle politiche: questa era la finalità di quell'atto. Il senatore Salvini, oggi, poiché gli fa comodo, scopre ciò che esattamente un anno fa in quest'Aula gli era stato detto, mentre scuoteva la testa negando, ossia che mentre teneva in ostaggio 160 persone al largo di Lampedusa, negli stessi momenti, centinaia di persone, ogni giorno, arrivavano lì e sulle nostre coste dalla Tunisia, semplicemente perché quel Paese prima era vicino all'Italia, a Lampedusa, come lo è adesso. Salvini qui negò e scosse la testa, quando gli parlammo degli sbarchi fantasma. Oggi li scopre e sta succedendo quello che è successo un anno fa, con la differenza che il ministro Lamorgese, per fermare questi flussi, è andato in Tunisia e ha aumentato la presenza delle Forze dell'ordine in Sicilia, mentre un anno fa si negava l'esistenza del problema, affermando che bastasse tenere Open Arms in mare per diciannove giorni, per dimostrare di saper contrastare l'immigrazione. Altro che interesse pubblico: il rischio vero è quello di fare propaganda sulla pelle delle persone salvate. Signor Presidente, ripeto che non spetta noi dire o decidere se il senatore Salvini è colpevole o innocente; a noi spetta il compito di consentire alla magistratura di decidere, perché nessuno è al di sopra della legge e uno Stato democratico e garantista non può non valutare fino in fondo se l'equilibrio tra interesse pubblico e diritti individuali è stato oltrepassato o meno. Se il senatore Salvini è convinto delle sue ragioni, come dice, penso che, come l'ultima volta, dovrebbe rimettersi al giudizio di un tribunale. Lo dico chiaramente, perché non dev'esservi vittimismo: non ci auguriamo che il senatore Salvini venga condannato; non siamo quelli del buttare via le chiavi, delle manette facili, o del mettere la gente in carcere per qualsiasi cosa. Ci auguriamo che il senatore Salvini venga assolto, ma continueremo a combattere la sua idea di Paese e la sua politica forte con i deboli, che vuole agitare i problemi anziché risolverli. Guardi, senatore Salvini, non c'è alcuna via giudiziaria che vogliamo seguire. Non siamo come lei: non facciamo giustizia sommaria; non usiamo le inchieste come lei fa ogni volta che può. Ci siamo dimenticati di Bibbiano, e dell'Umbria e di come viene strumentalizzata ogni notizia di reato che riguarda una parte diversa dalla propria?
2020-07-30	PD	RossomandoAnna	Per comodità penso che sia giusto ricordare alcuni fatti inconfutabili e contestare alcune falsità e alcune fake news. Innanzitutto, essendo ormai al terzo episodio, anche involontariamente molte cose le abbiamo imparate tutti. Quindi è pacifico che c'è una normativa internazionale vincolante, che è la Convenzione europea per la salvaguardia dei diritti dell'uomo e delle libertà fondamentali, e c'è una normativa nazionale vincolante che è la Costituzione? Sì. È pacifico che i minori non accompagnati, ancor più degli adulti, devono essere tutelati e sbarcati in base alla legge n. 47 del 2017, la cosiddetta legge Zampa ed è parimenti pacifico che furono sbarcati perché c'era una richiesta della procura della Repubblica che altrimenti sarebbe intervenuta? Sì. È pacifico che spettava a Malta intervenire, ma non lo ha fatto come in altre situazioni e ciò è vergognoso? Sì. È infine pacifico che spettava all'Italia comunque dare soccorso, perlomeno dal 14 agosto, come norma cogente? Sì. Vorrei ora parlare dei migranti, perché la situazione di fatto a bordo deve essere ricordata. Stiamo parlando di un'imbarcazione che, al limite, poteva soccorrere e non ospitare e che in questo caso ospitava più di 150 persone (mentre era omologata per 19), con un equipaggio ormai esausto e con due bagni alla turca a bordo indistintamente destinati a uomini e donne in precarie condizioni di salute, condizioni non enunciate così dai sodali della sinistra, ma accertate dai medici che salirono a bordo e poi successivamente verificate anche dal procuratore della Repubblica di Agrigento. Si trattava cioè di un ammassamento di persone in precarie condizioni di salute tra le quali - giusto a titolo esemplificativo - c'erano una donna con delle gravi ustioni e un uomo con una pallottola nel piede. Tuttavia si disse che comunque erano stati assicurati i principali soccorsi per pericolo di vita. Il discorso è sempre quello: che cosa sono le persone e qual è il metro di giudizio delle sofferenze che si possono infliggere. E poi vedremo la ragion di Stato. C'è una misura? E da cosa dipende? Dalla cittadinanza? Dalle condizioni? O non è uguale per tutte le persone la misura della sofferenza? O forse c'è qualcuno che si può far soffrire un po' di più? Questo si sta dicendo. La situazione era esasperata al punto che alla sola idea di poter essere riportati in Libia - perché di questo stiamo parlando - alcuni si gettarono in mare non sapendo nuotare. Le condizioni metereologiche erano disastrose e, quando si discute su dove potevano andare - poi vedremo se potevano farlo - di cosa stiamo parlando? Dal 14 agosto le condizioni meteorologiche erano così disastrose che l'ammiraglio capo delle capitanerie di porto scrive al Capo di gabinetto dicendo che aveva autorizzato personalmente la vicinanza e l'ancoraggio a Lampedusa perché le condizioni meteorologiche erano proibitive e non avrebbe autorizzato altri porti perché c'era pericolo. Mi rivolgo soprattutto agli amanti - per così dire - delle divise militari, che pure non si possono indossare a correnti alternate. Anche nell'ambito della nostra Marina c'è una nobilissima tradizione sul soccorso in mare, che prevale su tutto, anche sui nemici sconfitti: dopo che si è affondata la loro nave, li si va a soccorrere. E lo dico se vogliamo richiamarci a qualche nobile tradizione, perché l'Italia di nobili tradizioni ne ha moltissime. Veniamo ad altre questioni. Il comandante della Open Arms ogni giorno chiese indicazioni sull'approdo sicuro, il Place of safety (POS), e coinvolse subito il proprio Stato di appartenenza, che non rispose, fino alla data del 18 agosto. I fatti non sono una variabile indipendente. Al 18 agosto la situazione era gravemente deteriorata e a quel punto, in condizioni peggiorate, con le persone a bordo della nave in gravi condizioni fisiche, ci si trovava a 590 miglia dalla mitica Algeciras; il comandante della Open Arms chiese di essere aiutato e soccorso al trasbordo su altra imbarcazione. Lo chiese lui personalmente. In questo momento, però, non mi interessa discutere della condotta del comandante, e dico questo solo per fare un po' di ordine nei fatti. Prima di parlare di ragion di Stato, voglio dire ancora una cosa sul TAR, perché in un ambito paragiurisdizionale anche la documentazione è costituita da fatti giuridici, e sono state qui dette - scusate il termine - delle sciocchezze. Il TAR emette un provvedimento cautelare che fa decadere il decreto con cui si proibivano l'ingresso e lo sbarco nel porto. L'autorità giudiziaria, proprio per l'indipendenza tra la politica e la magistratura, non può imporre e ordinare di sbarcare, perché quello è l'atto di alta amministrazione del Governo e del Ministro. Toglie efficacia al tuo provvedimento e poi sei tu che devi provvedere. A quel punto, il ministro Salvini ha provato a fare un altro decreto che - guarda caso - il Ministro della difesa si è rifiutato - a proposito di collaborazione del Governo - di sottoscrivere. D'altra parte, nell'idilliaca corrispondenza di amorosi sensi sulle politiche di Governo di quell'agosto del 2019 non penso che possa sembrare strano. Anche la questione del TAR inviterei cortesemente a mettere da parte e la difesa di Open Arms ne chiede una reiterazione per avere un'ulteriore specificazione e uno strumento, ma questo rientra nelle questioni difensive e a noi non interessa. Passiamo allora alla ragion di Stato. Nella terza relazione, nonostante l'abilità argomentativa del nostro presidente della Giunta Gasparri, si sono dovute fare delle forzature e uno sforzo di arrampicamento sugli specchi che denotano una debolezza delle argomentazioni. Mentre nelle prime ipotesi sulla Diciotti si sosteneva che c'era stata una piena condivisione (nelle dichiarazioni pubbliche), qui si ricorre ad un interessante strumento giuridico istituzionale, e cioè che, se non c'è un atto esplicito che interviene autoritativamente sul Ministro - il quale aveva accentrato peraltro su di sé ogni provvedimento e potestà con i famosi decreti sicurezza - allora c'è condivisione, che peraltro io reputo totalmente ininfluente e inconferente, ma lo dico giusto per fare qualche precisazione. Poi c'è l'altra interessante prospettazione. Si dice che non è necessario che sussista il fine pubblico e venga valutato nella sua oggettività, ma che basti il perseguimento. È come la legittima difesa putativa, giusto per restare in argomenti familiari a questa destra. Come per la legittima difesa putativa, il perseguimento del fine è sufficiente. Ma scusate: mi citate un precedente storico di qualsiasi natura - autoritaria o no - di un uomo di Stato, di un re, di un faraone o quant'altro che riporta che è stato fatto qualcosa per perseguire un fine pubblico ma non per il bene del popolo? Qualcuno ha mai detto di averlo fatto per capriccio? Basta dichiarare che il fine è il bene della Nazione e la difesa dei confini o occorre valutare se oggettivamente esiste un criterio? In caso contrario, stiamo veramente scherzando. Qual è, quindi, la questione? I Costituenti, guardando al bene primario che è la libertà, hanno voluto disciplinare proprio il rapporto tra la legge che tutti devono osservare e quella potestà di scelta nell'interesse superiore nazionale, che solo eccezionalmente consente di violare e bypassare i limiti. Lo abbiamo visto anche recentemente: alcuni provvedimenti, che in qualche modo hanno limitato la libertà, sono stati presi a fronte di migliaia e migliaia di morti, per un problema di salute nazionale di rilevanti dimensioni. Invece in questo caso da chi ci si vuole difendere? Considerando che comunque ci sarebbe stata la redistribuzione dei migranti - come è stato detto - essendo stata concordata e avendo fatto dei passi in avanti in Europa, in che cosa, se non simbolicamente - e qui entrano in gioco le diverse concezioni del rapporto tra Stato e cittadino, la propaganda, il populismo e l'autoritarismo - si sarebbero violati i confini completando il soccorso? In che cosa sarebbero stati una minaccia? O forse si vuole velatamente e ipocritamente dire che in questo modo, prima di reimbarcarsi, siccome sa che soffrirà almeno venti giorni a 40 gradi all'ombra, forse il migrante ci ripenserà? Non è così, perché chi fugge dalle torture e dalla disperazione forse affronta anche il rischio di affogare e i 40 gradi all'ombra. Siamo noi che non possiamo sopportare di fargli patire sofferenze del genere. La ragion di Stato che cos'è? La questione dell'immigrazione è puramente incidentale. Non basta affermare che vi è un generico fine politico e che con qualsiasi mezzo lo si può raggiungere perché allora, se c'è un problema di politica industriale, si può sequestrare un Consiglio di amministrazione. Per esempio, il collega Paragone, che ha una visione complottista e anche molto ostile a tutte le questioni finanziarie, sarebbe legittimato a sequestrare il CDA di una multinazionale, perché, se lo ha annunciato nel programma di Governo e se ne era a conoscenza, chi potrebbe dirgli nulla? Qualcuno, allora, che è favorevole all'abolizione della proprietà privata potrebbe legittimare un bell'esproprio proletario in qualche supermercato. La questione dell'immigrazione è totalmente incidentale a questo punto. In conclusione, Presidente, vorrei aggiungere una considerazione: siamo tutti chiamati alla grande responsabilità di mettere in campo, per quanto ci riguarda, sperando in un dialogo costruttivo anche con l'opposizione, un vero piano di gestione dei flussi migratori e del soccorso delle persone in cerca di asilo; un piano compiuto che veda anche l'Italia protagonista dello scenario internazionale. Prima gli italiani non vuol dire l'Italietta dei carrarmati di cartone che non conta niente né in Europa, né nel mondo, ma vuol dire conoscere la situazione internazionale, essere protagonista e misurarsi anche con gli ultimi avvenimenti che sono già diversi da quelli di due anni fa, quando il Governo era giallo verde. Voglio però concludere ricordando quanto segue: 151 persone, una donna gravemente ustionata, un uomo con un proiettile nel piede, in 13 si sono buttati in mare e non sapevano nuotare. Senatore Salvini, lei brandisce spesso il rosario e la Madonna come un brand pubblicitario e lo fa sempre in pubblico, sebbene la preghiera sia spesso qualcosa di molto privato.
2020-08-05	FI	GalloneMariaAlessandra	Resta il fatto che l'emergenza ha fatto da lente di ingrandimento su quanto funziona e quanto non funziona e questo a prescindere dall'emergenza in sé, soprattutto il rapporto Stato-Regioni e la grave carenza impiantistica, per non parlare del sistema idrico integrato (l'acqua), che ha bisogno di esami scientificamente fondati dall'Istituto superiore di sanità, dall'ISPRA in primis, che, grazie alle loro competenze tecniche, dovranno analizzare la presenza di virus o materiale generico di virus nelle acque reflue; così come stabilire scientificamente il rapporto tra epidemia e inquinamento atmosferico, che potrebbe essere una delle spiegazioni della maggiore incidenza del virus proprio nella Pianura padana. Niente di nuovo sotto il sole, quindi, ma sono temi che vanno affrontati ora, subito, se vogliamo essere veramente efficaci rispetto al depotenziamento del rischio di possibili fenomeni illeciti legati al ciclo dei rifiuti che semmai l'emergenza ha reso ancora più evidenti. Vogliamo semplificare, una volta per tutte - e ve lo chiederemo ancora all'interno del prossimo decreto semplificazioni - ogni azione volta a realizzare davvero quel green deal che l'Europa ci chiede, ma che noi vogliamo profondamente per il bene e il benessere dei cittadini e dell'ambiente. Un Paese responsabile e moderno deve poter disporre di un sistema di gestione dei rifiuti adeguato ed evoluto sul piano industriale e quindi della necessaria impiantistica per rispondere alle esigenze che emergono da una pianificazione del settore. Un sistema moderno è indispensabile per un'adeguata gestione ambientale, per una corretta competitività del sistema Italia e per l'attrazione di investimenti. L'Italia ha accumulato ritardo su ritardo, che ancora oggi ha come conseguenza latenti e diffuse situazioni di crisi. Chiedo l'autorizzazione a consegnare il testo del mio intervento nella sua interezza per le parti che sono più tecniche. In conclusione, richiamo ad una forte attenzione al sistema dell' end of waste e alla semplificazione. Noi produrremo ancora emendamenti che ci auguriamo verranno presi in considerazione e approvati, perché solo così ne usciremo. Nell'annunciare il voto favorevole di Forza Italia alla relazione e alla risoluzione, vi chiedo ancora un forte applauso per tutti gli operatori del settore dei rifiuti, senza il cui senso del dovere oggi ci troveremo in una situazione molto più difficile. Grazie davvero.
2020-08-05	M5S	CorradoMargherita	Signor Presidente, in effetti sono un'affezionata. Colleghi, in queste ore decine di intellettuali italiani stanno sottoscrivendo un appello a favore del Museo archeologico di Siracusa, partito dalle università dell'isola e rivolto al titolare dell'Assessorato dei beni culturali e dell'identità siciliana, Samonà. Si tratta di uno dei più antichi, cospicui e prestigiosi musei d'Europa, nato con il regio decreto del 17 giugno 1878, aperto nel 1886 e intitolato più tardi a Paolo Orsi, perché il celebre archeologo lo diresse dal 1895 al 1934. Dal 1977 è diventato regionale. Pensate che l'archivio storico e la biblioteca di questo museo avrebbero dignità di istituti autonomi, tanta è l'importanza delle attività e delle collaborazioni internazionali intrattenute con atenei e studiosi di grande prestigio, in centotrent'anni di vita. Il museo archeologico regionale Paolo Orsi ha fatto ed è parte della storia dell'archeologia mondiale, punto di riferimento per la sua autorevolezza oltre che per la qualità dell'offerta, ma anche luogo di crescita per generazioni di ragazzi delle nostre scuole e straordinario campo di prova per moltissimi studenti universitari. Ciononostante, senza che sia riconosciuta la sua speciale dignità e il primato che gli spetterebbero anche per essere il museo più visitato dell'isola, oggi fa parte degli istituti del Parco archeologico di Siracusa, al quale l'assessore Samonà ha recentemente cambiato denominazione. Trattato nel contesto come uno fra i tanti, anche il museo Paolo Orsi rientra in quel terzo di musei italiani che dopo il lockdown non ha riaperto. Forse ricorderete che una funzionaria del museo è deceduta per Covid-19, ma voci di corridoio segnalano che la prolungata chiusura va imputata al fatto che l'edificio, situato nel parco Villa Landolina, aperto nel 1988 ma costruito nel ventennio precedente, soffrirebbe di importanti problemi strutturali non affrontati e di mancate manutenzioni. La miopia di un'amministrazione regionale da qualche tempo incapace di comprendere che investire denaro e risorse intellettuali nel museo Paolo Orsi significa assicurare all'isola intera progresso e ricchezza rischia di far sfumare le opportunità di crescita culturale ma anche economica offerte dal museo di Siracusa, peraltro da sempre all'avanguardia anche nell'impiego di nuove tecnologie in tema di visite guidate in presenza e da remoto. Nell'invitare tutti i colleghi e i cittadini italiani a firmare l'appello, anch'io mi rivolgo all'assessore Samonà per sollecitarlo a non legare il suo nome alla rovina del museo archeologico regionale Paolo Orsi, vanto della Sicilia, ma anche prestigioso tassello di storia della ricerca e della promozione del patrimonio culturale nazionale, dimostrando ahimè la fondatezza dei dubbi di Concetto Marchesi circa l'autonomia applicata al settore dei beni culturali
2020-08-06	M5S	LeoneCinzia	L'eccezionalità, direi lo stile di questo Governo si manifesta anche in questa occasione intervenendo di imperio nel delicato ambito dei regolamenti regionali e in ragione dell'attenzione a un principio basilare di cui non dovremmo stare qui a parlare, e cioè quello di rendere effettiva e tangibile la parità di genere anche nella Regione Puglia, in questo estremo lembo di terra che è terra d'Europa. Ciò rende urgente e improrogabile il decreto-legge in esame, che - ricordiamoci - giunge come atto finale alle numerose richieste da parte dello Stato centrale, espresse a mo' di raccomandazione.
2020-08-06	M5S	MaiorinoAlessandra	Ricordiamo che nella prima legislatura della storia della Repubblica le donne elette, noi donne eravamo 49, il 5 per cento del totale; nel 2018, in questa legislatura, abbiamo raggiunto il record di rappresentatività perché siamo una su tre. Bene, ottimo, ma non basta ancora e per raggiungere questo risultato ci sono voluti settant'anni. Si calcola che per raggiungere la piena parità nella rappresentatività delle cariche elettive ci vorranno altri novantacinque anni. Ebbene, questo episodio nel Consiglio regionale della Puglia proprio non ci voleva, perché rischia veramente di farci fare un ulteriore passo indietro, se pensiamo che per raggiungere la parità economica, secondo il Global gender gap report del 2020, ci vorranno duecentocinquantasette anni. E allora, in questo contesto, in questo quadro di riferimento, mentre usciamo da una pandemia che nessuno mai, anche in quest'Assemblea, ha mancato di far notare come sia pesata enormemente sulle spalle delle donne, forse più che su quelle degli uomini, perché le donne sono già più vulnerabili dal punto di vista lavorativo e fuori dal mondo del lavoro; in questo quadro, in cui i dati ancora dimostrano che il lavoro di cura pesa per il 75 per cento sulle spalle delle donne e in cui il tasso di occupazione femminile è tra i più bassi in Europa e cala ulteriormente e drammaticamente dopo una gravidanza, alcune forze politiche al Consiglio regionale pugliese hanno avuto il coraggio di cercare di seppellire le donne, i loro diritti e i nostri diritti sotto una vergognosa montagna di emendamenti. Mi dispiace rilevare che esattamente lo stesso copione è andato in scena in quest'Assemblea pochi minuti fa. È davvero una scena che avremmo preferito non vedere: sono stati presentati 1.946 emendamenti al Consiglio pugliese per cercare di cancellare le donne e di garantire che tutto sarebbe andato avanti come prima. Nessuno ha bisogno delle quote rosa; infatti non esistono le quote rosa, esistono le quote di genere, a tutela di entrambi i generi.
2020-09-02	M5S	PellegriniMarco	Gli ultimi mesi sono stati molto difficili per il nostro Paese, a tratti drammatici. Le circostanze ci hanno messo di fronte a scelte difficili. Abbiamo dovuto operare in scenari inediti all'inizio di una pandemia che poi, via via, purtroppo ha colpito tutto il mondo. Il Governo ha saputo prendere le decisioni più appropriate, agendo con tempestività e risolutezza e tutelando la salute e gli interessi pubblici. Questo modus operandi è stato preso da esempio da altri Paesi, che dopo di noi sono stati colpiti, purtroppo, dalla pandemia. Lei, signor Ministro, ha giustamente sottolineato il comportamento degli italiani che durante le settimane del lockdown sono stati ligi alle regole e in questo modo hanno consentito di far diminuire in poco tempo la curva dei contagi, che ad un certo punto sembrava difficilmente arrestabile. È stato un successo del Paese, non di questa maggioranza o di questo Governo, come lei ha precisato. È un successo degli italiani e in particolare degli operatori del comparto sanitario, che hanno lavorato senza sosta, prestandosi a turni massacranti e spesso sopperendo, con la loro abnegazione e il loro senso del dovere, alle carenze di un sistema sanitario nazionale che era stato depauperato nel corso degli ultimi decenni. Tengo molto a sottolineare che l'urto della pandemia è stato retto dalla sanità pubblica. Questi sacrifici sono stati fondamentali e ciò è tanto vero da venire dimostrato da uno studio effettuato da un gruppo di ricercatori dell'Imperial College di Londra che lavora per il centro Medical research council (MRC) per l'analisi globale delle malattie infettive, pubblicato sulla prestigiosa e conosciutissima rivista scientifica «Nature» e poi ripreso praticamente dai media di tutto il mondo, il quale ha dimostrato che il lockdown e la chiusura delle scuole in Europa hanno salvato dalla morte 3,2 milioni di persone. In Italia le morti evitate, secondo questo studio, sono state 630.000.
2020-09-02	PD	IoriVanna	Dopo un inizio difficilissimo, in cui l'Italia è stata per alcune settimane l'epicentro mondiale del virus dopo la Cina, il nostro Paese ha saputo affrontare in modo efficace e lungimirante il contenimento del Covid, come ci ha detto nel suo intervento poco fa. È sufficiente osservare i recenti numeri relativi alla diffusione dei contagi in relazione a quelli di molti altri Paesi europei (e non solo) per valutare l'adeguatezza delle soluzioni messe in campo dal Governo con l'indispensabile collaborazione degli scienziati. Attualmente i focolai sono sotto controllo, nonostante l'incremento dei casi legati agli spostamenti estivi, grazie al sistema investigativo dietro il contact tracing. È del tutto evidente che la sfida che abbiamo davanti, che si fonda sulla necessità di tenere insieme il diritto alla salute con la salvaguardia del sistema economico e sociale e gli interessi collettivi con quelli individuali, passa dalla nostra capacità di rendere ancora più efficace questo sistema. Rapidità di intervento e abilità di risalire ai casi sospetti attraverso la ricostruzione dei contatti del contagio sono le chiavi della capacità di contenere. Non è un caso che quasi il 32 per cento delle diagnosi con tampone avvenga grazie a quest'attività, come riporta l'ultimo riferimento dell'Istituto superiore di sanità. Oggi sono stati fatti 103.000 tamponi. Per aumentare la nostra capacità di resilienza stiamo aumentando il numero di test diagnostici ed è importante che lei, signor Ministro, abbia confermato poco fa questa volontà, questo indirizzo strategico. Infatti, i tamponi sono uno strumento non soltanto di diagnosi, ma anche di sorveglianza attiva. Se è fondamentale che i cittadini rispettino le norme di distanziamento sociale e usino i dispositivi di protezione individuale come le mascherine e l'igiene - a cui lei ha fatto riferimento nella sua esposizione - che sono uno strumento fondamentale per impedire il contagio; dall'altra parte la responsabilità dei singoli non è sufficiente senza la capacità dello Stato di procedere a una sorveglianza intensificata della trasmissione nelle nostre comunità. E si tratta di una questione non solo sanitaria, ma anche economica perché non ci può essere vera ripresa senza un controllo dell'epidemia. In questo senso eviteremo i guai che stanno cominciando ad affrontare molti Paesi se sapremo tenere insieme la responsabilità sociale e civica diffusa. Chi rappresenta le istituzioni politiche sta esercitando proprio il dovere etico e civico di prendersi cura della salute e rispettare le regole comuni essenziali che ci siamo dati in questo momento e non dare il cattivo esempio invitando a disobbedire a minime norme di sicurezza, minando l'efficacia delle misure messe in campo per impedire una recrudescenza del contagio. Sto parlando di norme per tutelare la comunità e, soprattutto, i soggetti più fragili. Qui, infatti, si tratta non di difendere la libertà, ma di un deliberato tentativo di mettere in discussione le misure precauzionali e le raccomandazioni con cui il mondo scientifico e le istituzioni stanno cercando di proteggere la salute pubblica e impedire un ulteriore lockdown, che metterebbe definitivamente in ginocchio il nostro Paese. Nessuno vuole costringere i cittadini a chiudersi in casa. È vero l'esatto contrario: per essere liberi dobbiamo essere responsabili, perché deve essere chiaro a tutti che il virus è sempre qui e l'unico modo che abbiamo per continuare a vivere la nostra vita è mantenere le precauzioni. Chi racconta il contrario è un irresponsabile che non ha a cuore la tutela della salute pubblica, diritto fondamentale costituzionalmente garantito. A tale proposito non possiamo tacere il nostro dovere di gratitudine nei confronti delle tantissime persone che hanno fronteggiato e stanno ancora fronteggiando il Covid, a partire dal nostro straordinario personale sanitario alla memoria di quelle persone che, a causa della malattia, hanno perso la vita o i loro cari. Non bisogna minimizzare mai i pericoli e i rischi che l'Italia corre ancora oggi, anche se i malati, per fortuna, sono molti di meno e non siamo in emergenza. Vorrei inoltre riconoscere al Governo, per il suo tramite, signor Ministro, l'impegno con cui si è cercato di affrontare la riapertura delle scuole, poiché deve essere chiaro che è una sfida grandissima che riguarda tutti i Paesi. La scuola è la più importante struttura del Paese. E non dimentichiamo che in Germania hanno chiuso più di 100 scuole con 350 insegnanti e 6.000 alunni in quarantena. Il lavoro fatto dal Governo e dalle Regioni darà i suoi frutti solo in un clima di collaborazione tra istituzioni sanitarie, attraverso un serio patto educativo tra docenti, famiglie e studenti, con uno sguardo di attenzione particolare a bambini e ragazzi che, in ragione di alcune patologie e disabilità, dovranno affrontare questo momento non senza paura, e che devono essere costantemente tutelati. Due giorni fa, Ministro, al summit dell'OMS Europa ha sottolineato proprio l'importanza di farci trovare pronti in caso di chiusure temporanee, perché lo stop della didattica può provocare effetti gravi in termini di istruzione e di salute, compresa quella emotiva, sullo sviluppo sociale e con il rischio di trovarsi in un ambiente familiare violento. L'impatto è pesante, ancor più per i bambini in situazioni vulnerabili e di indigenza e perciò bisogna fare in modo che tutti continuino ad avere accesso agli apprendimenti, anche in situazioni di emergenza. Allo stesso modo sarà importante continuare a garantire - nel caso di una recrudescenza del virus - i servizi alle persone più fragili con disabilità, agli anziani che, più degli altri, hanno sofferto nel lockdown nella fase iniziale. Gli utenti hanno avuto un impatto anche sul fronte sociale a cui guardare con un'attenzione particolare
2020-09-03	FI	FlorisEmilio	La pandemia deve far riflettere e indurre ad adottare interventi strutturali sul tema dei fabbisogni di personale nel perimetro pubblico, con oltre metà di esso in smart working, peraltro, durante tale periodo. Deve altresì portare a decisioni che d'ora in avanti definiscano un nuovo rapporto tra imprese, cittadini e pubblica amministrazione. Allo stesso tempo, deve segnare un nuovo campanello d'allarme sui conti pubblici. Ogni assunzione comporta un aumento della spesa corrente e ogni incremento della spesa ripetuta negli anni successivi, al contempo, segna una diminuzione della spesa disponibile per gli investimenti. Le risorse sono scarse e il debito oggi impiegato per fare spese non potrà essere replicato negli anni che seguiranno (la fine dell'emergenza pandemica). Ecco perché questa dev'essere l'occasione per introdurre una velocizzazione digitale nella pubblica amministrazione, che definisca nuovi ruoli dei settori e dei servizi pubblici. Ogni provvedimento che intenda velocizzare i procedimenti della macchina pubblica vedrà sempre Forza Italia favorevole. Ma non si può ritenere che si possa procedere come se fuori dal perimetro pubblico non ci fosse un mondo digitale, che ormai si muove solo tramite applicazioni da utilizzare su reti veloci. Al contrario, ci troviamo di fronte a piante organiche degli anni Novanta, che non tengono conto del fatto che, se le pubbliche amministrazioni hanno ridotto il turnover, molti servizi prima resi dagli uffici pubblici sono stati trasferiti a società partecipate e in house. Queste nel frattempo hanno acquisito dagli enti del territorio molte funzioni fondamentali nei servizi, come la riscossione dei tributi e la gestione dei rifiuti, dei trasporti, dei parcheggi, delle mensa, eccetera. Ecco allora che il dato con cui bisogna confrontarsi non sono i 3,3 milioni di unità che lavorano direttamente nella pubblica amministrazione, perché rendono servizi pubblici anche le società in house partecipate dagli enti previdenziali, con le quali si arriva a 4,5 milioni di persone; cioè, su 18,1 milioni di lavoratori dipendenti, uno su quattro lavora nella pubblica amministrazione o in società che rendono servizi pubblici (uno su cinque, se si calcolano tutti i 23,4 milioni di lavoratori, numero che comprende i circa 5 milioni di autonomi). La spesa per i redditi da lavoro pubblico, e cioè gli stipendi dei 3,3 milioni di dipendenti pubblici, vale 164 miliardi annui, mentre quella per i consumi intermedi ne vale circa 131: sono 295 miliardi all'anno. Questo spiega il livello così alto delle tasse, se quattro lavoratori (tre dipendenti più un autonomo) devono sostenere la spesa pubblica, che alimenta la spesa corrente, che rappresenta il 95 per cento del totale della spesa pubblica stessa. Se il livello della spesa di parte corrente rimane così alto, a soffrire sarà la spesa per investimenti, l'unica in grado di sostenere lo sviluppo e la crescita economica. I provvedimenti che abbiamo visto sinora in termini di pubblica amministrazione mancano quindi di una visione organica. Anche questo provvedimento, che pure incrocia i temi della dirigenza pubblica, non si pone il problema della produttività, di un diverso e più immediato rapporto tra pubblica amministrazione e servizi agli utenti, né tantomeno quello della produttività nell'area pubblica. Un sistema di regole troppo invadente è anche un disincentivo al fare e al fare bene da parte della dirigenza pubblica, così come lo sono le paure delle procure penali e contabili e dell'azione civile, a cui si è aggiunta persino l'ANAC. Allo stesso tempo, il reclutamento dei manager della pubblica amministrazione dovrebbe seguire gli stessi criteri che segue il mondo dell'imprenditoria privata. Le professionalità già esistenti devono essere incentivate a migliorare i propri profili verso una gestione più digitale delle pratiche della pubblica amministrazione che, per essere più veloci, devono viaggiare in parallelo e non in sequenza, come se fosse una pila di faldoni di carta. L'organizzazione del lavoro per target, come avviene nel privato, è ancora una chimera nella pubblica amministrazione. L'interazione tra cittadini e pubblica amministrazione è tra le più basse in Europa: i servizi online sono utilizzati da un italiano su tre, mentre la media europea è di due su tre; solo 4.500 dei 18.000 enti pubblici italiani hanno utilizzato i pagamenti della piattaforma pagoPA. Vanno quindi adeguate le amministrazioni alla digitalizzazione e non le metodologie digitali alla parcellizzazione dell'enorme struttura pubblica. Rimangono tutt'ora irrisolti i temi che riguardano la digitalizzazione della pubblica amministrazione, già individuati peraltro dal manager Diego Piacentini, vice presidente di Amazon, nonché dirigente di Apple in precedenza. I temi sono la sicurezza; una sola anagrafe; un'identità digitale sicura e semplice da utilizzare e ottenere; un sistema che rende interconnessi i sistemi informatici della pubblica amministrazione; la possibilità che quest'ultima utilizzi standard e software aperti, servizi su misura per i cittadini e le imprese e la possibilità di contattare anche tramite smartphone. Si tratta di cose semplici, che sembrano ancora irraggiungibili. Oggi possiamo prendere un'automobile in sharing tramite un'app e fare acquisti dallo smartphone con contactless, ma non scaricare il nostro certificato di residenza dall'anagrafe comunale, se non in pochissimi grandi Comuni. Il testo, pertanto, non solo non semplifica, ma adotta norme derogatorie e temporanee, in attesa di tempi migliori e di nuove disposizioni per modificare le norme ora solamente derogate. Ci troviamo, insomma, di fronte a un aumento della regolazione al posto della deregulation auspicata e a un aumento della centralizzazione al posto della decentralizzazione sperabile. L'esame di questo decreto-legge ha reso evidente la necessità di una riforma strutturale della pubblica amministrazione volta alla digitalizzazione e alla semplificazione, per la quale Forza Italia è pronta a dare il suo contributo. Signor Presidente, faccio infine una considerazione da eletto in Sardegna. Visti gli obiettivi di decarbonizzazione imposti all'isola, bisogna andare oltre la norma contenuta nel decreto, che non è sicuramente soddisfacente, mettendo l'isola nelle condizioni di avere energia a costi più contenuti, per un rilancio competitivo delle attività produttive e anche per l'utilizzo civile del metano. È quindi auspicabile - è questa la raccomandazione che spero venga accolta dal Governo - un accordo tra lo Stato e la Regione per condividere e realizzare la scelta migliore per la Sardegna. (
2020-09-03	LN	BriziarelliLuca	Continuate a richiamare l'Europa; l'ha fatto appunto poco fa il collega Ferrazzi. Peccato che l'Europa uno scatto sulla semplificazione all'Italia e agli altri Paesi lo chieda dal 2000, dalla strategia di Lisbona, dove al punto 14 si chiedeva agli Stati di agire sulla riduzione dei costi del fare impresa e al punto 17 si chiedeva di semplificare; più complessivamente, si chiedeva di migliorare la legislazione dei singoli Stati. Ci aspettavamo di più. Diciamo che Conte ha scoperto l'acqua calda e ci ha presentato una minestra riscaldata, perché è mancato quel coraggio a cui faceva riferimento la senatrice Riccardi.
2020-09-03	LN	PepePasquale	Vi voglio portare un esempio concreto rispetto alle infrastrutture. La famosa Salerno-Potenza-Bari, una trasversale importante che aiuta tre Regioni (Campania, Basilicata e Puglia), durante il primo Governo Conte, grazie ai sottosegretari della Lega Rixi e Siri, ha fatto dei passi avanti importanti. Ha tolto i dubbi rispetto a qualsiasi tipo di tracciato, e ne cito uno soltanto: ha consentito di mandare avanti lo studio di fattibilità. Adesso cosa facciamo? Dobbiamo riportare ovunque, a cominciare dall'Europa, l'orgoglio di questa Italia, che vuole le risorse e deve fare opere infrastrutturali. (
2020-09-03	M5S	CastelloneMariaDomenica	Resterà sospesa - ad esempio - l'opportunità di istituire un corso di formazione specialistica in medicina generale che avrebbe allineato l'Italia al resto d'Europa. Il nostro Paese, infatti, allo stato attuale è l'unico che non prevede una formazione specialistica per i medici di medicina generale. Avevo quindi proposto un emendamento, costruito con le associazioni dei giovani medici, con i medici in formazione e con il Ministero dell'università e della ricerca, per prevedere di riordinare e ridenominare la Scuola di specializzazione in medicina di comunità e cure primarie in «Scuola di specializzazione in medicina generale di comunità e cure primarie» per riconoscere a questi specialisti di poter esercitare la professione di medico di medicina generale. A tal proposito vorrei ricordare che esistono due decreti ministeriali: un decreto del 1996 che ha istituito la scuola e un secondo decreto interministeriale del 2015 che ha individuato gli ambiti di competenza professionale degli specialisti in medicina di comunità e cure primarie proprio nella medicina generale. Quindi, a coloro che sostengono che la mia proposta sia una sanatoria, chiedo piuttosto come mai fino ad oggi è stato impedito a questi professionisti di esercitare la medicina generale, nonostante ben due decreti ministeriali dichiarino esplicitamente la medicina generale e di famiglia come una competenza acquisita nel percorso formativo di questi medici.
2020-09-03	PD	CollinaStefano	Ci troviamo all'interno di un periodo gravato dall'emergenza della pandemia e le conseguenze negative dal punto di vista economico, tralasciando per un attimo quelle dal punto di vista sanitario, hanno portato l'Europa a prendere un orientamento significativo, che io definisco anche storico. Il patto europeo, in questo momento di così grande difficoltà, ha saputo infatti non solo rinsaldarsi, ma anche individuare delle piste di investimento, delle dinamiche di trasformazione della comunità europea, dei popoli europei, degli Stati europei che insieme decidono di iniziare un percorso di transizione che li porti a raggiungere degli obiettivi nuovi, forse condivisi sulla carta, ma che questa emergenza ha portato a diventare una necessità impellente, qualcosa da raggiungere concretamente. E ciò vale uno sforzo significativo, uno sforzo di unità, uno sforzo economico, una capacità di farsi carico in modo solidale dei bisogni e delle esigenze dei Paesi che hanno avuto più necessità, che hanno registrato molti danni e hanno subito con maggiore forza gli esiti dell'emergenza. A partire da questo, sono stati definiti dei filoni che determinano questa transizione e che - da una parte - modernizzeranno i nostri Paesi e - dall'altra - aiuteranno a sviluppare in modo diverso i nostri Stati e daranno uno sviluppo sostenibile, finalmente concretamente attuato.
2020-09-03	PD	CollinaStefano	Quali sono i filoni del recovery fund, andando sul concreto? Sono l'ambiente, il sociale e il digitale, come ci ha detto pochi giorni fa Gentiloni in audizione. Se le risorse che l'Europa ci mette a disposizione devono essere impiegate su questi tre filoni, con questo decreto semplificazioni ci attrezziamo per poter essere capaci di spendere bene, di fare i progetti prima, di capire quali sono gli investimenti, e poi di mettere a terra in modo più deciso, significativo e sostanzialmente più concreto le risorse messe a disposizione. Questo è l'obiettivo, questo è il contesto nel quale approviamo il decreto semplificazioni; poi ci sono tutte le questioni che sicuramente riguardano il nostro Paese, le arretratezze, le difficoltà, le situazioni complesse che in tanti avete sollevato, ma questo è l'obiettivo, il goal che dobbiamo seguire come Paese. Ci vengono messe a disposizione delle risorse che sono destinate a degli obiettivi: con il decreto semplificazioni ci mettiamo in condizione di poterli raggiungere, di far sì che gli investimenti diventino opere concrete, e lo vedremo. Se tra qualche mese non ci saranno le opere, non verranno raggiunti gli obiettivi, non avremo i progetti, non saremo capaci di mettere a terra quelle risorse: allora vorrà dire che non abbiamo semplificato, che non ci siamo messi nelle condizioni di essere oggettivamente efficienti in questa situazione. Questo è l'obiettivo. Poi si possono fare tutti gli emendamenti in tutti i campi, non è un problema: l'Italia è ricca di aspetti che devono essere semplificati. Questa può essere una battuta. Ma questo è l'obiettivo del decreto semplificazioni. E credo che il Governo - parliamo spesso degli emendamenti, ma poi c'è un testo base che misura se abbiamo raccolto le indicazioni e le esigenze - sia andato proprio in questa direzione: opere, digitale, ambiente e sociale. Faccio un'ultima considerazione generale, per poi chiudere con una più specifica. Chiaramente ci siamo accorti di una cosa: le stesse indicazioni di semplificazione in un quadro normativo generale si scontrano con la sedimentazione normativa che, a livello regionale, sulle materie di legislazione concorrente si è stratificata nei vari territori. Modificare un quadro normativo nazionale determina quindi delle conseguenze diverse a seconda dei territori nei quali tali modificazioni vanno a intervenire, perché c'è una legislazione regionale, ci sono norme che si sono sviluppate, c'è per così dire una traiettoria che da tempo si è definita e che bisogna vedere come incrocia e raccoglie le modifiche del quadro normativo nazionale che andiamo a inserire. L'aspetto sul quale voglio concludere riguarda un tema che ho seguito anche in Commissione sanità, quello cioè delle infrastrutture sociali e sanitarie, vale a dire di come riusciremo in tempi brevi a mettere in campo le risorse che arriveranno e a determinare una risposta infrastrutturale sul piano sanitario e sociale. Una delle questioni che abbiamo raccolto e che abbiamo fatto oggetto di un emendamento, condiviso peraltro anche dalle altre forze politiche, riguarda proprio l'individuazione di una semplificazione, di un percorso più rapido che consenta di intervenire sul patrimonio edilizio esistente, oltre che su quelle zone nelle quali, dal punto di vista urbanistico, sono state individuate delle potenzialità nel raccogliere esigenze di ristrutturazione (può trattarsi anche di zone dismesse), ma anche di ricucitura del tessuto urbanistico, al fine di insediarvi infrastrutture sociali, dalle RSA agli ospedali, agli ostelli per l'università, all'edilizia sociale, alle infrastrutture sportive, che hanno comunque una valenza sociale per la comunità. Da questo punto di vista c'è tanto patrimonio pubblico e c'è anche tanto patrimonio pubblico-privato, perché nel nostro Paese ci sono società partecipate: spesso, a livello locale, la valorizzazione del patrimonio edilizio è avvenuta attraverso società che coinvolgono anche i privati. Ebbene, queste potenzialità vanno messe in circolo, vanno attivate, e lo possiamo fare in modo utile e significativo attraverso l'intervento che è stato inserito nel decreto semplificazioni. Concludo davvero dicendo che - a mio avviso - dobbiamo tenere ben presenti gli elementi generali di cui ho detto all'inizio. Noi oggi abbiamo questo compito: il nostro obiettivo principale è mettere a terra le risorse che ci vengono dall'Europa sui temi dell'ambiente, del sociale e del digitale e il decreto semplificazioni va in questa direzione. Il lavoro fatto dal Governo è positivo e credo che il contributo del Parlamento abbia rappresentato un arricchimento favorevole. Sta ora a noi la responsabilità di fare in modo che nei prossimi mesi si vedano i risultati concreti di questo lavoro di impostazione.
2020-09-03	PD	RossomandoAnna	C'è il tema della diffusione dell'amministrazione digitale che - come è stato già detto - ci imporrà e ci impone un'organizzazione diversa, un pensiero diverso che ancora non è sufficiente. Non stiamo parlando, ovviamente, semplicemente di una tecnologia; è la stessa differenza che esiste tra discutere di smart working e di telelavoro. Sappiamo benissimo che cosa significa, quali sono le implicazioni e le opportunità che abbiamo. C'è tutta la questione della semplificazione in materia di impresa, ambiente e green economy, che è la grande protagonista chiamata in causa e sulla quale abbiamo molto scommesso nell'interlocuzione, ottenendo dall'Europa un impegno. E su questo ovviamente dobbiamo stare - come si suole dire - sul pezzo, sapendo che investimenti e sforzi vanno indirizzati su questo tema non solo perché è importante e utile, ma anche perché arriveranno gli investimenti e gli stanziamenti che abbiamo concordato e ottenuto con l'Europa. Concludo facendo tre esempi su cui abbiamo lavorato e avuto modo di dare un contributo, perché li ritengo significativi. Mi riferisco a un emendamento, che è stato approvato, in relazione al credito più facile per le piccole e medie imprese. Sappiamo che anche questo è uno dei nodi storici, ovvero la difficoltà di accesso al credito per le piccole e medie imprese, che chiaramente nell'emergenza Covid è diventata stratosferica. Nel provvedimento abbiamo introdotto una semplificazione delle procedure per l'assegnazione di fondi pubblici alle piccole e medie imprese con l'obiettivo di concedere, appunto, maggiori garanzie. In questo caso stiamo parlando di confidi e, quindi, di interventi legati molto al pubblico. Per dare sostegno abbiamo bisogno di un intervento più deciso e di una razionalizzazione. Un'altra questione investe l'energia, la green economy, ovvero l'utilizzo dell'energia elettrica sulle banchine a cui hanno accesso le imbarcazioni. Anche in questo caso, occorre investire per semplificare, per indirizzare, altrimenti green economy diventa un termine vuoto. Infine, è necessaria una maggiore celerità di pagamento per gli avvocati che accedono al gratuito patrocinio: non soltanto è in gioco la dignità della difesa, ma stiamo anche parlando non dell'erogazione di un bonus ma di dare quanto dovuto. Concludo davvero, Presidente, con una riflessione sul tema delle semplificazioni e dell'incontro con la burocrazia, che deve diventare un termine positivo e non negativo: l'alta burocrazia è quello che contraddistingue gli Stati moderni che funzionano. Qui si affronta un tema che viene da lontano, e cioè tutta la questione dei controlli, della legalità, di un regime virtuoso, della trasparenza. Non possiamo e non dobbiamo pensare - e questa è l'impostazione in cui ci riconosciamo e io personalmente mi riconosco - che semplificare vuol dire avere meno trasparenza, minori controlli e che siamo continuamente a mettere in contrapposizione la legalità, quindi un migliore funzionamento del sistema, e una maggiore tolleranza su un'opacità quale costo necessario per avere più sviluppo. Voglio richiamare ciò che Max Weber ha intitolato «L'etica protestante e lo spirito del capitalismo». Occorre un patto che vada oltre sanzioni, leggi e provvedimenti; un patto per un nuovo sviluppo sociale ed economico. In siffatto senso penso che niente sarà più come prima e su questo poggeranno le nuove prospettive di sviluppo.
2020-09-04	FI	PaganoNazario	Il nostro apporto è stato di vera e autentica collaborazione: non abbiamo predisposto emendamenti ostruzionistici, ma abbiamo proposto emendamenti, in particolare quelli che abbiamo segnalato agli esponenti della maggioranza, che volevano portare questa maggioranza a condividerli per sbloccare alcuni problemi che attanagliano il Paese e che vengono sottolineati anche da alcuni esponenti della vostra maggioranza. Poco fa ho ascoltato Matteo Renzi, il quale ha posto come una delle prime emergenze di questo Paese lo sblocco delle opere pubbliche e la realizzazione di infrastrutture. È giusto ricordare che l'Italia, dopo la Seconda guerra mondiale, ha messo insieme tutte le energie, tutte le risorse e tutto il potenziale di creatività di cui è capace il popolo italiano per rinascere, e nel giro di pochi anni siamo diventati un esempio per gli altri Paesi in Europa. Siamo stati il primo Paese a realizzare un'autostrada in Europa; ma sapete che oggi siamo gli ultimi per opere pubbliche?
2020-09-04	LN	BergesioGiorgioMaria	Vi ricordo che la senilizzazione e l'anzianità del settore agricolo è un problema comune a livello europeo, ma particolarmente sentito a livello nazionale. Nel confronto europeo emerge un quadro piuttosto sconfortante per quanto riguarda l'incidenza delle imprese condotte dai giovani. In Italia i giovani con meno di quarant'anni a capo di un'azienda agricola risultano essere l'8 per cento del totale, dato che si pone al di sotto di tre punti percentuali della media europea. Soprattutto, il dato che colpisce è il tasso di ricambio generazionale: mentre in Europa ogni cento capi azienda anziani, cioè con più di sessantacinque anni, ci sono 32 giovani, in Italia invece ce ne sono solo 19. Le aziende agricole condotte da under quaranta in Italia sono attualmente 91.000: un'efficace politica di ricambio generazionale farebbe sì che non chiudessero, perché guardate che ogni anno in decine di migliaia chiudono, perché non c'è la logica del ricambio generazionale. Ci vogliono investimenti. Magari si parte anche con l'agricoltura 4.0; i giovani vogliono qualcosa di più da questo settore: bisogna aiutarli, ma il ricambio non si fa a parole; bisogna incentivarli con misure ad hoc come questa, che non è liquidità, ma un investimento. Perciò io vi prego: se questa misura non dovesse passare in questo decreto, che venga approvata almeno nel prossimo, perché la situazione italiana rispetto a quella europea è gravissima. Noi questo lo abbiamo inteso. Vi ricordo che l'agroalimentare, il cibo, oggi rappresenta il 25 per cento del prodotto interno lordo e tutto quello che è cibo parte dalla terra e dal lavoro della terra. Inoltre, Presidente, un altro tema che mi sta particolarmente a cuore è relativo alla sicurezza sul lavoro e agli infortuni anche mortali come quello che è avvenuto ieri a Cavallermaggiore, in provincia di Cuneo, dove Davide Gennero, ventidue anni, è deceduto a causa delle esalazioni provenienti da un silos di stoccaggio di materie prime agricole. Il fratello Francesco, venticinque anni, accorso insieme al papà per aiutarlo, è ricoverato in ospedale in gravissime condizioni e la sua vita è appesa a un filo. Alla stimata famiglia Gennero va naturalmente la vicinanza dell'Assemblea del Senato e una preghiera, con tanto tanto affetto.
2020-09-04	M5S	GarrutiVincenzo	Siamo consapevoli che questo provvedimento non è completamente risolutivo rispetto a tutti i problemi legati alla burocrazia, perché un solo testo non può affrontare la cosiddetta giungla normativa prodotta in decenni di leggi, articoli e commi che hanno regolamentato medesime materie creando procedure lente e farraginose. Ad ogni modo, il testo affronta numerose questioni e in questa fase di ripartenza può dare slancio a settori quali quello dell'edilizia e concretezza ad altri interventi posti in essere dal Governo. Penso, ad esempio, al superbonus del 110 per cento sugli interventi di efficientamento energetico per le abitazioni e di prevenzione antisismica. Replicare agli interventi di ognuno di voi richiederebbe ore, ora però permettetemi di soffermarmi su quelli che, anche all'esterno di quest'Aula, hanno maggiormente alimentato il dibattito degli ultimi giorni, non senza letture fuorvianti e strumentali, riprese anche da alcuni interventi in discussione generale. Sulla ricalibratura della responsabilità erariale qualcuno ha ventilato un colpo di spugna. Si è detto che anche la Corte dei conti in audizione ha comunicato che non è opportuno limitare la responsabilità erariale al solo caso di dolo per i funzionari pubblici che firmano la pratica. Abbiamo ovviamente ascoltato con grande attenzione il giudizio della Corte dei conti, ma siamo convinti della bontà della soluzione trovata per superare il contrasto giurisprudenziale e dottrinale e l'atavico problema italiano della paralisi della firma; problema, peraltro, evidenziato in altre occasioni dalla stessa Corte dei conti e da altre autorità indipendenti. Sottolineo, quindi, che non si è fatta alcuna marcia indietro sulla responsabilità erariale, che resta per colpa grave e dolo solo nel caso di comportamenti omissivi del funzionario pubblico a cui è sottoposta la pratica, e la stessa responsabilità viene limitata al solo dolo nel caso del funzionario che firma e che quindi resta perseguibile. Un argomento che, invece, sembra essere sfuggito alle polemiche, ma che vorrei portare all'attenzione anche di chi ci ascolta, riguarda la digitalizzazione. Sul punto possiamo dire che con il decreto-legge semplificazioni è arrivata la svolta. In questo provvedimento c'è la pubblica amministrazione che vogliamo, quella che mette al centro la persona, snellendo le procedure e avvicinando i servizi pubblici ai bisogni e alle esigenze di tutti noi. Rafforziamo il principio del once only, un principio vigente da tempo nel nostro ordinamento, ma ancora inapplicato. Le pubbliche amministrazioni non devono più chiedere ai cittadini e alle imprese dati e documenti che già possiedono e che possono reperire da altre pubbliche amministrazioni. Per questo, arriva la piattaforma digitale nazionale dei dati, che deve rendere interrogabili, disponibili e fruibili alla pubblica amministrazione i dati pubblici e conoscibili. Vogliamo poi garantire a tutti gli italiani la cittadinanza digitale e la possibilità del domicilio digitale: tutti i servizi pubblici digitali devono diventare accessibili dal telefono attraverso l' app IO, all'interno della quale ciascuno di noi potrà dotarsi degli strumenti di cittadinanza digitale, visualizzando avvisi, comunicazioni e accedendo a tutti gli atti e procedimenti che lo riguardano. Ci sarà anche la possibilità di indicare il proprio domicilio digitale direttamente dall' app e i cittadini accederanno a tutti i servizi della pubblica amministrazione con SPID e carta d'identità elettronica. Proprio in questi giorni la ministra Pisano ha annunciato il raggiungimento di quota 10 milioni di SPID attivati. Con il decreto-legge arriva la piattaforma digitale unica per le notifiche di atti e provvedimenti della pubblica amministrazione a cittadini e imprese. La raccomandata cartacea viene sostituita da una comunicazione digitale, ma naturalmente rimane per chi avrà transitoriamente ancora difficoltà con gli strumenti tecnologici. In buona sostanza, quella digitale diventa la modalità normale con cui gli uffici pubblici interloquiscono con i cittadini. Il decreto-legge semplificazioni supera l'impostazione secondo cui le amministrazioni dovrebbero incentivare l'utilizzo del digitale; attraverso l'amministrazione si deve utilizzare il digitale. Inoltre, le pubbliche amministrazioni possono assumere esperti per la trasformazione digitale e hanno l'obbligo di consentire l'accesso da remoto ai dipendenti. Si introduce il dovere per le amministrazioni di misurare e pubblicare i tempi effettivi delle procedure. Tutti potranno mettere a confronto i tempi di attesa. Infine, stabiliamo che il ritardo si paga: diversi provvedimenti adottati dalla pubblica amministrazione dopo la scadenza dei termini saranno inefficaci, tranne in caso di atto illegittimo. Presidente, colleghi, non c'è rilancio senza semplificazione. Il nucleo centrale del decreto semplificazioni è costituito da sburocratizzazione, snellimento delle procedure e, come detto, digitalizzazione. Non riusciremmo a cogliere l'importanza di questo provvedimento se non guardassimo ai 209 miliardi per investimenti in arrivo con il recovery fund. Si tratta del piano di investimenti più ingente che l'Italia abbia mai visto, ottenuto grazie all'impegno in Europa del presidente Conte. Per questo occorre essere in grado di spendere proficuamente e tempestivamente queste risorse e il decreto semplificazioni darà un grande impulso in tale direzione. Prima di concludere, signor Presidente, mi lasci ringraziare ancora una volta i colleghi di maggioranza e opposizione delle Commissioni 1ᵃ e 8ᵃ per il lavoro incessante di queste settimane, i membri del Governo la cui presenza costante ha reso proficuo il dibattito parlamentare, gli uffici delle rispettive Commissioni per il loro lavoro indispensabile e quanti, a vario titolo, hanno contribuito a rendere migliore la conversione in legge di questo - a mio avviso - importante provvedimento.
2020-09-04	M5S	MantovaniMariaLaura	Il principio della sovranità digitale è un obiettivo da raggiungere per tutta l'Europa e che attualmente l'Europa non ha e l'Italia, essendo tra i Paesi europei il più arretrato nella digitalizzazione, è molto più indietro nel recuperare la sovranità digitale rispetto agli altri Paesi. L'unica prospettiva per questo recupero è che avvenga per tutta l'Europa insieme. L'Italia sicuramente non può fare da sola. La prospettiva di cloud della pubblica amministrazione, presentata dall'articolo 35 del decreto-legge, si inserisce in una strategia a lungo termine, di cui questo è solo il primo passo, ossia il consolidamento dei servizi. Non possiamo più permetterci la farraginosità di 11.000 data center energivori a insicuri. Per questo primo passo potremmo usare i poli strategici nazionali oppure il cloud pubblico, differenziando oculatamente la collocazione dei servizi e applicando scrupolosamente il codice di condotta tecnologico. Contemporaneamente dovremo far progredire e crescere le nostre aziende nazionali, che hanno il loro business nella fornitura di infrastrutture per il cloud e nello sviluppo di servizi applicativi e di software. Teniamo presente che, nei prossimi cinque anni, il valore dell'economia dei dati, in Europa, passerà dagli attuali 300 miliardi di euro ad 830 miliardi di euro, con una crescita del 2,4 per cento del PIL totale europeo. Il digitale è l'unico settore che prospetta queste performance, ma l'Italia ne potrà beneficiare? Solo se avremo i professionisti che si dedicheranno a queste attività, in particolare i programmatori di software. Oggi in Europa abbiamo 5,5 milioni di questi professionisti e nel 2025 avremo bisogno del doppio, ovvero di 11 milioni.
2020-09-04	M5S	MantovaniMariaLaura	In tutta Europa c'è carenza di questi specialisti e la carenza si estende anche ai Paesi extra-europei. Per questo tutti i Paesi vanno alla ricerca di queste professionalità, anche formate negli altri Paesi, per accaparrarseli.
2020-09-04	M5S	SantilloAgostino	Si tratta di un grande piano di investimenti che noi potremo affrontare in questo Paese grazie al recovery fund, oramai ribattezzato Next generation EU, e non grazie alle operazioni di marketing o al piano shock evocati prima. Sul punto, però, credo sia importante fare una digressione: nel periodo più duro per il Paese, quello dei primi provvedimenti di chiusura delle attività produttive, la risposta dell'Unione europea è stata subito deficitaria. Nessuno di noi deve dimenticare che in quel momento era stato messo in campo un pacchetto che, prevedendo poche risorse date in prestito tramite il piano SURE, la BEI o il MES, risultava del tutto inadeguato e non all'altezza dell'importante sfida davanti alla quale noi oggi ci troviamo. Ed è stato allora che il Presidente del Consiglio Giuseppe Conte, sostenuto dall'impegno costante del MoVimento 5 Stelle, ha portato l'Italia a farsi capofila di otto Paesi per chiedere all'Unione europea una svolta, un cambio di passo, che mettesse in campo molte più risorse da reperire finalmente attraverso una massiccia e direi storica emissione di debito comune. Ed è esattamente quello che è successo: un'Europa finalmente diversa. Non ancora completamente quella che piace a noi, ma che sicuramente ha mostrato di poter recuperare quel valore della solidarietà di cui tanto abbiamo bisogno. Da qui arrivano i 209 miliardi messi a disposizione dell'Italia attraverso il recovery fund, di cui 80 miliardi in termini di sussidi. Mai, negli ultimi cinquant'anni, nel nostro Paese abbiamo avuto l'opportunità di realizzare un piano di investimenti nel digitale, nella transizione energetica, nell'ambiente, nel potenziamento e completamento delle infrastrutture. Mai! Tutti questi punti, nessuno escluso, sono gli storici obiettivi che il MoVimento 5 Stelle è stato in grado di imporre all'Europa intera.
2020-09-08	M5S	DeLuciaDanila	Signor Presidente, spero sinceramente che ognuno di noi oggi in Aula abbia contezza di quello che sta accadendo in Senato. È la prima volta che la Commissione di inchiesta sul femminicidio procede ad effettuare un'indagine di monitoraggio del sistema istituzionale di finanziamento e governance dei servizi che operano nel campo della prevenzione e del contrasto alla violenza maschile contro le donne. In pratica, si è tentato di ricostruire il percorso delle principali tappe politiche e normative che hanno strutturato l'attuale sistema istituzionale e del ruolo primario svolto dai centri antiviolenza e dalle case famiglia. Ulteriore novità di questo monitoraggio è che vengono presentate e rappresentate anche alcune raccomandazioni, che possono essere utili per una complessiva riforma della governance dei centri antiviolenza. Una tra le principali criticità che sono state riscontrate dalla Commissione riguarda il sistema di rilevamento: risulta essere ormai indispensabile una revisione dell'intesa Stato-Regioni; obiettivo prioritario non più rinviabile, da intendersi come primo necessario passaggio verso l'elaborazione di una riforma organica della normativa in materia di prevenzione e contrasto ad ogni forma di violenza di genere. Vediamo, però, innanzitutto i numeri che fanno parte di questa relazione amplissima, che è, appunto, la summa del monitoraggio e del lavoro intenso che tutta la Commissione unita ha portato avanti per lungo tempo. Le audizioni sono state tantissime, alcune emozionanti, come hanno detto le colleghe, alcune ancora più dense di numeri, proprio perché abbiamo udito tantissime associazioni per cercare di non lasciare nessuno indietro. Questa mi sembra un'operazione assolutamente innovativa, considerando che la Commissione è composta da componenti di diversi partiti. Abbiamo, però, lavorato in maniera assolutamente armonica, tant'è vero che la relazione lascia intravedere quanto il lavoro sia stato intenso e coordinato alla perfezione tra noi commissari. Veniamo ai numeri. I centri antiviolenza che risultavano attivi all'atto dell'avvio dell'indagine erano 366. Di questi, ne sono stati analizzati 335, alcuni dei quali articolati, oltre che in una sede principale, in uno o più sportelli diffusi sul territorio, per un totale di 647 punti di accesso. Le donne che hanno contattato almeno una volta un centro antiviolenza sono state, complessivamente, oltre 49.000. Sono 32.000, invece, quelle che hanno iniziato un percorso di uscita dalla violenza con il sostegno dei centri. Tra queste, sono 10.488 le donne inviate ai centri da altri servizi specializzati e generali presenti sul territorio e 8.711 le donne straniere. In base alla stessa rilevazione, le case rifugio operative sul territorio nazionale sono risultate essere 264. Le persone prese in carico dalle strutture di accoglienza sono state 4.483. Come evidenziava il nostro Presidente, e come è emerso a seguito delle audizioni delle diverse associazioni che abbiamo effettuato il 14 gennaio scorso, in Commissione ci siamo trovati di fronte a numeri in costante crescita. È un dato che anche se potrebbe sembrare allarmante, in realtà ci fa capire come le donne comincino a fidarsi della gestione dei centri antiviolenza. Infatti, se aumenta la necessità di rivolgersi a centri professionali, ciò vuol dire che si ha evidentemente la coscienza di poter recuperare quantomeno una quotidianità che, purtroppo, molte volte a queste donne viene negata e anche ai loro figli. Tra le criticità riscontrate e portate in relazione vi è anche la necessaria introduzione di criteri minimi per il finanziamento dei servizi offerti, che solo in parte vengono fissati dal piano d'azione straordinario contro la violenza sessuale e di genere previsto dalla legge in vigore, che si completa ora, nel 2020. In questo caso giocano un ruolo straordinario le associazioni di donne che per prime hanno inteso sopperire ad una mancanza legislativa che poi ha fatto propria l'esperienza maturata sul campo dalle associazioni. In pratica, se queste reti rappresentano oggi la risposta più coordinata e organizzata al fenomeno della violenza di genere, è proprio grazie all'impegno decennale che le associazioni femminili o femministe hanno profuso su tutto il territorio nazionale. Tali associazioni, nonostante il ruolo strategico che gli viene riconosciuto, soffrono l'assenza di politiche di coordinamento e di una sostanziale valorizzazione delle competenze maturate. Ciò rende meno efficace la risposta ai bisogni delle donne che si impegnano in percorsi di uscita dalla violenza nel rispetto della loro autodeterminazione. Ad esempio, il metodo e i tempi di finanziamento dei centri e delle case rifugio è sproporzionatamente diverso da una Regione all'altra e le criticità sono tutte a discapito di una politica di coordinamento nazionale ormai assolutamente indispensabile. Questo accade nonostante sia una delle principali raccomandazioni contenute anche nel rapporto del Grevio, l'organismo indipendente del Consiglio d'Europa sulla lotta contro la violenza nei confronti delle donne e della violenza domestica che è appunto formato da esperti. Le osservazioni rivolte al Governo italiano da parte del Grevio riguardano soprattutto la semplificazione e l'accelerazione dell'erogazione dei finanziamenti a centri antiviolenza e a case rifugio. In questo senso, le associazioni audite dalla Commissione hanno coralmente sollecitato un superamento di questo sistema in favore di un finanziamento diretto alle strutture di ospitalità con convenzioni pluriennali. Un'ulteriore criticità segnalata dal Grevio riguarda la scarsità dei finanziamenti a disposizione. Ovviamente nella relazione chiediamo che si possano rivedere le cifre regolarmente stanziate per quelli che ormai sono divenuti dei veri e propri baluardi di civiltà rispetto alla violenza di genere. In conclusione della relazione emerge con chiarezza la necessità di una programmazione centrale e di un quadro unitario di riferimento in grado di ridurre la disomogeneità territoriale, garantendo la continuità e il necessario coordinamento agli interventi e alle politiche indirizzate alla prevenzione e al contrasto della violenza contro le donne. Al fine di garantire continuità e stabilità al sistema dei servizi antiviolenza, risulta ormai indilazionabile lo sviluppo e l'implementazione di una programmazione di più ampio respiro a partire dalla necessità di finanziamenti strutturali secondo un criterio di sostenibilità per gli enti del privato specializzati. Si tratta in pratica di superare la logica degli interventi straordinari o emergenziali (è un fenomeno che non è più un'emergenza, è un fenomeno stanziale, purtroppo) e di riconoscere quindi la dimensione sistemica del fenomeno della violenza contro le donne attraverso la definizione di un impegno istituzionale di lungo periodo nel contrasto alla violenza maschile contro le donne. In pratica - e qui concludo - la Commissione della quale mi pregio di fare parte ha inteso tracciare un percorso basato concretamente sulla prevenzione e sulla formazione, che sono ormai l'unica via possibile da poter perseguire se veramente vogliamo cancellare ufficialmente dal dizionario contemporaneo la parola femminicidio.
2020-09-09	FI	GasparriMaurizio	Signor Presidente, ho deciso di intervenire dopo aver ascoltato l'intervento del senatore Calderoli, molto serio e responsabile, che l'Assemblea dovrebbe condividere. Spesso l'onorevole Calderoli è considerato l'inventore di riforme e di emendamenti a volte anche provocatori o strumentali: ci sono stati momenti in cui ha presentato milioni di emendamenti, mettendo in difficoltà le tipografie, le fotocopiatrici e anche le pen drive del Senato, le quali pure avevano difficoltà, benché i megabyte e i gigabyte consentano di spaziare. Oggi però il senatore Calderoli ha fatto un ragionamento di assoluto buon senso, che un'Assemblea seria non dovrebbe non condividere. Al di là della questione pregiudiziale, rispetto alla quale il Gruppo Forza Italia è favorevole, ma anche della questione sospensiva posta dal senatore Calderoli (poi le vicende potrebbero essere concorrenti o concomitanti), e lasciando perdere gli aspetti procedurali e regolamentari, stiamo assistendo a un fatto in pendenza di un referendum che, a mio avviso, affronta in maniera approssimativa una questione seria. Infatti, la questione non del taglio dei parlamentari, ma dell'antipolitica e dell'antiparlamentarismo, ha radici antiche e non parlo solo dell'Italia. In questi giorni si è celebrato il centenario della Carta del Carnaro, che fu varata a Fiume da D'Annunzio e da Alceste De Ambris (i giornali ne hanno parlato). Era una costituzione molto innovativa e moderna, quasi provocatoria, anche perché D'Annunzio e i protagonisti dell'impresa fiumana sapevano bene di parlare più alla storia, in prospettiva, che non per un'esigenza immediata di Governo, essendo quella di Fiume un'impresa che seguiva la prima guerra mondiale e contestava la vittoria mutilata e quindi le terre di confine che nelle discussioni successive alla guerra non avevano seguito un certo destino. Cito la Carta del Carnaro non solo perché nelle aule del Parlamento è bene sapere la storia delle costituzioni, dell'Italia e dell'Europa, ma perché uno dei promotori della vicenda fiumana fu Keller, che era un pilota, un intellettuale e un futurista. Detto così, ci si potrebbe chiedere chi fosse Keller: colui che sorvolò e gettò un vaso da notte su Montecitorio. Forse qualcuno ha sentito citare questo episodio nel corso degli studi scolastici, poi magari non sa che è stato Keller a fare quel volo su Montecitorio; all'epoca non esistevano radar avanzati né droni, quindi si poteva arrivare sopra Montecitorio e lanciare un oggetto; mi auguro che adesso la difesa contraerea e la vigilanza si siano sviluppate e che con le tecnologie moderne nessuno possa arrivare, ma non per lanciare un vaso da notte, che sarebbe oggetto inoffensivo; oggi - chi lo sa - qualche terrorista potrebbe gettare ben altro sul Parlamento, casomai tra il plauso di gran parte del popolo, che direbbe di gettargli addosso chissà che cosa, magari virus contaminanti. Ho retrodatato allora la polemica antiparlamentarista di cento anni, all'impresa fiumana, che faceva la costituzione, sì, ma con Keller e con D'Annunzio (era l'epoca in cui le trasvolate erano eroiche: erano andati a gettare volantini tricolori sopra l'Austria, nella fase della prima guerra mondiale; sono venuti sopra Montecitorio a gettare il vaso da notte, per dire che il Parlamento faceva schifo (in segno di irrisione). Quindi non c'è niente di nuovo. Ad alcuni esponenti politici che pensano di aver scoperto la polemica antiparlamentarista dico che non hanno scoperto assolutamente nulla. Non sapevano certamente molti di costoro della Carta del Carnaro, di Fiume, del pitale gettato sul Parlamento o di Keller; così almeno resta agli atti un ricordo nel centenario della Carta del Carnaro che tutto sommato è un evento che ha mobilitato intellettuali, scrittori e costituzionalisti, per il quale sono in corso convegni a Pescara, al Vittoriale e altrove. Ricordo anche che de Vergottini, costituzionalista e professore emerito di Bologna, ha appena pubblicato uno studio sulla Carta del Carnaro. Potremmo retrodatare l'antiparlamentarismo ancora di più, perché anche ai tempi dell'antica Grecia o dell'antica Roma la commedia di Aristofane o di Plauto - che non erano costituzionalisti, ma autori dell'epoca - irrideva le classi dirigenti, ovviamente nelle modalità del tempo. Tutti parliamo infatti della democrazia ateniese, ma era comunque a circuito ristretto. La commedia dell'antica Grecia e dell'antica Roma alle volte irrideva quindi la classe dirigente e anche la politica. Allora non c'erano i parlamenti di un certo tipo, ma forme di partecipazione assembleare sia nella Grecia classica sia perfino nell'antica Roma, che, pur essendo certamente in una condizione abbastanza autoritaria, aveva comunque il Senato. La frequentazione a volte era anche pericolosa e per alcuni fu letale, altro che quello attuale: Giulio Cesare partecipò con conseguenze nefaste a riunioni del Senato. Voglio quindi dire che l'antiparlamentarismo e l'attacco ai Parlamenti e alle Assemblee è antichissimo (lapidiamoli!), quindi mettere la questione sul termine dei costi e dell'età è ridicolo, cari amici: costa molto di più un Ministro incapace di cento parlamentari; bisogna pur dirlo in quest'Aula.
2020-09-10	FI	BinettiPaola	Signor Presidente, signor Vice Ministro, la ringrazio di avermi risparmiato di dire che sono parzialmente soddisfatta, nel senso che la mia soddisfazione va alla speranza che ha voluto trasferirci con le sue ultime parole. Le ripresenterò l'interrogazione tra sei mesi. Nel frattempo, però, gliene presenterò più o meno una a settimana, avente a oggetto una maggior attenzione ai malati rari. Lei sa, signor Vice Ministro, visto che ne abbiamo parlato molte volte, che siamo in attesa di due importanti punti di riferimento. Da un lato, la pregherei di accelerare, presso la Camera dei deputati, l'approvazione del disegno di legge sulle malattie rare. Il provvedimento è di competenza del Parlamento e dovrà poi passare al Senato, dove faremo il nostro lavoro. La seconda misura, come sa, è invece di sua strettissima competenza ed è il Piano nazionale malattie rare, che è scaduto nel 2016, ma - in realtà - possiamo dire che è congelato dal 2013, anno in cui è stato elaborato. Allora eravamo tra i primi in Europa ad avere un Piano nazionale malattie rare e ora siamo rimasti un po' come fanalini di coda. Vendendo concretamente ai pazienti che presentano questa forma di linfedema primario cronico (come lei meglio sa, la strana parola «primario» significa che ancora non sappiamo quali sono le cause da cui il linfedema si origina), essi lamentano tre cose. La prima, che ha sottolineato e che è comune a molte malattie rare, è che i pazienti non intercettano persone realmente competenti nella conoscenza del problema e delle soluzioni possibili che si presentano. Dobbiamo aumentare il livello di conoscenza delle malattie rare attraverso sia il curriculum di studi ordinari della Facoltà di medicina, sia le diverse branche specialistiche. Questo è il primo punto. L'ignoranza che il medico ha nei confronti della patologia aggiunge frustrazione a frustrazione per il malato. Il secondo punto, che anche lei, signor Vice Ministro, ha toccato, è quello del costo di quelli che chiamiamo i rimedi non farmacologici. È più facile prescrivere un farmaco, anche se costa caro, piuttosto che, come in questo caso preciso, una guaina elasticizzata. Cosa sono queste guaine elasticizzate? Tutti abbiamo forse in mente la guaina che, dopo l'intervento per il tumore al seno, si utilizza per non far gonfiare il braccio. Si tratta di oggetti veramente cari: nel momento in cui il paziente non può permetterseli, diventano discriminanti rispetto alla qualità della salute (cosa che non vogliamo, proprio perché il nostro sistema sanitario nazionale è gratuito e universalistico). Perché i pazienti devono o cercano di accedere al privato per avere la prescrizione? Semplicemente perché nel pubblico non trovano, in quel momento, la conoscenza del problema, la sensibilità verso la malattia e la tempestività nella risposta. Abbiamo pertanto bisogno di facilitare un certo tipo di convenzionamento, perché i malati non possono fare a meno di queste guaine. Non voglio dire che siano l'analogo di un farmaco salvavita, però lo diventano di un farmaco fondamentale per la qualità della vita di questi pazienti. Dobbiamo assolutamente riuscire a facilitare il paziente, affinché non abbia problemi nel momento in cui ha bisogno della guaina, esattamente come un paziente portatore di una qualsiasi disabilità non deve avere problemi, se ha bisogno di una carrozzina o di un qualunque altro ausilio. Dobbiamo pertanto facilitare il percorso per questi malati. Tenga conto che non abbiamo veri rimedi, ma soltanto strumenti che facilitano la qualità di vita e non possiamo negarglieli. Questo è uno degli obiettivi. Il terzo aspetto, che lei, signor Vice Ministro, ha illustrato molto bene, è quello che spesso rileviamo ogni volta che lamentiamo l'esistenza di 20 sistemi sanitari regionali che, in qualche modo, discriminano un paziente da Regione a Regione (motivo per cui auspichiamo che il Ministero riassuma tale competenza). Ora, nel caso delle malattie rare, abbiamo bisogno di una cabina di regia forte nel Ministero e poi di centri specialistici a livello regionale. Questo sistema, che chiamiamo top-down, rientra nella sua responsabilità. Quindi tra sei mesi ripresenterò la stessa interrogazione e, nel frattempo, gliene presenterò puntualmente altrettante per tante malattie rare e per tanti malati rari che aspettano una risposta.
2020-09-10	FI	DalMasFranco	Mi rendo conto che lo sforzo che lo Stato sta cercando di fare c'è ed esiste, ma non è sufficiente perché non ha una visione. Non è sufficiente dire che abbiamo aumentato ed intensificato i rapporti con la Slovenia perché li riportiamo in Slovenia. Cosa stanno facendo in Slovenia? Qual è la visione dell'Europa rispetto a questo dramma che è epocale, che ovviamente non riguarda solo gli sbarchi che avvengono in Sicilia, provenienti dall'Africa, ma la rotta balcanica e tutto ciò che viene dall'Est? Ripeto i numeri di prima: secondo Frontex, ci sono circa 100.000 persone, disperate, che stanno cercando di arrivare in Europa e passeranno attraverso il Friuli e la rotta balcanica; 8.000 sono già in Bosnia. Rispetto a questo, dopo quello che ci ha detto lei, non sono affatto tranquillo.
2020-09-10	FI	DalMasFranco	Nel 2016 si disse che la rotta balcanica era chiusa per un accordo che l'Europa fece con Erdogan; ciò fruttò alla Turchia circa 3 miliardi di euro. Recentemente Ursula von der Leyen ha detto che interviene sulla vicenda della rotta balcanica e mi pare abbia dato qualcosa come 700 milioni di euro alla Grecia.
2020-09-10	FI	DalMasFranco	Non sono qui per fare propaganda agli amici della Lega perché si arrangiano da soli, ma in quei numeri non è compreso ciò di cui ha parlato il collega Ciriani, cioè il fatto che la rotta balcanica, di cui si parla poco, rappresenta un dramma per l'Europa e, secondo i dati Frontex, vede oggi queste dimensioni: circa centomila persone si trovano tra la Grecia e la Turchia e altre ottomila in Bosnia e sono pronte a venire da noi. In che modo controlliamo i circa 450 chilometri del confine del Friuli-Venezia Giulia? Non c'è uno sbarco e tecnicamente è anche difficile controllarli. Peraltro, molte di queste persone vengono da Paesi ad alto rischio dal punto di vista dell'emergenza sanitaria Covid. Stazionavano in Paesi come la Bosnia, la Serbia o il Kosovo, teatro, negli ultimi anni, dei drammi che conosciamo; ad oggi si aggiunge l'emergenza epidemiologica. Bene, rispetto a questo mi sembra che stiamo un po' brancolando nel buio.
2020-09-10	FI	MalanLucio	Signor Presidente, ringrazio il sottosegretario Merlo per la risposta, ma mi sfugge qualche passaggio. Il Governo italiano concorda con l'alto rappresentante Borrell nel dire che gli Stati Uniti non sono legittimati a chiedere il ripristino delle sanzioni, in quanto sono usciti dall'Accordo e lo hanno fatto non senza motivazioni, ma motivandolo col fatto che, da parte iraniana, l'Accordo non veniva rispettato. La domanda da porre sarebbe dunque cosa intende fare l'Europa, visto la parte di tale Accordo. Se gli Stati Uniti non sono legittimati, l'Europa invece lo sarebbe, così come lo sono i singoli membri dell'Unione europea. È vero che restano in piedi delle altre sanzioni, ma è anche vero che le violazioni dell'Accordo sul nucleare, il JCPOA, sono state denunciate non dagli Stati Uniti, ma dalla stessa Agenzia nucleare delle Nazioni Unite. Dunque, servirebbe una posizione più chiara su questo aspetto, alla luce della politica iraniana. Vi sono diverse interrogazioni, molto più vecchie della 3-01770 , del 9 luglio, alla quale il Governo risponde oggi. Fin dal novembre scorso, delle interrogazioni, riguardanti in generale la posizione italiana rispetto all'Iran, giacciono senza risposta, nonostante il regolamento del Senato preveda che le risposte debbano essere date entro venti giorni. L'Iran è ritenuto, da organismi internazionali tra i quali la Segreteria di Stato degli Stati Uniti, esportatore di terrorismo. Si parla di 700 milioni di euro all'anno che vengono usati per finanziare il terrorismo internazionale. La stessa formazione di Qassem Soleimani era notoriamente destinata a operazioni all'estero. Ora, le operazioni militari all'estero sono di due tipi: esportare la violenza e il terrorismo oppure, come fa il nostro Paese, compiere missioni di pace. Non ci risulta che l'Iran svolga missioni di pace in parti del mondo e, dunque, era una formazione che andava in quella direzione. Rispetto al pericolo di un Iran nucleare, che viene perseguito, vantato e condotto in molti modi, da anni, dalle autorità iraniane, ci vorrebbe, da parte italiana (ed europea, certamente) un atteggiamento più chiaro e non così estremamente prudente e, in qualche modo, equidistante. Ella, signor Sottosegretario, nel riferire del voto presso il Consiglio di sicurezza, ha detto che gli Stati Uniti e un paio di altri Paesi hanno votato a favore del rinnovo dell'embargo e ha sottolineato che l'Italia non ha potuto votare perché, in quel momento, non faceva parte del Consiglio di sicurezza. All'inizio, mi era parso di capire che, se ne avesse fatto parte, avrebbe votato a favore. I se non si possono mettere in atto, ma, siccome adesso l'Italia è titolata e legittimata a denunciare e a compiere quell'atto, che hanno tentato di fare gli Stati Uniti, ma che è stato dichiarato illegittimo, allora lo faccia. L'Italia denunci la violazione dell'embargo e chieda il ripristino delle sanzioni riguardanti l'embargo di armi, alla luce delle violazioni dell'Accordo nucleare da parte dell'Iran. L'equidistanza non va bene. L'equidistanza fra chi esporta armi e terrorismo e chi cerca di contrastarlo non appartiene all'Italia. L'equidistanza tra il nostro principale alleato, gli Stati Uniti, e l'Iran, che da anni annuncia di voler distruggere uno Stato sovrano come Israele - che è nelle Nazioni Unite ed è riconosciuto dalle Nazioni Unite da prima dell'Italia - non è accettabile.
2020-09-10	PD	VerducciFrancesco	Signor Presidente, apprezzo molto questa sua attenzione, che immagino sia legata anche all'importanza del tema. A tal proposito voglio ringraziare il Sottosegretario per il dettaglio della sua risposta su un tema tanto nevralgico, come quello che stiamo affrontando e che riguarda le nuove generazioni e le politiche giovanili. Spero che quanto prima potremo avere in Aula il Ministro competente, perché nel nostro Paese esiste da troppo tempo una questione generazionale ed è come se il Covid avesse messo in fluorescenza tale questione, che è tra le più gravi della nostra società. Si tratta infatti di una tra le più gravi diseguaglianze e disparità sociali che siamo chiamati a contrastare ed oggi nessuno può più far finta di non vederla, perché è come se lampeggiasse incessantemente. La crisi di questi mesi, che si sovrappone ad una crisi che viene da troppo lontano nel tempo, ha infatti colpito più duramente chi è più indifeso, in particolare i giovani e le donne, e toglie fiducia e futuro alle nuove generazioni, che già più di tutti pagano politiche sbagliate e i guasti dei tagli al welfare - in particolare al welfare municipale - al diritto allo studio e agli investimenti per il lavoro. Da troppo tempo si è inceppato il meccanismo che permette a chi viene dopo di avere più possibilità e da troppo tempo i figli hanno invece meno opportunità rispetto ai padri: questo è un tradimento dei fondamenti della nostra democrazia e del nostro patto repubblicano. Dobbiamo infatti rimuovere gli ostacoli che impediscono ad un giovane di andare avanti, ostacoli che questi mesi di lockdown hanno ingigantito, in una società con troppe porte chiuse, troppe difficoltà e respingimenti. Questi muri, in questi mesi, sono diventati ancora più insormontabili. È stato infatti un tempo di grande disorientamento per i più giovani e in particolare per chi vive condizioni di marginalità e di esclusione. È come se si fosse rotto il meccanismo dell'adolescenza, che però è una fase esistenziale cruciale, che dobbiamo proteggere, perché è quella in cui molto spesso si decidono le sorti di un'esistenza. Adolescenti, bambine e bambini sono stati privati improvvisamente dei riferimenti del proprio mondo, innanzitutto della possibilità di andare a scuola, di stare con gli altri, di fare sport e socialità e questo per chi non ha famiglia ha significato perdere tutto, per chi vive una disabilità o un bisogno speciale è come se si fosse spenta una luce vitale. Nel pensiero di tanti nostri bambini e ragazzi improvvisamente è comparso il tema della sofferenza, della paura del contagio, della morte e dell'incertezza, entrato in modo prepotente, molto spesso causando un disagio psicologico. È come se questi mesi di blocco abbiano spezzato una dinamica di crescita individuale e collettiva, che è fondamentale non solo per le singole vite, ma per l'intera nostra società e per la sua capacità di progredire. Prima del Covid-19, 1.260.000 minori vivevano in condizioni di povertà assoluta, anche in conseguenza dello strascico della crisi economica del 2008. Oggi sappiamo che sono molti di più. Sono i più a rischio di dispersione, di abbandono scolastico e, quindi, di perdersi. Scuola chiusa ha significato anche mense e palestre chiuse e, quindi, il venir meno di pasti completi per molti, di una corretta attività motoria, di una mancanza di apprendimento, di salute e di nutrizione, che rappresentano un costo sociale altissimo e insopportabile. Questo ci dice che dobbiamo prendere coscienza di tutto questo come di una battaglia vitale per il nostro Paese e per tutti gli schieramenti. Per questo, chiediamo al Governo, con forza, un piano nazionale per l'adolescenza e per i giovani, che aiuti i più fragili a riprendere la strada, che prevenga e contrasti il disagio giovanile, che leghi inclusione e innovazione sociale, che dia più forza all'associazionismo giovanile, che rilanci il servizio civile universale come legame di comunità solidali, che sostenga lavoro e iniziative di imprenditorialità giovanile, che dia quella rappresentanza che alle nuove generazioni manca, quella voce che è troppo fragile nel nostro Paese. Signor Presidente, abbiamo il dovere di mettere le ragazze e i ragazzi del nostro Paese nella condizione di credere in se stessi, nel proprio talento, di essere protagonisti e di realizzare il progetto di vita e a questo fine avere anche i fondi necessari strategici, anche utilizzando quel recovery fund che reca come titolo, non a caso, Next Generation EU. Con quei fondi, che in Europa abbiamo combattuto per avere e che rappresentano un grande risultato del nostro Governo, tutti noi abbiamo il dovere di restituire alle nuove generazioni il futuro che spetta loro.
2020-09-23	M5S	GarrutiVincenzo	Signor Presidente, colleghi, all'indomani della prima ondata di emergenza il 74 per cento degli italiani giudicava positivamente il modo con cui il Governo aveva gestito la crisi da coronavirus; si tratta di uno dei valori più alti fra le grandi economie avanzate, secondo quanto riportato da un sondaggio condotto in 14 Paesi dal Pew Research Center. Non è un segreto per nessuno che la gestione italiana è stata giudicata positivamente dalla stampa mondiale: a marzo l'Italia e la Spagna erano l'epicentro della pandemia da Covid-19; al culmine delle proprie epidemie la Spagna registrava quasi 10.000 casi al giorno e l'Italia più di 6.500; entrambi i Paesi hanno riportato la situazione sotto controllo con una combinazione di leadership, umiltà, partecipazione attiva di ogni membro della società e un approccio globale; entrambi i Paesi hanno affrontato una situazione scoraggiante, ma l'hanno capovolta; lo ha detto il direttore generale dell'Organizzazione mondiale della sanità in conferenza stampa a Ginevra. Di questa corretta gestione stiamo sentendo ancora oggi le ricadute positive: mentre gli altri Paesi sono quasi vicini a nuove chiusure, in Italia si sono tranquillamente potute tenere le consultazioni elettorali e l'indice RT è ancora oggi fra i più bassi d'Europa. L'emergenza non è conclusa e anzi ci prepariamo ad un periodo non facile in cui sarà importantissimo agire beneficiando di quanto abbiamo appreso nei mesi trascorsi. Abbiamo tutti il dovere di non vanificare gli effetti positivi ottenuti grazie ai sacrifici enormi che i cittadini italiani hanno compiuto, con un senso di responsabilità che ha in parte stupito il mondo ma che ci viene oggi riconosciuto. Contenere e contrastare l'emergenza rimangono azioni imperative per preservare la salute dei cittadini, pure alla luce del graduale e giusto allentamento delle misure più restrittive che abbiamo conosciuto nei mesi scorsi. La pandemia è un processo in continua evoluzione, tale da richiedere la massima prudenza possibile. La situazione del resto del mondo è ancora drammatica e presenta anche in Europa un quadro epidemiologico particolarmente deteriorato. La centralità del Parlamento nel definire le linee di indirizzo nella gestione della fase emergenziale è indiscussa. Nel rapporto tra Governo e Camere occorre ricordare che, fermo restando quanto previsto all'articolo 2, comma 1, del decreto-legge n. 19 del 2020. Secondo tale disposizione, il Presidente del Consiglio dei ministri o un Ministro da lui delegato devono illustrare preventivamente il contenuto dei provvedimenti da adottare, al fine di tener conto, così come è stato fatto, di eventuali indirizzi dalle stesse formulati e, ove non sia possibile per ragioni di urgenza connesse alla natura delle misure adottate, comunque il Governo riferisce successivamente. Superata quindi l' impasse creatasi nel primo periodo, dovuta non certo alla malafede ma alla concitazione e alla gravità del momento, mi appello a tutti affinché si possa agire con la massima fiducia e collaborazione. Ho sentito polemiche sterili anche in relazione ai rapporti tra Presidente del Consiglio e servizi segreti (le abbiamo ascoltate poc'anzi); l'audizione di ieri, durata oltre due ore, del presidente del Consiglio Giuseppe Conte presso il Copasir va nella medesima direzione di trasparenza istituzionale a cui il Governo si è sempre attenuto; qualora dovessero emergere criticità, così come affermato dallo stesso Copasir in un comunicato a margine dell'audizione, l'obiettivo sarà quello di intervenire sulle norme della legge n. 124 del 2007 in materia di nomina dei direttori delle agenzie di informazione e sicurezza, in uno spirito di collaborazione che non può e non deve mancare. Oltre a questo, è comunque emersa l'esigenza, superando le logiche emergenziali e contingenti, di avviare quanto prima un'organica azione di aggiornamento della legge stessa, al fine di adeguarla all'evoluzione del quadro istituzionale e alle nuove minacce per la sicurezza. Quindi, colleghi, basta con illazioni infondate, che non fanno bene al nostro Paese, che ora ha ben altre priorità. È sotto gli occhi di tutti la trasparenza con cui questo Governo sta agendo e continuerà a farlo, così come è ben chiara la vostra costante volontà di delegittimare il lavoro svolto dal presidente Conte e da questa maggioranza. Il nostro Governo ha sempre agito nell'esclusivo interesse della salute di tutti noi. Oggi siamo chiamati a garantire continuità alla condotta dell'Esecutivo che, guidato da principi di adeguatezza e proporzionalità, ha permesso di adottare azioni fondamentali di assistenza ai cittadini, così come interverrà nella tutela dei lavoratori fragili, che rappresenta una priorità di questo Parlamento e di tutto il Governo. Il provvedimento che stiamo votando, dunque, è questo, abbiamo tutti il dovere di ribadirlo: non significa andare verso un nuovo lockdown, ma esattamente il contrario. Stiamo lavorando per impedire in maniera preventiva che ciò possa avvenire. Mi avvio alla conclusione, Presidente. I numeri in Italia e nel mondo e l'assenza di un vaccino o di un'efficace terapia farmacologica ci dicono che non possiamo abbandonare il senso di responsabilità che ci ha guidati finora. La proroga dello stato di emergenza è una scelta dettata dal bisogno di sicurezza che si impone in un Paese che si vuole avviare gradualmente alla normalità; è un passaggio determinante che incide su questioni cruciali per la comunità. Per questi motivi, annuncio il voto favorevole del Gruppo MoVimento 5 Stelle.
2020-09-23	M5S	GaudianoFelicia	Signor Presidente, signori senatori, siamo oggi chiamati a votare la conversione in legge del decreto-legge n. 83 del 2020, recante la proroga dello stato di emergenza, dovuto alla pandemia da Covid-19. Siamo in realtà chiamati a confermare le scelte, che abbiamo assunto ad inizio anno, quando ci siamo trovati di fronte ad una sfida nuova e difficile, con la quale mai avevamo avuto modo di confrontarci. Il Governo ci chiede oggi di continuare a seguire un percorso tracciato con chiarezza, prorogando le misure eccezionali fino al 15 ottobre, che assicurano strumenti di prevenzione e gestione dell'emergenza. Tale emergenza purtroppo è ancora attuale. I dati che registrano aumenti dei contagi non devono spaventarci, ma non possono coglierci impreparati. Siamo stati tra i primi in Europa ad affrontare la pandemia e siamo stati i primi a strutturare in tempi strettissimi una strategia che ha dato i suoi frutti. Non possiamo pensare di sprecare un lavoro ben fatto, perché i dati parlano chiaro e la stessa comunità internazionale lo riconosce: il Governo ha agito con tempismo e ha adottato le misure indispensabili per fronteggiare le nuove difficoltà. Questo ci rassicura, perché dimostra coerenza e competenza nella gestione dell'emergenza.
2020-09-23	M5S	NaturaleGisella	Signor Presidente, signori rappresentanti del Governo, onorevoli colleghi, il 31 maggio il primario del San Raffaele di Milano, Alberto Zangrillo, ha dichiarato: «Il Covid-19 non esiste più. Qualcuno terrorizza il Paese». Quattro mesi dopo, nel mondo vengono quotidianamente scoperti altri 315.000 nuovi positivi e in Italia più di 1.500. Il 21 agosto, il leader della Lega Matteo Salvini, ha detto: «Ora il Covid-19 è gestibile senza allarmismi. È assurdo parlare di emergenza e mancanza di emergenza. Questo è terrorismo per mantenere il potere». Sono le stesse frasi che abbiamo risentito poc'anzi in Aula. Terrorismo è quel che cerca di fare qui la Lega da alcuni anni a questa parte, spaventando gli italiani per racimolare consensi, inventandosi paure che non hanno riscontro - queste sì - da nessun dato ufficiale. Per quanto riguarda il mantenimento del potere, gli italiani con questa tornata elettorale sono stati chiari: il Governo deve andare avanti. E lo hanno comunicato in maniera democratica: altro che colpo di Stato. Sono alcuni mesi che una parte della politica, dell'informazione e dell'opinione pubblica ripete che il Covid-19 non rappresenta più un pericolo, che l'epidemia è passata. A marzo l'Italia era stata investita da un TIR chiamato coronavirus e tutti noi temevamo per il nostro futuro; secondo gli oppositori al Governo, oggi non è più così e il pericolo è scampato. A marzo tutti noi tolleravamo lo stato di emergenza proprio in virtù di quella realtà; oggi molti lo giudicano un'imposizione degna di uno Stato totalitario. Dobbiamo smetterla di essere antiscientifici e con la memoria corta. A marzo nel mondo si contavano meno di 100.000 nuovi casi giornalieri di Covid-19; oggi sono più di tre volte tanto. Il coronavirus sta mietendo vittime ovunque. I contagiati hanno superato quota 31 milioni e i morti stanno per varcare la soglia psicologica di un milione: un milione di vittime che sarebbe stato in buona parte evitabile se i Governi di tanti Paesi avessero preso seriamente la lotta all'epidemia, se avessero avuto il coraggio che ha avuto il Governo italiano. Il nostro Governo ha adottato provvedimenti straordinari di necessità e di urgenza - come stabilito all'articolo 77 della Costituzione - aventi forza di legge, senza penalizzare il ruolo centrale del Parlamento. Ha messo in atto uno strumento efficace rispetto ad una situazione in perenne cambiamento, che richiedeva continui aggiornamenti su regole e azioni da intraprendere; norme da alcuni giudicate restrittive e che, invece, sono a protezione della salute. Tanti, troppi esponenti politici che si trovano in quest'Aula accusano il Governo di aver distrutto l'economia: punti di vista miopi e poco attenti al quadro complessivo. Le previsioni qualche mese fa davano il PIL in calo del 12 per cento. Grazie al comportamento restrittivo del Governo, oggi quegli stessi organismi nazionali e internazionali dicono che la ricchezza prodotta dal Paese diminuirà del 9 per cento. Magari alla fine dell'anno l'economia italiana avrà avuto un rimbalzo ancora maggiore rispetto al 3 per cento attuale. Le regole rigide imposte dal Governo grazie all'esistenza dello stato di emergenza permettono all'Italia di avere una ripresa economica migliore rispetto agli altri Paesi europei. Noi ne siamo usciti prima, meglio e soprattutto con minor rischio di una seconda ondata. Pensate al contraccolpo psicologico ed economico che stanno subendo gli imprenditori del Regno Unito in questo momento. E che dire di quelli della Spagna, della Francia, di parte della Germania, del Belgio e dell'Olanda? C'è poi la questione sanitaria. Chi ha una visione miope delle cose giudica le questioni sanitarie come temi che riguardano solamente la salute delle persone, non rendendosi conto che una società sana dal punto di vista medico è anche più florida dal punto di vista economico. Ogni persona che va in ospedale per curarsi rappresenta un costo non da poco per la società. Tenere il Covid lontano dai nostri concittadini vuol dire proteggere la salute e non solo, in quanto significa anche proteggere i conti di questo Paese. Il coronavirus, oggi come non mai, sta circolando in tutto il mondo, mettendo in ginocchio, uno dopo l'altro, decine di Paesi. Il Covid ci ha dimostrato che un'epidemia da coronavirus non conosce confini ed è in grado di spostarsi in meno di ventiquattr'ore da un continente all'altro e di diffondersi all'interno di un piccolo territorio con una velocità sorprendente, che purtroppo abbiamo vissuto sulla pelle di tanti di noi. L'esperienza ci ha insegnato che la rapidità della reazione da parte delle autorità è uno degli elementi chiave per riuscire a contenere il contagio. L'esperienza ci ha anche insegnato che il miglior antidoto al Covid, in attesa della cura, resta il distanziamento sociale, che è garantito da una serie di regole possibili solo grazie all'esistenza dello stato di emergenza. Quando questo cesserà, quelle regole decadranno. Le regole per la gestione del Covid nelle scuole sono possibili solo grazie all'esistenza dello stato di emergenza; la limitazione di spettatori negli spettacoli dal vivo è possibile solo grazie all'esistenza dello stato di emergenza. Lo smart working utilizzato in maniera massiccia, la cassa integrazione straordinaria a protezione dei dipendenti di piccole aziende, il divieto di licenziamento, le proroghe alla stipulazione di contratti di lavoro autonomo per personale medico e infermieristico: sono tutte cose possibili solo grazie all'esistenza dello stato di emergenza. È di questi giorni l'ennesimo elogio da parte dell'Organizzazione mondiale della sanità al Governo italiano, indicato come il più virtuoso degli Esecutivi in Europa e nel mondo democratico. In Francia i contagi giornalieri hanno superato nuovamente quota 10.000, in Germania quota 2.000, nel Regno Unito 4.000, in Belgio e Olanda, che hanno una popolazione molto inferiore alla nostra, quasi 2.000; Israele è di nuovo in lockdown. È vero, lo stato di emergenza non è accettabile in condizioni normali. È vero, lo stato di emergenza è da augurarsi finisca al più presto e resti nei nostri ricordi, sperando che il suo spettro non ritorni più nel futuro. Questi però non sono tempi normali: questo è il tempo della pandemia, questo è il momento di cercare di impedire che lo tsunami travolga ancora una volta l'Italia, come sembra sia facendo nei Paesi nostri vicini. È per questo che lo stato di emergenza è necessario e non rappresenta un pericolo, se non per coloro che si nutrono della paura e del fatalismo sconsiderato.
2020-10-05	FI	DalMasFranco	(ore 17,55) ( Segue DAL MAS). Non è stato possibile. Avete condotto una politica fatta di una successione di decreti - siete arrivati adesso a 100 miliardi di indebitamento - perché evidentemente la visione che avevate e che avete tuttora non vi ha consentito di prevedere queste cose per tempo, tant'è che oggi praticamente dovete comunque intervenire con misure di sostegno al reddito dentro i 25 miliardi. La battuta sarebbe scontata: non c'è solo il reddito di Tridico in discussione; ci sono situazioni ben più gravi e ben più importanti. La cassa integrazione straordinaria ancora non è arrivata in modo omogeneo nel Paese. È stata poi introdotta una misura assolutamente nuova, ma solo per alcune Regioni italiane: la fiscalità di vantaggio solo per il Sud, mentre il resto del Paese è estraneo a questa vicenda. Il costo del lavoro e la nostra capacità di essere competitivi in Europa e nel mondo passano in secondo piano, perché ritenete che, con le misure messe in campo, in Italia sia possibile consentire una fiscalità di vantaggio limitata al Sud. Io provengo da una Regione che confina con due Paesi dell'Unione europea, dove la flat tax esiste da tempo e dove la fiscalità di vantaggio è una necessità per contenere la delocalizzazione. Tuttavia, ciò che evidentemente non c'è in questo provvedimento e che non riceve alcun vantaggio è il sistema immobiliare, il sistema della casa. Il problema della casa è centrale. Abbiamo chiesto e chiediamo con forza l'introduzione della cedolare secca per le locazioni commerciali; lo avete annunciato, ci sono stati più interventi all'interno della maggioranza, che tuttavia si sono dissipati, non si sono visti. Abbiamo proposto un emendamento che veniva incontro a questa esigenza, dicendo ai proprietari di ridurre il canone a fronte del vantaggio di una riduzione della cedolare, ma non lo avete accolto. Avete mantenuto una misura assolutamente non accettabile dal punto di vista costituzionale, perché è indiscriminata nella sua applicazione: mi riferisco al blocco delle procedure di sfratto, che nulla hanno a che fare con la vicenda della pandemia, perché sono maturate precedentemente. Credo che rispetto a questo quanto meno avreste dovuto prevedere un fondo di indennizzo per quei proprietari che integrano la pensione o che ricevono il reddito semplicemente dalla locazione e non possono riceverlo perché sono bloccati da un anno e più nelle procedure fino a dicembre. Questo non lo avete previsto, contemplando invece la possibilità di cedere il credito fino al 60 per cento nel canone di locazione per il mese di giugno. Fortunatamente so che in Commissione bilancio si è prevista la possibilità di estendere fino a dicembre 2020 la cessione del credito per le locazioni degli alberghi: va benissimo, ma questa doveva essere una misura concepita per tutte le locazioni, invece non lo avete fatto. Costava 500 milioni di euro: all'interno di 25 miliardi non siete riusciti a concepire questa misura, non siete riusciti a concepire una misura che rimetta in moto il mercato immobiliare, che risolva un problema annoso. Bisognava pensare a rinviare - e il Parlamento avrebbe dovuto farlo - il pagamento della seconda rata dell'IMU: era necessario e si poteva portare a marzo del prossimo anno. L'IMU continua a dare allo Stato un gettito di 22 miliardi. Dal 2012, per effetto di una misura voluta dal professor Monti, abbiamo aumentato in modo indiscriminato i coefficienti catastali. Il risultato è che sulla casa, sull'immobiliare, grava una tassazione senza precedenti, asfissiante, che è di fatto un blocco alla nostra economia. Su le tasse sulla casa, giù i valori immobiliari: questo è stato l'impoverimento degli italiani, rispetto al quale, con le misure opportune che vi abbiamo suggerito, avreste potuto dare ossigeno ad un settore che è molto importante come quello della proprietà immobiliare, che riguarda il 90 per cento degli italiani.
2020-10-05	FdI	UrsoAdolfo	Non c'è scritto da alcuna parte come metterete il Paese e i Governi successivi in condizione di recuperare questo nuovo indebitamento di 100 miliardi in più e di quelli che vi apprestate a elencare con il recovery fund o con altre misure europee. È come se aveste trovato un tesoretto a Roma e poi, improvvisamente, un altro più importante tesoro a Bruxelles. Non è così perché i 25 miliardi o poco più dello Sure, i 37 miliardi del MES - semmai lo attiverete - i finanziamenti della BEI per le imprese e la quasi totalità dei 209 miliardi del recovery fund sono nuovo indebitamento. Certo, è debito dell'Europa e non diretto dello Stato italiano, ma sempre di indebitamento si tratta e occorrerà ripagarlo, perché anche la parte a fondo perduto del recovery fund, che è minore, sarà sempre su un bilancio europeo e, quindi, su nuove tassazioni che l'Europa non ha ancora deciso come realizzare. Ove non fosse realizzata la tassazione sul digitale o sulla transazione finanziaria, sarebbe sempre parte del nostro bilancio per la parte che ci compete. E se ciò dovesse avvenire, sventuratamente, alla fine, dei 209 miliardi il guadagno italiano a fondo perduto sarebbe di 25 miliardi. Il resto - parliamo di centinaia di miliardi: questi 100 miliardi, quelli del MES, dello Sure, della Bei e del recovery fund - raggiunge cifre mostruose, pari quasi a 300 miliardi di nuovo indebitamento per l'Italia in forme diverse. Mi chiedo: tutto ciò serve a fare cosa? Chi ha visto qualche risultato di questi 100 miliardi? La vostra manovra è tutta fatta di mance e di micro provvedimenti. Vi rendete conto che, per rendere il disegno di legge meno pesante e ridurre il numero delle sue pagine, è stato scritto con corpo sei? È il quarto provvedimento e, se mettiamo tutti quelli prodotti uno accanto all'altro, arriviamo a circa tre chili di carte. Ebbene, in questo provvedimento intervengono ben dodici Ministri, ciascuno con le sue piccole cose, ma non emergono una strategia e una visione su come rilanciare il sistema produttivo. Ciò è chiaro a tutti. Vi porto un solo esempio, che è quello più calzante perché usciamo dalla cosiddetta stagione turistica. Mi riferisco al bonus vacanze. Chi ha utilizzato 2,4 miliardi sino a questo momento? A quanto ammonta l'utilizzo del bonus vacanze, che avrebbe dovuto supportare in questi momenti il settore turistico-alberghiero, che è la frontiera della crisi? Di essi è stato utilizzato meno del 10 per cento. È vero che c'è ancora qualche settimana di tempo, ma perché quel denaro non è stato dato direttamente alle imprese? Abbiamo suggerito negli emendamenti presentati di creare una sorta di compensazione fiscale con quanto le imprese hanno già versato come anticipo fiscale nel novembre dello scorso anno per IRAP e Irpef. Almeno diamo direttamente alle imprese che ne hanno bisogno e hanno già pagato il fisco; alle imprese attive che, comunque, contribuiscono al benessere del nostro Paese e alle entrate fiscali. Attraverso compensazioni fiscali evitiamo di lasciarle nelle mani di nessuno e di disperdere i bonus a pioggia che nessuno realizza. Tutti i nodi industriali del Paese sono ancora lì a dover essere risolti, e ne elenco alcuni che costituiscono anche le vostre battaglie: non sappiamo e non sapete nulla - questo è ancora più grave - di come finirà la vertenza su Atlantia, con il titolo che fa balzi in borsa a ogni dichiarazione. Chissà quando indagheranno su quelle dichiarazioni e sulle conseguenze della borsa e sui titoli azionari di Atlantia. Lo dico al movimento della trasparenza. Non sappiamo e non sapete nulla del destino dell'Ilva e del settore siderurgico. Non sapete cosa accadrà perché non lo avete ancora stabilito, ove si ritirasse il colosso indiano. Non sapete o meglio sapete che la bandiera di Whirlpool chiuderà e con essa chiuderanno molte delle centinaia di imprese ai tavoli di crisi del Ministero. Per il progetto della fibra ottica è indispensabile una Rete unica a controllo statale, tanto più per poter davvero realizzare un sistema di smart working e di smart city; ebbene, si parla di un'intesa in cui nemmeno le braccia dello Stato si mettono d'accordo su come fare. Tutto è sospeso, tutto è rinviato, come nel peggior Governo moroteo democristiano; però, rispetto a quel precedente storico, il Paese è in subbuglio e in una crisi mondiale e italiana che non ha precedenti. Non parliamo poi di ciò che accade nei nostri porti, con investimenti molto strani di imprese cinesi (Trieste ai tedeschi, Taranto alla Cina) e mancate decisioni politiche sul 5G, se dobbiamo accettare la sudditanza nei confronti della Cina o legarci in maniera indissolubile al nostro mondo, l'Alleanza europea e atlantica. Vi è poi una sorta di bomba atomica - mi rivolgo ai 5 stelle - lanciata da un amministratore delegato serio come Nagel di Mediobanca. A proposito, ai primi di giugno di fronte agli accordi sul recovery fund feci un tweet in cui chiedevo qual era la lista della spesa concordata con Macron, e poi indicavo con un asterisco Borsa Italiana, con un altro Mediobanca e con un terzo Generali. Non ho capacità divinatorie, ma è quello che sta accadendo: ecco l'elenco della spesa concordato ai primi di giugno col presidente francese. Ebbene, la bomba atomica cui mi riferivo è il fatto che Nagel, l'amministratore delegato di Mediobanca, parla di quello che sta per accadere come l'ondata terrificante di nuovi crediti deteriorati per 400 miliardi di euro se non si cambiano le direttive dell'European banking authority (EBA) e, quindi, della Banca centrale europea. Nell'insipienza di questo Governo - non basta infatti la proroga delle moratorie - conosciamo tutti quanto accadrà se entreranno in vigore - ed entreranno in vigore - le nuove regole sulla collocazione del debito delle imprese e dei cittadini, la gran parte dei quali finiranno tra gli insolventi. Questa montagna, questo macigno, questa bomba atomica rischia di destrutturare il sistema produttivo e sociale italiano. Di questo vorremmo che voi parlaste. E, soprattutto, vorremmo che un Governo serio, dotato di una strategia e di una visione, intervenisse prima che - da una parte - l'enormità del debito pubblico che si sta accumulando e - dall'altra parte - la bomba atomica dei crediti deteriorati, che dovrebbe disossare il tessuto sociale e produttivo del Paese, possano piegare davvero la Nazione italiana. Non lo permetteremo.
2020-10-05	LN	FerreroRoberta	Attenzione! Parlando con molte persone, complice la pessima informazione, ho compreso che molti credono che questi soldi arrivino già dall'Europa, ma il percorso dei fantastiliardi dell'Europa non è che appena cominciato ed è difficile a oggi prevedere quando e se arriveranno i primi soldi. Per ora ce la stiamo facendo da soli. Chiudo la parentesi.
2020-10-05	LN	TosatoPaolo	e la burocrazia serve, perché tendenzialmente siamo tutti disonesti e quindi, per impedire che i disonesti facciano quello che vogliono, ci vogliono regole infinite, impossibili da gestire e da affrontare per chi lavora. Alla fine raggiungete solo un obiettivo: chi è disonesto lo rimane, riesce a evadere e ad evitare la burocrazia e fa quello che vuole, nonostante tutti i vostri lacci e lacciuoli. Registro anche che, dalla Nota di aggiornamento al DEF che avete da poco sfornato, si presume ancora adesso di poter raccogliere ingenti risorse dalla lotta all'evasione fiscale: l'ennesima fantasia; l'ennesima follia. D'altra parte, non vi accorgete che, col carico fiscale enorme, fate chiudere le aziende e le attività artigianali e commerciali e fate sì che quelli che erano lavoratori oggi diventino disoccupati che hanno bisogno di sussidi, cassa integrazione e redditi di cittadinanza. Con la burocrazia mettete fuori gioco gli onesti, che vogliono e si trovano costretti ad adempiere a tutte queste forme di vincoli da parte dello Stato e fate sopravvivere chi invece riesce ad evitare con la disonestà tutte queste procedure. Questo è il modello di società vostro, che sicuramente porterà al fallimento di uno dei sistemi economici più all'avanguardia del nostro Paese. Questo è il dramma che stiamo vivendo, nel totale silenzio e nell'indifferenza: in una situazione surreale, qui non ci stiamo accorgendo che, finiti i 100 miliardi e finiti i 200 del recovery fund, avremo solo più debito pubblico, senza aver minimamente affrontato la sfida di cambiare la pressione fiscale e il carico burocratico che oggi più che in passato dovevamo affrontare. Avevamo un'occasione storica, con tutte le risorse che l'Europa generosamente ci ha autorizzato a utilizzare a debito, ma non lo stiamo facendo. L'occasione la stiamo perdendo per colpa vostra. Per l'ennesima volta caricate cittadini e lavoratori di burocrazia e tasse e condannate tutti noi a un inesorabile declino. Speriamo che finisca questo periodo, ma il rischio è di raccogliere solo le ceneri.
2020-10-05	M5S	ColtortiMauro	Vari articoli si occupano di mobilità dolce, perché con questo Governo stiamo spingendo l'acceleratore verso una nuova Italia, una nuova Europa, con un'economia basata sulle energie rinnovabili. Cerchiamo di ridurre l'impatto delle emissioni di CO2 nell'atmosfera e di fermare il cambiamento climatico; è anche questo un cambiamento epocale. Avevamo annunciato delle rivoluzioni e le stiamo attuando. Per bloccare in maniera consistente il cambiamento climatico è, però, necessario un nuovo modello di sviluppo, che dia priorità all'economia circolare, che abbatta i consumi superflui e gli sprechi alimentari e che si muova per ridurre le disparità economiche e sociali, che creano Regioni a velocità di sviluppo differenziato anche all'interno del Paese.
2020-10-05	M5S	PellegriniMarco	Non va dimenticato, Presidente, che si avvicinano la stesura e l'esame della legge di bilancio, che metterà a disposizione risorse aggiuntive, tra i 30 e i 40 miliardi di euro, e che negli auspici dovrà essere concepita in combinato disposto con il recovery fund. Alcune importanti misure per il nostro sviluppo futuro potranno poggiare su impegni di spesa finanziati nel corso del 2021 dai fondi recovery. Tutto questo ci consentirà di concentrare gli sforzi su altri obiettivi importanti per il Paese, sui quali il MoVimento 5 Stelle ha lavorato incessantemente e lavorerà ancora. Mi riferisco alla stabilizzazione del superbonus del 110 per cento, quindi oltre il 2021; alla stabilizzazione dei consistenti incentivi per le imprese del piano transizione 4.0, che - lo ricordo - già oggi valgono sette miliardi di euro l'anno; alla proroga della decontribuzione al 30 per cento per le imprese del Sud, che è una misura importantissima introdotta dal decreto agosto, e quindi da questa maggioranza e da questo Governo, che sarà vitale prorogare vista l'importanza per il Paese che rivestono il rilancio e la ripresa del Sud. Nella stessa legge di bilancio si porranno le basi per una organica riforma dell'Irpef, che non potrà prescindere da un drastico alleggerimento della pressione fiscale e delle spese sul ceto medio, preceduta però da due misure immediate, e cioè la conferma del taglio del cuneo fiscale per 16 milioni di contribuenti, già approvata da questo Governo per il secondo semestre del 2020, e il debutto dell'assegno unico per i figli, che agevolerà la vita delle famiglie razionalizzando la giungla dei bonus oggi esistenti. In conclusione, il MoVimento 5 Stelle continuerà a lavorare senza sosta per dare ogni possibile sollievo ai cittadini e per mettere l'Italia sul percorso del rilancio che merita. Per questo sarà decisiva la spesa degli ingenti fondi recovery ed è un risultato storico, questo, che è stato conseguito in Europa ed è dovuto anche al nostro costante stimolo. Su questo non ci siamo mai fermati.
2020-10-05	PD	DArienzoVincenzo	Il tempo a nostra disposizione è tiranno: sarebbero da approfondire diversi altri aspetti, ma ne scelgo tre, se ne ho la possibilità e il tempo. Innanzitutto c'è il rinnovo della concessione autostradale della A22. È stato approvato un mio emendamento al provvedimento in esame, che proroga ancora una volta il termine per la scadenza della concessione, che è scaduta il 30 aprile 2014. Quell'emendamento era più completo ed è stato considerato in parte inammissibile: lo valuteremo nelle prossime settimane, in occasione dei prossimi provvedimenti. Quell'operazione blocca una concessione autostradale, che vale circa 4,5 miliardi di euro di investimenti sui territori interessati da quell'infrastruttura. Spero sia l'ultima volta che sarà rinnovata la proroga: lo dico con assoluta chiarezza. Ritengo che molte delle cose dette, che impediscono il rinnovo della concessione, non siano vere, come quella per cui l'Europa dovrebbe decidere, se anche restassero i privati, che sarebbero affidamenti in house o altre cose. Auspico resilienza e responsabilità da parte di tutte le forze politiche, affinché sin dalla prossima legge di bilancio ci possa essere una soluzione definitiva. Il Partito Democratico non è più disponibile a proroghe ulteriori: piuttosto si vada a gara europea, così come prevede la legge. In secondo luogo c'è un mio emendamento a proposito della concessione in affidamento delle ferrovie interregionali, che vanno sulla tratta ferroviaria da Bologna al Brennero e quelle da Venezia a Trieste, passando per Udine, per quanto riguarda la Regione Friuli. È un mio emendamento sulla concessione in gestione delle ferrovie interregionali. Non ho avuto bisogno di essere a favore del referendum sull'autonomia: si può fare, questo è il principio della sussidiarietà. Non abbiamo bisogno di gente che ci ripete che le Regioni dovrebbero gestire in autonomia; stiamo dimostrando, come Partito Democratico, che il nostro principio della sussidiarietà passa attraverso le leggi in vigore. Non c'è bisogno di propaganda, le cose si possono fare e questo lo dimostra. Noi siamo convinti che quei servizi possano essere gestiti dalle Regioni e lo siamo perché gli enti locali conoscono meglio le esigenze dell'utenza pendolare che insiste in quelle località. Ci sarebbe molto da dire anche sull'Autorità che abbiamo istituito per la laguna di Venezia, rispetto alla quale il segnale positivo di sabato sul funzionamento del Mose, finalmente, dopo tante ruberie e dopo tanti contrasti, ha dato un motivo di orgoglio al nostro Paese. Speriamo che continui a funzionare; quantomeno abbiamo tacitato la bocca a coloro che hanno detto che quell'opera non avrebbe funzionato. Signor Presidente, concludo davvero e la ringrazio per la sua cortesia. Ho iniziato dicendo che aveva ragione il relatore Manca: è vero, perché questo provvedimento ci dispone in quella direzione; questo impegno ci dispone al dispiegamento delle ingenti risorse che l'Europa ci ha concesso. Stiamo dimostrando di saperlo fare e lo faremo per il bene dell'Italia.
2020-10-05	PD	LausMauroAntonioDonato	La vera scommessa passerà dalla capacità che avremo nella realizzazione di progetti di rilancio del Paese, utilizzando tutte le risorse che l'Europa ci mette a disposizione, a partire dalle risorse del MES, perché se è vero che il nostro Paese era già in difficoltà nel comparto sanitario e abbiamo la necessità di intervenire, servono delle risorse. E se non dovessimo reperire le risorse dalla voce europea, dobbiamo liberare quelle risorse da altre voci e da altri comparti oggi già in difficoltà. Sono sicuro che su questo, anche su questo, la maggioranza saprà trovare una sintesi per rilanciare al meglio il nostro Paese e la nostra economia.
2020-10-05	PD	MancaDaniele	Allo stesso modo, definire le proposte della maggioranza e del Governo senza un'identità, una visione, io continuo a pensare che sia un elemento di debolezza, perché l'identità e la visione ci sono all'interno dei nostri progetti e delle proposte con le quali questo Governo ha inteso portare via l'Italia dalla crisi pandemica. C'è un'identità quando parliamo di lavoro; c'è un'identità quando parliamo di sostegno alle imprese; c'è un'identità quando parliamo di sostegno alle famiglie; c'è un'identità quando, attraverso interventi specifici, abbiamo messo Regioni ed Enti locali nelle condizioni di collaborare con lo Stato per uscire da questa crisi. Non mi si può dire che non c'è una visione, perché il progetto che il Governo ha messo in campo per attraversare e uscire da questa crisi poggia su dei valori precisi di non lasciare indietro le persone e contemporaneamente di unire e non dividere il lavoro dal capitale, il lavoro dall'impresa. Non c'è nessuna ideologia retroattiva nel considerare l'impresa preziosa per il sistema territoriale; non abbiamo nessuna dietrologia ideologica e non consideriamo le partite IVA, i lavoratori autonomi come elementi di evasione fiscale; li consideriamo elementi fondamentali di una comunità, perché questo è l'indirizzo politico contenuto all'interno di tutti i provvedimenti che abbiamo determinato per attraversare questa crisi. Certo, sia nelle procedure sia nel merito, attraversare un'emergenza così grave, che non ha colpito solo l'Italia ma che ha colpito al cuore il mondo nella sua interezza, ovviamente ha richiesto anche l'utilizzo di procedure in emergenza, perché siamo all'interno di un'emergenza. Non è solo un problema di decreti del Presidente del Consiglio dei ministri; siamo all'interno di un'emergenza perché le dinamiche pandemiche hanno prodotto uno shock economico rilevantissimo. Quando si perdono oltre 10 punti di PIL è inevitabile che siamo dentro uno stravolgimento delle dinamiche economiche e sociali che richiedono azioni strutturali. Il cosiddetto decreto agosto è un ponte verso l'utilizzo del nuovo volto che l'Europa metterà a disposizione per superare questa crisi e costruire un nuovo modello di sviluppo economico; è un modello di sviluppo economico che appoggerà su un'economia ambientalmente sostenibile, su un'Italia più digitale, sull'innovazione e sulla ricerca indispensabili da accompagnare ad una nuova idea dello sviluppo economico. È un cambiamento, perché non si riparte con gli strumenti del passato; si devono individuare nuove dimensioni economiche e sociali indispensabili per favorire lavoro e crescita economica. Sarà una nuova crescita economica, non uguale a quella ante crisi pandemica. Ne stanno discutendo in ogni angolo del globo e dunque anche all'interno dell'Europa, per questo lo definisco il ponte verso la dinamica europea e per questo mi sembra ingeneroso e non giusto accusare la maggioranza e il Governo di non disporre di una visione. Con altrettanta chiarezza dico che per noi gli ammortizzatori sociali non sono una forma di intervento assistenziale. La loro selettività è fondamentale per salvare le imprese; è decisiva per mettere in sicurezza pezzi del nostro tessuto produttivo. Come si fa a definire un ammortizzatore sociale un intervento assistenziale? Se collochiamo il lavoro e l'impresa in una forma di assistenzialismo, è l'identità precisa di un Paese che decide di costruire le condizioni fondamentali per proteggere il lavoro, salvare le imprese e contribuire, anche attraverso un nuovo impegno dello Stato, ad nuova riconversione economica di pezzi della nostra economia, certamente più orientati verso la sostenibilità ambientale. Green economy significa questo: economia circolare, innovazione e ricerca; sono punti di contatto che sono parte integrante del progetto politico di questa maggioranza. Per questo dico che c'è una visione, un'identità. Certamente stiamo attraversando un'emergenza, ma c'è un'idea della società sulla quale noi abbiamo costruito la nostra risposta alla crisi pandemica. Ancora, sono diverse le misure che abbiamo introdotto anche sul versante economico; non abbiamo avuto il tempo di valorizzarle, ma considero molti interventi positivi quali, ad esempio, quelli adottati nei confronti delle imprese. La sospensione temporanea degli ammortamenti, per quello che riguarda le immobilizzazioni materiali e immateriali, avrà un effetto positivo, cioè proteggerà diverse piccole e medie imprese dalla loro possibile estensione verso le procedure difficili che la norma relativa alle procedure fallimentari determina. Si sta facendo ogni azione per mettere in sicurezza un numero rilevante di imprese, per poter ripartire, per poter costruire un'idea di futuro del nostro Paese. Gli stessi interventi non sono spot : gli interventi che abbiamo adottato nei confronti della piccola e media impresa, del lavoratore autonomo, delle partite IVA. Probabilmente non saranno completi, non si concluderanno certamente all'interno di questi provvedimenti perché abbiamo bisogno di riposizionare ovviamente lo Stato dentro le dinamiche delle infrastrutture, dell'economia, del sistema infrastrutturale anche digitale che dobbiamo contribuire a realizzare. Non sono gli unici interventi; non si possono definire mance né bonus a go go. Sono interventi fondamentali che hanno un proprio profilo e un loro orientamento, e che credo aiuteranno questo Paese a uscire dalla crisi, ma appoggeranno questa crisi su una nuova visione dell'economia e della società. Colleghi, ho cercato di rappresentare taluni elementi in questa mia replica, certamente non per accusare qualcuno, ma semplicemente per ritenere quella che abbiamo compiuto nella conversione del decreto-legge una scelta coerente con una visione e un'identità che ci accomunano. Una visione e un'identità che hanno deciso di lavorare per allargare l'area dei diritti, perché utilizzare oltre 300 milioni di euro per dare garanzie a un lavoratore immunodepresso o a un cittadino che sta subendo cure oncologiche è secondo me dovere di un Paese; un dovere del sistema pubblico. Garantire e allargare l'area dei diritti è un qualcosa che ci appartiene. Restituire centralità al lavoro è una scelta culturale e politica che ci vede uniti in un'idea di futuro del nostro Paese. Saldare il capitale con il lavoro e toglierci dalle contrapposizioni ideologiche del passato è l'elemento fondamentale di un'idea di futuro dell'economia e della società. Cominciamo a lasciare al passato il dibattito del passato e cerchiamo di contribuire insieme alla costruzione e alla lettura di una nuova dimensione sociale ed economica. Ecco che allora la politica torna a essere credibile, le istituzioni tornano a essere fondamentali per garantire interventi indispensabili alle famiglie e alle imprese. Ho fatto il sindaco e ho sentito parlare in maniera non appropriata delle dichiarazioni del ministro Costa. Non penso che il Ministro avesse alcuna intenzione di scaricare sui Comuni un tema che non si può imputare alla responsabilità del Ministro. Quello che è successo in Piemonte è una grave calamità; è una tragedia per quel territorio. Occorre intervenire, ma non dobbiamo dimenticare che le ragioni del blocco del Patto di stabilità, le ragioni del blocco degli investimenti degli Enti locali hanno radici lontane: risalgono alla stagione dell' austerity; risalgono al volto di un'Europa diversa rispetto a quello che stiamo costruendo e con il quale stiamo contribuendo a dare al perimetro europeo una nuova visione. Cominciamo ad abbandonare queste idee perché non c'è dubbio che l'assetto idrogeologico del nostro territorio e i suoi interventi di manutenzione richiedono una quantità di investimenti nuovi e aggiuntivi rispetto al passato; ma i Comuni non erano nelle condizioni di investire perché, purtroppo, per tanti anni tutto il sistema pubblico è stato costretto, attraverso il Patto di stabilità interno, a non poter sviluppare gli investimenti. Per aggredire la crisi del 2008 siamo stati costretti a rinunciare agli investimenti e i Comuni hanno ridotto la manutenzione del territorio, e dunque oggi dobbiamo rimettere in cammino gli investimenti. Questo Paese ripartirà dagli investimenti, non ci sarà nessuno spazio per ripartire senza gli investimenti degli Enti locali e senza un nuovo perimetro, una nuova individuazione del ruolo della pubblica amministrazione. Dobbiamo dare corso a queste azioni, perché se vogliamo ripartire con gli investimenti dobbiamo ristrutturare le nostre stazioni appaltanti, dobbiamo creare ambiti territoriali ottimali, dobbiamo ricostruire il volto del sistema socio-sanitario nel territorio. Ecco che ripartire con gli investimenti e anche ripartire con un piano straordinario di riassetto idrogeologico del nostro Paese è una priorità: nessun conflitto, nessun capo di imputazione nei confronti del Ministro, nessuna accusa nei confronti dei sindaci. A noi spetta il compito di rammendare, di mantenere, di rimettere al centro gli investimenti, per realizzare un grande piano di contrasto al dissesto idrogeologico nel nostro Paese. Queste sono le azioni concrete e utili, che abbiamo inserito all'interno del provvedimento in esame, sul quale oggi chiediamo il consenso di questo ramo del Parlamento.
2020-10-05	PD	MancaDaniele	Possiamo avere idee diverse, avremmo magari messo in campo mezzi, azioni e iniziative alternative tra le diverse forze politiche, ma non è corretto denunciare l'assenza di un progetto e la debolezza delle misure che abbiamo introdotto. Le misure per rilanciare la crescita nelle sue diverse articolazioni, per favorire la liquidità alle imprese, per proteggere il lavoro e per garantire attraverso le moratorie nuovi prestiti alle imprese sono state individuate in tempi e in modi diversi, con 100 miliardi di indebitamento netto; tempi e modi diversi in stretta relazione con le dinamiche europee e con le scelte importanti che la Banca centrale europea ha compiuto nell'interesse dell'Europa. Insomma, abbiamo costruito questa risposta in stretta sintonia con un nuovo volto europeo. Non c'è campo né per il sovranismo, né per inutili polemiche all'interno delle nuove sfide economiche che abbiamo di fronte.
2020-10-05	PD	RossomandoAnna	Si parla oggi, anche in interventi fuori da quest'Assemblea, di una non sufficiente visione di quello che ci aspetta e di programmazione. Ma quando ci correliamo alla nuova programmazione europea, ci rapportiamo non a un qualcosa di neutro e indefinito, bensì ad alcuni punti che sono stati posti a seguito di una discussione, svolta in ambito comunitario, a cui abbiamo contribuito e su cui c'è un cambiamento di direzione epocale. Mi riferisco alla presa d'atto del fallimento di un modello di sviluppo basato sull'austerità e sull'individualismo e della necessità della riconversione su una serie di settori che mettano al centro la coesione sociale, il welfare, la ormai sufficientemente ricordata transizione ecologica, la ricerca e - ultimo, ma non ultimo - il ruolo delle donne nella società. D'altra parte, per arrivare a questo tipo di scelte anche il voto a favore di chi, come Ursula von der Leyen, ricopre un ruolo apicale, è stato dato dalle forze rappresentate in seno al Parlamento europeo non a caso, bensì sulla base di queste scelte programmatiche. Non ultimo, in queste scelte c'è uno sguardo alle politiche pubbliche che, di nuovo, è un grande elemento di innovazione, con un'idea del ruolo in Europa e di quello che si può ottenere dall'Europa che è diversa dall'idea del tiro alla fune in Europa per ottenere qualcosa che sta in un elenco della spesa e che si sostanzia, invece, in un'adesione e in un contributo a un nuovo mondo. Sappiamo che le difficoltà sono ancora molte e che in Europa ci sono un'interlocuzione e una dialettica dai toni anche aspri; sappiamo che è una battaglia ancora non completamente vinta. Quindi, no al tiro alla fune e sì all'opportunità di progettare un nuovo mondo che veda come elementi strategici la riconversione ecologica, la digitalizzazione e la cura. Ovviamente è facile intendere la cura, importantissima, dal punto di vista sanitario, ma - anche qui - occorre un cambiamento importante pensando anche alla cura del territorio e delle nostre comunità. Si tratta dell'idea per cui la transizione ecologica fa parte di questo concetto largo di cura ed è oggi più che mai assolutamente collegata e inscindibilmente connotata dall'idea di una nuova politica industriale e di una tecnologia molto avanzata. In sostanza, noi oggi non possiamo parlare di questi argomenti se non li sposiamo con la tecnologia. Dare questa direzione alla tecnologia è per un verso una scelta e per un altro verso è una sfida. È stato anche ricordato, non solo oggi in quest'Aula poiché è un argomento di dibattito pubblico con toni dialettici accesi, il rapporto e il ruolo dell'opposizione rispetto alle scelte di governo e a quello che votiamo in Parlamento. Credo che dobbiamo affrontare questo tema essendo all'altezza: non solo nel provvedimento di cui discutiamo oggi e che voteremo, oltre agli altri che pure voteremo (penso alla legge di stabilità), avremo un'occasione molto importante: tra pochissimi giorni c'è la discussione sulle linee del recovery fund. Facciamo allora in modo che sia un'occasione per confrontarci davvero su una visione alta e strategica in cui il Parlamento rivendica la sua centralità perché è in grado di discutere in quanto ne è all'altezza, in cui la maggioranza rivendica una direzione e scelte precise, ma in cui la collaborazione dell'opposizione sta nel fatto di confrontarsi su queste scelte offrendo un contributo, come mi sembra sia stato fatto con questo provvedimento. Non si tratta di un ricambio generico a un garbo istituzionale, che va sempre bene ma che credo che non sia sufficiente, considerate le sfide e le responsabilità che abbiamo. Ad esempio, a me sembra evidente una cosa: non è che semplicemente non siamo d'accordo sulla flat tax; il fatto è che tale misura è totalmente superata dagli eventi. Ma è altrettanto evidente che di politica fiscale si deve parlare in un quadro generale strategico e di rimodulazione del prelievo fiscale, con delle scelte che usino la leva fiscale. Signor Presidente, concludo sulla questione della Casa internazionale delle donne, perché mi sento anch'io chiamata in causa. Sono molto d'accordo con quello che ha detto la collega Fedeli: è miope non attribuire a questo tipo di presidi un valore centrale nella coesione sociale e per il progresso delle nostre comunità. Non sono solo presidi contro la violenza nei confronti delle donne - che pure sarebbe un argomento importantissimo - ma in quanto riferimenti culturali di aggregazione nel nostro tessuto urbano. È miope e - permettetemi - rozzo pensare che tutto questo non abbia a che vedere con lo sviluppo della nostra comunità e della nostra società. Se mai, noi pensiamo che questo sia solo un piccolissimo passo rispetto a un quadro più generale che non riguarda solo questa specifica Casa internazionale delle donne, che è a Roma ma che ha un valore nazionale, tant'è vero che abbiamo presentato alcune proposte di legge, anche a prima firma della collega Fedeli, tese a valorizzare e sostenere questi luoghi di tutela delle donne. È proprio nel frangente storico che stiamo attraversando che ve ne è un assoluto bisogno per tutta la collettività, e non ovviamente solo a tutela delle donne.
2020-10-06	FI	BerniniAnnaMaria	Non lo possiamo fare con un decreto del Presidente del Consiglio dei ministri. Mi creda, lei non ha davanti un branco di ciechi negazionisti, lei ha davanti persone che fanno dei protocolli di sicurezza l'essenza della gestione dell'emergenza, ma non così, non in questo modo, non illudendo gli italiani, signor Ministro, che lo stato di emergenza significhi maggiore sicurezza. Voi che siete al Governo dovreste dimostrare, come tutti gli altri Governi di Europa, di essere in grado di governare questo Paese con gli strumenti ordinari, non con le leggi speciali e con gli editti che tagliano fuori l'unico organismo che sia legittimato a tagliare i diritti di libertà, cioè il Parlamento.
2020-10-06	FI	RizzottiMaria	Sappiamo che ci sono migliaia di persone, tra liberi professionisti e microimprenditori, con sintomi lievi che scelgono di non comunicarlo al proprio medico per paura di dover passare un lungo periodo a casa, e i test sierologici che dovevano essere usati per fare statistiche vengono rifiutati. Questi ulteriori mesi di proroga a cosa servono? Serviranno a migliorare questi sistemi? Con quali risorse? Perché non preparare al meglio i nostri ospedali e gli operatori sanitari utilizzando ad esempio i fondi del MES, che possono essere messi a disposizione subito? Io aspetto ancora una risposta ad una mia interrogazione di luglio che ho presentato perché tutto è fatto con estremo ritardo, la seconda ondata avanza, i cittadini sono nel panico in quanto temono la perdita del lavoro anche a causa dei figli, perché ogni settimana qualcuno resta a casa e non va a scuola. Certo che lo Stato e i cittadini devono collaborare attivamente e senza addossarsi le colpe reciprocamente, ma il caos dei numerosi provvedimenti non fa altro che creare confusione, mentre tutti avremmo bisogno di certezze e di linee guida chiare. Basta navigare a vista. La maggioranza ripete che «tutti eravamo impreparati», «siamo stati i primi a essere colpiti in un modo così importante su una cosa che non conoscevamo», «quanto siamo stati bravi, quanto ci facciamo i complimenti, quanto l'Europa e l'OMS ci dicono che siamo bravi»: sì, va bene, ma sono passati nove mesi. È stato un parto veramente lungo e difficile e direi che adesso vorremmo anche vedere il prodotto, il neonato.
2020-10-06	FI	RizzottiMaria	Siamo consapevoli, ad esempio, che ci possono essere dei problemi per l'utilizzo della mascherina tutto il giorno e anche all'aperto? Inoltre, chi pagherà una mascherina ogni quattro ore a 60 milioni di cittadini? Faremo nel prossimo decreto una norma che renda detraibile l'acquisto dei dispositivi di protezione? In queste settimane lei, signor Ministro, ha più volte detto che la drammatica situazione dei tagli alla sanità è finita e il sacrificio del Paese non andrà sprecato, proprio in ragione di una nuova programmazione che ci ha esposto con molta precisione in Commissione. Credo, però, che questa nuova stagione arriverà molto tardi, perché sul recovery fund si continua a litigare: le risorse pronte ci sarebbero e fanno sì che forse ha ragione Sabino Cassese quando afferma che, più che davanti a una proroga dell'emergenza, siamo di fronte alla proroga dell'impotenza o alla proroga dell'incapacità. Mi chiedo come mai sul MES nessuno decida. «Perché faremo brutta figura», si dice: ma non è che in Europa ci considerino veramente con grande rispetto. «Perché ci indebitiamo di più», si aggiunge: ma non è che il recovery fund sono soldi che ci regalano, perché l'interesse da pagare è superiore a quello quasi nullo del MES. Non abbiamo più bisogno di assistenzialismo, del "Sussistan". Lei ha appena detto che il nuovo decreto del Presidente del Consiglio dei ministri è costruito su tre regole: mascherine, distanziamento, lavaggio delle mani. Ebbene, sono esterrefatta; è vero: il presidente Conte è il primo a usare il sapone, perché se ne lava veramente le mani e manda sempre lei in Aula.
2020-10-06	FdI	ZaffiniFrancesco	Signor Presidente, adoro ascoltare gli interventi del collega Faraone, sia perché, avendo lavorato vent'anni al Banco di Sicilia, mi ricorda lo slang, sia - soprattutto - per la sua grande capacità di dire una cosa all'inizio dell'intervento e chiudere con l'esatto contrario. È proprio un campione nel dimostrare tutto e il contrario di tutto. Dopodiché, ci dice anche che abbiamo finalmente conquistato le libertà costituzionali. E meno male che abbiamo finalmente conquistato la normalità di un Parlamento che agisce nella pienezza dei suoi poteri e nel rispetto della divisione dei poteri! Signor Ministro, lei ha dedicato metà del suo intervento a una disamina su quanto sta accadendo in Europa e in Italia; tutte vicende che noi - chi più, chi meno - apprendiamo dalla stampa specializzata, dai giornali e dalle televisioni. È ovvio che stiamo parlando del tema del giorno e, quindi, tutti disponiamo della narrazione. In questo momento, oltre alla disamina dei nove mesi trascorsi, che non sono pochi, ci aspettiamo dal Ministro soprattutto le soluzioni da mettere in campo in termini di prevenzione e contrasto di un fenomeno che, come noi avevamo tutti più o meno previsto, sta rimontando in Italia (sia pure molto meno rispetto ad altri Paesi) in virtù di tanti elementi che si incrociano. Ora, rispetto ai mesi del lockdown, registriamo due differenze: la prima è che non è più un pezzo di Paese quello coinvolto; la seconda è che non è più un pezzo di società quello coinvolto, perché questa volta sono coinvolti tutti, a principiare dai ragazzi. Rispetto a questo lei ci dice che in tutta Europa si ritorna a misure restrittive. Ebbene, Ministro, noi abbiamo adottato veramente misure restrittive, mentre altri Paesi europei non l'hanno fatto. Quella che oggi è la differenza fra noi e loro è esattamente questo: il lockdown che noi abbiamo adottato, la blindatura di tutte le attività e di tutti gli italiani nelle proprie abitazioni, non è stato fatto da nessun altro Paese e questa circostanza oggi - vorrei dire vivaddio - torna utile in un diverso andamento della curva epidemiologica. Non poteva essere diversamente, perché oggi gli altri stanno facendo quello che noi abbiamo fatto a marzo, aprile e maggio. Era inevitabile che a Parigi chiudessero le brasserie, era assolutamente inevitabile che prima o poi lo facessero. Loro non l'hanno fatto prima; i nostri danni sul PIL, il -12 per cento gli altri non l'avranno o perlomeno non l'avranno per effetto del lockdown di marzo e aprile; noi sì. Rispetto a tutto questo, continuiamo a raccontarci, colleghi, una mezza favoletta: siamo stati bravi e tutti ci fanno i complimenti. Ebbene, ricordo al collega Pisani che tutti quelli che ci fanno i complimenti non votano in Italia, ma votano quelli che in Italia giudicano quello che sta facendo il Governo. Allora, se voi siete sicuri, regalateci un Governo legittimo, portateci a votare un Governo legittimo e legittimato. Vedete, colleghi, uno dei motivi che soggiace al fallimento dell'indagine sierologica e anche al fallimento dell' app Immuni è che questo Governo non è riconosciuto dalla gente. La gente non si fida di quello che gli racconta questo Governo. È del tutto evidente che questo è il motivo per cui la app Immuni non viene scaricata; non è un complotto pluto-giudaico, è che non si fidano dell' app, perché non siete capaci di raccontarla, oltre a spendere un mare di danaro più di quello che andava a speso. Rispetto a tutto questo oggi prorogare lo stato d'emergenza a un anno è un ossimoro, costituzionalmente parlando, perché lo stato d'emergenza c'è, è stato proclamato, anche a volte di oltre un anno, ma su circostanze precise, su pezzi di territorio circoscritti e non su tutto il territorio nazionale e su tematiche così general-generiche. Quindi, oggi non siamo assolutamente favorevoli a prorogare lo stato d'emergenza, che significa sostanzialmente tenere gli italiani in posizione prona. Gli italiani si devono rialzare, potendo fare affidamento su un Governo che li mette in sicurezza. Peraltro, Ministro, apprezzo sempre la possibilità di parlare con lei, come lei sa, ma su un tema come questo a noi piacerebbe avere in Aula il Presidente del Consiglio, perché parliamo di prorogare lo stato d'emergenza e di continuare a condizionare le libertà costituzionali. Pertanto, se il Presidente del Consiglio trova la possibilità di andare ad Assisi e pronunciare la sua enciclica, andare a Venezia e prendersi i meriti, non suoi, della prima apertura delle paratie del MOSE, deve trovare anche il tempo per venire qui, Presidente, a raccontarci quello che preferisce raccontare in televisione e senza contraddittorio. Deve venire qui a spiegarci quello che dobbiamo fare. Allora, cosa dobbiamo fare? Vede, Ministro, noi, a dieci mesi dall'emergenza, non ci sentiamo di continuare a condividere formalmente questi provvedimenti perché fino ad oggi abbiamo fatto leva solo su metà dei doveri che spettano a un Governo, la metà che attiene al richiamare i cittadini ai loro doveri. Abbiamo abbondato in questa metà, coprendola ampiamente; abbiamo martellato i cittadini con la stampa, la televisione, i regolamenti, i Vigili urbani e, adesso, con l'Esercito. Abbiamo riempito la metà e ora la misura è colma per quello che abbiamo chiesto e continuiamo a chiedere ai cittadini. Questi ultimi, da par loro, essendo un grande popolo e incarnando grandi storie, sono stati eccezionali, molto più di noi. È lo Stato che oggi deve rispondere; è lo Stato che deve riempire la sua metà di dovere, Ministro. Come lo deve fare? Adottando finalmente misure adeguate alla prevenzione, al contenimento e al contrasto dell'epidemia. È chiaro e noto a tutti cosa dobbiamo fare: adottare un piano pandemico, che non c'è. È la prima cosa da fare. Dobbiamo fare i test a tutti, anche in automedicazione. Lo sta facendo, come abbiamo appreso dalla conferenza stampa dell'altro ieri, il presidente Zaia. Perché non possiamo farlo su tutto il territorio nazionale? Ci sono test rapidi adottabili in automedicazione. Diamoli ai medici di medicina generale e alle farmacie; chi vuole comprarsi il test, va in farmacia, lo compra e lo fa. Lei li ha citati, sono i test degli aeroporti. Dobbiamo fare i vaccini antinfluenzali; stiamo parlando, continuando a martellare i cittadini, della necessità di fare il vaccino antinfluenzale, addirittura l'antivirale, l'anti-herpes, e non ci sono i vaccini. Le farmacie denunciano che hanno 12 vaccini a farmacia. Cosa ci fa una farmacia con 12 vaccini? Spiegatemi cosa ci fa. Dobbiamo fare assunzioni in sanità. Abbiamo messo del danaro, abbiamo dato la possibilità alle Regioni di farlo, come abbiamo detto ieri, con il decreto agosto che scade il 31 dicembre di quest'anno. Non ci sarà quindi nemmeno il tempo materiale di fare le assunzioni. Dobbiamo creare delle condizioni oggettive per poter assumere in sanità; non è solo una questione di danaro, ma anche di organizzazione e di turni di lavoro massacranti. Ministro, dobbiamo chiedere alla nostra comunità scientifica, a questo fantomatico Comitato tecnico-scientifico, quando la carica virale è capace di infettare, quando un positivo deve effettuare cinque o sei tamponi, rimanendo a casa anche per qualche mese...
2020-10-06	PD	NanniciniTommaso	Signor Presidente, il decreto che ci apprestiamo a convertire contiene misure importanti per il sostegno al reddito e alla ripresa dell'attività economica delle persone e delle imprese più colpite dalla crisi economica e sociale innescata dalla pandemia. È per questo che quello del Partito Democratico è un sì convinto a un provvedimento che cerca di non lasciare nessuno da solo di fronte alla fatica di non restare schiacciato sotto gli effetti drammatici della crisi. Tuttavia, la soddisfazione di chiudere con la conversione di questo decreto-legge non deve farci perdere di vista la prospettiva in cui dobbiamo inserirlo e la sfida enorme che ancora abbiamo di fronte, ossia quella di non lasciare nessuno da solo nella fatica del cambiamento che ci attende. Il decreto-legge in esame, com'è stato ricordato, è l'ultimo di una serie di interventi importanti, tanto sul piano legislativo quanto su quello finanziario, per dare garanzia del reddito ai lavoratori e liquidità alle imprese e investire sui servizi pubblici di fronte all'emergenza Covid, a partire da sanità e scuola. Adesso serve però una nuova fase: dobbiamo chiudere quella emergenziale, fatta di interventi giustamente ispirati a una logica risarcitoria, cioè volti a risarcire le persone e le imprese per i costi della crisi, e aprirne una progettuale, che metta al centro una crescita sostenuta e sostenibile e la giustizia sociale. Proprio partendo da quest'esigenza, voglio ricordare alcune novità di questo decreto-legge, che è vero che si muove ancora in una logica emergenziale e risarcitoria, ma contiene alcuni semi che, se ben interpretati, ci possono aiutare per le sfide che ci attendono. Sul lavoro, rinnoviamo la cassa integrazione d'emergenza per diciotto settimane, nove delle quali senza costi aggiuntivi per le imprese e nove con costi graduati sul calo di attività: per la serie - se interpretiamo bene il messaggio - che non si può stare fermi, stiamo per uscire dalla terapia intensiva del welfare e lo Stato c'è, ma si deve tornare a progettare come creare lavoro. Per aiutare la creazione di lavoro, il decreto-legge introduce nuove forme di decontribuzione per le assunzioni a tempo indeterminato, gli stagionali e le aziende che smettono di usare la cassa integrazione: per la serie - di nuovo, se interpretiamo bene il messaggio - che ora è il momento di misure temporanee, che aiutino chi può tornare a creare lavoro in una congiuntura ancora molto difficile, ma in attesa di un intervento strutturale sul costo del lavoro, sul welfare e sulla formazione, che non possiamo rinviare oltre. Nel decreto-legge c'è anche la proroga di due mesi per NASPI e Dis-Coll per i disoccupati e la proroga delle indennità Covid per i soggetti deboli senza altri ammortizzatori sociali, così come c'è un nuovo e importante investimento finanziario sul fondo per le nuove competenze, per mettere al centro dei processi di trasformazione aziendale la formazione e la contrattazione territoriale e aziendale. Per la serie, di nuovo, se interpretiamo bene il messaggio: investiamo su competenza e qualità del lavoro, in attesa di una riforma complessiva e universalistica del welfare, preoccupandoci già adesso di finanziare una formazione che non sia la scusa per dare altri sussidi mascherati, ma un investimento di qualità e certificato sulle nuove competenze che servono ai lavoratori. C'è inoltre un intervento importante, fortemente rafforzato nel passaggio parlamentare su richiesta di molti Gruppi, a favore dei lavoratori fragili, immunodepressi, malati oncologici e categorie a rischio di fronte alla pandemia. Ci sono interventi a favore delle imprese e dei professionisti più in difficoltà, con il rafforzamento dei crediti di imposta per il settore turistico e termale, l'esenzione della seconda rata IMU per turismo e spettacolo e il rinvio dei pagamenti per i soggetti ISA in difficoltà. C'è un ordine del giorno, firmato da tutti i Gruppi di maggioranza, che impegna il Governo ad aprire subito un confronto con le Regioni per il riordino e la messa a punto della riforma delle camere di commercio in questa nuova fase; un ordine del giorno sulla cui attuazione del Partito Democratico aspetta adesso atti concreti. Un altro seme da raccogliere da questo passaggio parlamentare è il metodo seguito in Commissione bilancio, sotto la guida attenta dei relatori, i colleghi Manca ed Errani, e del presidente Pesco, che ha permesso, più di tante parole sulla centralità del Parlamento, di fare il massimo per migliorare il provvedimento nella situazione data, coinvolgendo anche le opposizioni, che dobbiamo ringraziare per lo spirito costruttivo mostrato in Commissione, pur nella giusta e sacrosanta distinzione dei ruoli. E questo nonostante la sbavatura di ieri, che ha visto saltare alcuni interventi utili, già discussi e votati dalla Commissione; una sbavatura di metodo che deve spingerci a porci qualche domanda e a trovare anche qualche risposta per il prosieguo dei nostri lavori. Detto questo, un minuto dopo la conversione del decreto-legge Governo e maggioranza devono chiedersi come far germogliare questi semi, per passare da una fase emergenziale a una fase progettuale. L'Italia ha un compito enorme, perché, così come ha fatto da apripista in Europa nella gestione dell'emergenza sanitaria, può giocare un ruolo da apripista su un uso progettuale delle risorse che mobiliteremo nei prossimi mesi e nei prossimi anni, dove progettuale non sta per sommatoria di mille progetti e di mille rivoli in cui si disperdono le risorse, ma per capacità di mettere in campo un progetto e una visione. Per farlo serve la consapevolezza che i soldi sono importanti, ma non bastano. Per ogni euro che spenderemo dovremo mettere in campo un'idea: un euro, un'idea. Se investiamo un euro sull'edilizia scolastica - e dobbiamo mettercene tanti - dobbiamo metterci una nuova idea di scuola, che ripensi gli spazi e i tempi per aprirsi a territorio e terzo settore, a nuove attività, per farsi comunità educante, combattere la povertà educativa e favorire la mobilità sociale. Se investiamo un euro sulla sanità - e dobbiamo mettercene tanti, usando tutte le linee di finanziamento disponibili - dobbiamo metterci una nuova idea di sanità, per raggiungere la vita delle persone, soprattutto quelle più fragili, con una forte rete di servizi territoriali, non solo ospedalieri (lo ricordava ieri la collega Boldrini) e investendo sulla telemedicina. Se investiamo un euro sul sostegno per le famiglie con figli a carico - e dobbiamo mettercene tanti con la riforma dell'assegno unico - dobbiamo metterci una nuova idea di condivisione della scelta di fare figli all'interno della coppia; non una scelta che le donne da sole devono conciliare con il lavoro, ma una scelta che devono condividere. E allora parliamo di congedi di paternità obbligatori, di part-time di coppia agevolato; mettiamoci un'idea di condivisione per rafforzare la libertà di tutti, uomini e donne. Se investiamo un euro sulla garanzia del reddito per chi è in difficoltà - e dobbiamo anche qui in mettercene tanti - mettiamoci una nuova idea di welfare, un welfare universalistico che aiuti tutti, dipendenti e autonomi, poveri e disoccupati, ma con strumenti diversi e con servizi integrati di formazione permanente. Concludo sui destinatari degli interventi, che devono essere sempre più progettuali e non emergenziali; sull'obiettivo che dobbiamo tenere presente quando disegneremo la nuova fase. C'è senza dubbio la transizione digitale ed ecologica da mettere al centro degli investimenti pubblici e privati, come è stato ricordato nella discussione, ma ci sono anche i grandi volani di crescita inclusiva che dobbiamo sapere individuare nel mondo del lavoro; di nuovo, in tutto il mondo del lavoro, dipendente, autonomo e imprenditoriale. Questi volani sono anzitutto due: il lavoro dei giovani e delle donne. Dobbiamo smetterla di parlare di giovani e donne nei nostri convegni per iniziare a metterli al centro dei nostri provvedimenti di spesa e delle nostre riforme. A livello internazionale è partito un appello, half of it, ripreso in Italia come il giusto mezzo da una rete di associazioni e personalità per far sì che metà dei fondi dell'Unione europea raggiungano il lavoro e le opportunità delle donne. Non limitiamoci a firmare quell'appello, ma progettiamo politicamente come metterlo in pratica, chiamando a raccolta tutti gli attori sociali e istituzionali intorno a un piano nazionale per l'occupazione femminile e dotandoci di strumenti conoscitivi per valutare l'impatto di genere di ogni misura, come chiede anche un parere approvato dalla Commissione lavoro del Senato, perché il giusto mezzo richiede la giusta attenzione alla valutazione e all'impatto di genere. Presidente, concludo davvero dicendo che, di fronte a un nemico terribile e visibile, il virus, la maggioranza e il Governo hanno saputo fare anche scelte difficili. Adesso, di fronte a un nemico altrettanto terribile ma meno visibile, come il declino economico e sociale del nostro Paese, servono scelte altrettanto difficili, ma soprattutto servono scelte. Scelte rispetto alle quali non saremo misurati contando i «mi piace» su Facebook domani, ma pesando i giudizi sulla nostra capacità di promuovere la crescita economica e la giustizia sociale dopodomani.
2020-10-07	FI	GasparriMaurizio	È una questione importante, che parte da una dura battaglia perché, colleghi, voglio che restino agli atti anche le responsabilità dei giganti del web, che stanno facendo un'azione di lobbying asfissiante in tutto il mondo, in tutto il Pianeta. Abbiamo una morsa: da una parte, la Cina con la via della seta e con tutti i pericoli anche sanitari, la sua voglia di egemonia e di colonizzazione che si estende fino al tentativo di acquisto dei porti italiani; dall'altra, i giganti del web esentasse che, da Occidente, marciano tritando tutto e tutti senza pagare tasse. Questa è la realtà. E saccheggiano la creatività, saccheggiano il prodotto intellettuale, mettono in ginocchio il mondo editoriale, saccheggiano la produzione degli artisti, del cinema, dei musicisti; mondi che, peraltro, in questa fase stanno già vivendo una difficoltà enorme, perché tutte le attività artistiche, le attività pubbliche, le sale cinematografiche, le produzioni che le alimentano soffrono per la condizione che oggi viviamo. Infatti, venendo impediti gli assembramenti, si impedisce anche la vita che la cultura prevede nella sua fruizione pubblica, che poi vuol dire diritti d'autore, incassi, denaro per tutti gli ambiti della creatività. La direttiva sul diritto d'autore è stata molto contrastata. A un certo punto qualche anno fa, quando la si discuteva a Bruxelles, non si trovavano avvocati liberi perché le lobby dei grandi giganti della rete avevano ingaggiato tutti gli avvocati di Bruxelles, tutti i consulenti per impedire che chi si difendeva dall'altro lato (autori, editori, musicisti) trovasse, nello scontro che vedeva contrapposte da un lato una lobby potente e dall'altro la creatività, delle persone a cui affidarsi. C'è stato uno strapotere di Amazon, di Google, di Facebook, di tutta questa gente che non paga tasse ed è una vergogna che in Italia e in Europa si continui ad applicare la web tax. I signori di Amazon, a fronte di un fatturato in Italia di 4,5 miliardi di euro, hanno pagato l'anno scorso 11 milioni di euro di tasse, lo 0,2 per cento. Io accetterei di pagare il 20 o il 30 per cento di tasse, visto che ne pago di più, giustamente, in percentuale sul mio reddito. Loro dicono che non hanno pagato 11 milioni, ma ne hanno pagati 85, perché calcolano alcuni contributi. Anche così sarebbe sempre il 2 per cento di tasse. Non sono contro il progresso. Ho contribuito alla regolamentazione del wi-fi, delle tecnologie digitali nei vari ruoli che ho rivestito, ma bisogna che questi gestori paghino le tasse, che paghino il diritto d'autore. E se prendono articoli di giornale che gli editori fanno scrivere a giornalisti inviati in Afghanistan, in America, a Singapore, a Hong Kong a raccontare una cronaca, a testimoniare i fatti della storia, che costano (il giornalista va, racconta, rischia) non è possibile che quel contenuto poi lo si possa ritrovare in Rete. È bellissimo, certo, ma quel contenuto ha un costo, dato dalla saggezza, dalla sapienza di chi lo produce e dalla azienda editoriale che lo invia. Tutto questo viene oggi saccheggiato gratuitamente e questo accade per il cinema, per la musica, per l'editoria. Bisogna tutelare il diritto d'autore, che è questo, perché senza la creatività la vita dei popoli diventa più arida. Anni fa Celentano, che ogni tanto riscopre questo problema quando tocca anche i suoi interessi, scrisse un bell'articolo sul «Corriere della Sera» e disse - la citazione può sembrare impropria, ma parliamo di autori - che se il pane non si pagasse non ci sarebbero i fornai. Se si potesse andare a prendere al banco del pane il pane gratis, chi lo dovrebbe fare questo pane? Chi dovrebbe raccogliere il grano, macinarlo e lavorare di notte? Nessuno farebbe il pane se il pane non si pagasse. Bisogna pagarlo, poi se uno è povero, si darà il pane a chi è povero. Faceva questo paragone, definendo pane dell'anima l'arte, la letteratura, la musica, l'editoria, la scrittura. Tutelare l'autore è quindi un fatto fondamentale ed è grave che il Parlamento europeo abbia avuto un tempo molto lungo per approvare questa direttiva. Ci sono voluti anni, perché quelli che contrastano sono potentissimi. Badate che la lotta non è affatto finita. Tempo fa la Commissione europea ha avuto il coraggio di multare Google per 14 miliardi di euro, dopodiché l'Irlanda (perché c'è l'Unione europea, ma il diritto non è uguale dappertutto e qui sono anch'io critico verso l'Europa, che pure penso debba essere un grande spazio comune, anzi ci manda una direttiva importante che dobbiamo recepire insieme a tante altre cose di cui non parlerò e di cui parleranno altri colleghi, a proposito della legge europea) ha annullato la multa. Ho letto che la Commissione europea ha fatto ricorso, non voglio accusare di niente nessuno, ma chi deve pagare 14 miliardi di euro il modo per trovare una giustizia compiacente lo trova, non devo aggiungere altro. Dobbiamo quindi far sì che tutto questo progresso che oggi la tecnologia ci offre non ammazzi il resto, non desertifichi l'editoria, la letteratura, la musica, gli autori, la creatività, il pensiero. Quindi è giusto che siano tassati, che paghino il dovuto, che paghino i diritti d'autore se usano la musica, gli scritti o gli articoli che devono riproporre. Oggi l'editoria stessa si organizza e viaggia sul web; oggi quando ai giornali si dice che vendono poche copie, rispondono che hanno tanti abbonamenti e tot accessi via web. È ovvio, è normale. Oggi, attraverso un oggetto come uno smartphone guardiamo la televisione o un film, anche se è meglio guardarlo in una sala cinematografica e non su un microschermo, perché anche la fruizione dell'opera nella sua dimensione è consigliabile. Si può fare di tutto, anche leggere un giornale, però è giusto che in qualche modo quel prodotto venga remunerato e che il nostro click non sia nella gratuità, nel furto, perché poi di questo si tratta alla fine. Ci sono forme illegali di saccheggio digitale dei contenuti, ma anche forme legali di elusione. Prima ho citato Amazon Prime; questi soggetti sono anche dei grandi produttori. Certo, se si accumulano fortune e non si pagano le tasse, poi si possono fare investimenti che stroncano tutto. In Italia abbiamo discusso per anni del pluralismo televisivo, anche con grande accanimento, ma parlavamo di robetta, di Rete 4 e di quell'altra rete, che sono proprio dei granelli di polvere nel mondo. Oggi ci sono potentati che finiscono per controllare la conoscenza e l'informazione, perché decidono quali film si producono, quali mercati aggredire, quale dumping fare; infatti, se si guadagnano miliardi e miliardi di euro o di dollari e si vuole conquistare il mercato di un Paese, si può fare anche dumping e lavorare in perdita per uno o due anni, se si vuole conquistare il mercato olandese, quello algerino o di qualche altro Paese. Servono quindi delle regole di equità fiscale, perché poi l'esercente cinematografico, il produttore artistico e il cantante le tasse le devono pagare. Quindi mi chiedo per quale ragione questi altri soggetti, che divulgano contenuti di altri, non debbano pagare la creatività di quell'autore e quel che è giusto sui loro guadagni. Ho fatto l'esempio dei 14 miliardi di Google; mi auguro che la Commissione europea vinca questo contenzioso, ma chi lo sa? Si diceva se c'era un giudice a Berlino, quelli probabilmente hanno trovato un giudice a Dublino che ha dato loro ragione, chi lo sa? Ritengo pertanto che il presente disegno di legge di delegazione europea contenga in questo articolo un atto fondamentale. Poi si vedrà quali saranno gli equilibri e le regole. Credo nel mondo del cinema, negli autori associati nella Società italiana degli autori ed editori (SIAE), agli appelli fatti da Giulio Rapetti Mogol - non ho bisogno di spiegare chi sia - che oggi è il presidente della SIAE, non per sua scelta ma perché gli autori volevano un personaggio rappresentativo, un poeta del nostro tempo (tale possiamo definirlo), che ha rappresentato questa battaglia. Non si tratta, infatti, di un interesse solo di chi deve incassare le proprie royalty, come si potrebbe dire, ma proprio della difesa della creatività, per evitare che poi non ci sia nessun fornaio a fare il pane della cultura, del giornalismo, della letteratura, del cinema che poi, ridotto sul lastrico, non può produrre un film perché deve fare un'opera d'arte, perché purtroppo ci vogliono i mezzi. In conclusione, signor Presidente, credo che questa norma sia fondamentale e che debba condurre alla web tax: questi rapinatori dell'umanità, perché tali sono, devono pagare le tasse e i diritti d'autore. Qualcuno si è messo in ginocchio davanti a loro, dicendo viva la Rete, viva la modernità. Io però dico abbasso l'iniquità del saccheggio perpetrato da Amazon, Google e quant'altro, che peraltro saccheggiano anche i ragazzi che lavorano presso di loro, ma questo sarebbe un altro discorso. Il disegno di legge in esame contiene quindi un atto di giustizia perché in Europa, così ricca di cultura ma anche di tecnologia (perché se non ci fosse stato Guglielmo Marconi e qualcun altro non ci sarebbe stato nemmeno Internet e tutto il resto), ci sia un po' di equità. La norma in discussione contiene un principio importante, speriamo che venga attuato al più presto in Italia perché serviranno altri provvedimenti
2020-10-07	FI	MasiniBarbara	Considerando l'importanza di queste leggi, auspico la celere individuazione di modelli che rendano possibile anticipare ex ante l'impatto di tale legislazione sul tessuto socio-economico. Spesso infatti subiamo provvedimenti che penalizzano i nostri imprenditori a tutto vantaggio di quelli di Paesi meglio strutturati nella pratica dell'opera di lobbying presso le istituzioni europee. Dobbiamo invece imparare a essere molto più preparati su provvedimenti legislativi che sono il trait d'union tra Bruxelles e Roma. Provando ad entrare nel dettaglio di questo che, come dicevo poc'anzi, è un provvedimento estremamente complesso ma che interessa diversi ambiti della vita dei nostri cittadini, è necessario prima di ogni cosa fare un passaggio sulle diverse direttive europee che il nostro Paese si accinge a recepire. Su ogni argomento Forza Italia ha provato a dare il suo contributo per un migliore adeguamento delle direttive europee al tessuto legislativo nazionale, tenendo conto delle peculiarità del nostro Paese e per fare in modo che non impattassero in maniera estranea sulla vita quotidiana degli italiani. Devo dire - permettetemi questa piccola digressione - che il dibattito in Commissione è stato sereno, collaborativo e per questo mi sento di ringraziare tutti i colleghi di maggioranza e di opposizione e il relatore, senatore Pittella, per aver superato gli steccati partitici e aver provato a trovare una giusta sintesi tra le varie posizioni. Probabilmente la complessità dell'atto e la percezione, ovviamente errata, che esso non impatti direttamente sulle politiche nazionali, ha fatto sì che non ci fossero le pressioni esterne che spesso e volentieri hanno incagliato i lavori parlamentari. Detto questo, rientro nel merito del provvedimento citando solo alcuni aspetti su cui abbiamo inciso in maniera significativa. Ad esempio, per ciò che riguarda il settore delle comunicazioni, sia la tutela degli utenti, sia la tutela del diritto d'autore costituiscono un nodo fondamentale per la normativa. Per quanto Forza Italia si sia sempre dimostrata pronta a sostenere il progresso, lo sviluppo e la semplificazione delle nuove tecnologie per la comunicazione, dobbiamo però tutelare con attenzione i diritti dei produttori, ma anche quelli dei consumatori. In questa direzione abbiamo presentato una serie di emendamenti e di ordini del giorno che sono stati accolti, magari riformulati dalla maggioranza - questo sì - affinché nelle deleghe si imponga una maggiore attenzione alla garanzia dei prodotti delle nostre aziende di comunicazione. Manca garantire i singoli artisti, come diceva prima il collega Gasparri, che vedono spesso compromesso il loro diritto di compenso dalle grandi multinazionali extraeuropee dello streaming e della diffusione. Altro tema di particolare rilievo su cui abbiamo provato a dare il nostro contributo è quello sullo sviluppo delle energie rinnovabili, un argomento anche questo che sembra forse lontano dai cittadini, ma che in realtà ha un impatto diretto e forte sulle loro vite e sul loro portafogli. Le aziende del settore elettrico rappresentano una leva strategica fondamentale a supporto del rilancio dell'economia del Paese e, secondo il piano nazionale integrato per l'energia e il clima, il nostro Paese dovrà raggiungere, nel 2030, il 30 per cento di energia da fonti rinnovabili sui consumi finali lordi. Per il solo settore elettrico, questo target si tradurrebbe in un valore pari a oltre il 55 per cento di fonti rinnovabili rispetto ai consumi interni lordi di energia elettrica previsti. Si tratta di una sfida sicuramente ambiziosa per la quale le fonti rinnovabili saranno chiamate a ricoprire un ruolo primario nel mercato elettrico e per conseguire un simile sviluppo dovranno essere previste iniziative che contemplino anche investimenti per rinnovare, e in alcuni casi mantenere in efficienza, gli impianti esistenti. In quest'ottica è imprescindibile superare le barriere, anche normative, che ostacolano il pieno sviluppo delle fonti di energia rinnovabili ed è in questa direzione che dovranno andare le deleghe che il Governo dovrà affrontare il più presto possibile. C'è poi una modifica di cui siamo particolarmente orgogliosi e che è diventata parte integrante del testo che ci apprestiamo a votare: la collega senatrice Rizzotti ha infatti presentato un emendamento per inserire nel novero dei farmaci veterinari prescrivibili in modalità elettronica anche quelli ad azione stupefacente o psicotropa, come già avviene per lo stesso tipo di medicinali in campo umano. Anche questo sembra un intervento lontano dalla vita quotidiana ma l'emergenza Covid ha dimostrato come la dematerializzazione delle ricette mediche sia utile e quanto la tracciabilità e la reperibilità di informazioni relative alla sanità pubblica, e quindi anche a quella animale (perché tutti abbiamo a cuore la salute degli animali), sia fondamentale per una maggiore tutela dei cittadini. Tanti quindi gli ambiti di intervento di questo provvedimento, un provvedimento che dovrebbe dare l'esatta misura di quanto l'Europa e i suoi Stati membri dovrebbero collaborare per un uno sviluppo davvero consolidato e comune. Non posso quindi non fare una breve riflessione sullo stato delle cose rispetto ai rapporti tra il nostro Paese e l'Unione europea ed è impossibile non partire purtroppo dalla tragedia del Covid-19 e dal terribile impatto che questa pandemia ha avuto sulla nostra società e sulla nostra economia. La risposta comunitaria è stata inizialmente balbettante, forse a causa di un'estrema sottovalutazione del problema: l'episodio di egoismo nazionale, con il blocco del materiale alla frontiera, o la lentezza con cui si sono messi in campo gli strumenti necessari ad uscire dall'emergenza hanno fatto - ahimè - vacillare pesantemente in questa prima fase le fondamenta stessa dell'istituto comunitario. Eppure proprio questa legge di delegazione europea, con le sue direttive da recepire e le sue deleghe da assegnare ci dimostra che lo scopo principale dell'Unione è quello di creare percorsi comuni che possano aiutare tutti gli Stati a progredire in maniera sincronica sulla strada dello sviluppo economico, sociale e culturale. Il problema quindi non è l'Europa in sé, ma è l'uso che singoli Stati fanno degli strumenti che l'Europa mette loro a disposizione. Permettetemi quindi in conclusione di fare una sorta di appello al Governo, a cui oggi consegniamo una serie di deleghe che gli consentiranno di legiferare sugli argomenti più disparati, ma al contempo, sempre in tema europeo, ha la grande responsabilità di stilare progetti attrattivi e funzionali per usufruire dei fondi del recovery fund. Con il programma Next generation EU l'Europa ha l'ambizione di trasformare le macerie lasciate dal Covid-19 in un'opportunità per ricostruire un Continente più efficiente, più moderno e più green, un'Europa dei diritti e delle opportunità; un'area in cui la libertà economica e sociale permetta a tutti di costruirsi un futuro di speranza e di successo. Ma l'Europa, tanto quando sbaglia, tanto quando fa la cosa giusta, non è sola; è una comunità. Il mio appello al Governo va proprio in questo senso. Non fate tutto da soli per favore, non gestite questi fondi da soli. Si crei un percorso di collaborazione, perché non è accettabile che il recovery plan italiano sia rappresentato da poche pagine scritte fra di voi e senza coinvolgimento alcuno del Parlamento e della società civile. Non è così che sfrutteremo la straordinaria opportunità che l'Europa ci offre e non è così che cambieremo il volto dell'Italia. Forza Italia ha da subito manifestato la propria assoluta e sincera disponibilità a dare una mano. C'è bisogno di unità di intenti e di superare gli steccati ideologici per riuscire a portare l'Italia fuori dalla situazione in cui ci troviamo. Con questo provvedimento in Commissione abbiamo dimostrato che è possibile farlo. Ora sta al Governo accettare la sfida e lasciare da parte le divergenze spicciole per perseguire obiettivi comuni. Non lo chiedo io, lo chiede a gran forza il Paese.
2020-10-07	FI	PerosinoMarco	Già il bilancio 2019, tuttavia, dice che sono necessari 66,5 miliardi da finanziare, che sono il meccanismo di competenze più residui (per una parte pari a 30-40 miliardi erano quelli del deficit che era stato approvato nella legge di bilancio, la differenza sono residui), ma già si trattava di 66 miliardi. Il vero problema, nel rendiconto, sono i residui. I residui passivi ammontano a 114 miliardi e questi sono costi, sono debiti; ma, se li abbiamo impegnati per fare investimenti, che vanno fatti e vengono realizzati, e si paga e bisogna pagare, subentra un grosso meccanismo di cassa, con un problema enorme. Parlo dei dati del 2019, figuriamoci quelli del 2020. Bisogna ridurli, però: bisogna che i residui passivi siano spesi da tutte le amministrazioni. I residui attivi, viceversa, ammontano a 216 miliardi e sono importi pericolosi, perché sono veri e reali e il sistema ce la fa a pagarle (mi riferisco alle tasse precedenti e a tutte le entrate che lo Stato deve acquisire e che non ha acquisito in corso d'anno). Cioè, le aziende e le famiglie che finanziano lo Stato attraverso le tasse, il lavoro, l'utile e gli incassi - insisto su questo - sono in grado di ridurre i residui attivi, che sono una cifra non regolare nel contesto degli importi di bilancio e non è un equilibrio che economicamente possa essere giudicato da un terzo o da un tecnico come un importo esatto. Praticamente, governare come si fa oggi, decidendo soltanto di spendere e spandere dappertutto, perché si pensa che ci siano i fondi europei, ci porta diritti nel baratro. Secondo me, non si può dire che gli italiani sono ricchi, che ci sono 1.500 miliardi di depositi e 2.500 di ricchezza finanziaria, in obbligazioni e altre forme, perché pensare di toccare questi vuol dire creare uno shock psicologico tremendo, fermare tutti gli affari e determinare una fuga di capitali. Senza parlare di Alitalia, che è troppo facile, ci sono altri debiti sotto il tappeto, che da qualche parte andranno iscritti, prima o poi. L'operazione Monte dei Paschi, che va in scadenza, genererà una perdita di 10 miliardi; l'INPS è sotto di 26 miliardi; i fornitori non pagati dallo Stato e i debiti non contabilizzati in questo importo sono, a seconda dei diversi sistemi di calcolo, debiti fuori bilancio per 30, 50, 70 miliardi, ma prima o poi anche questi nodi verranno al pettine. Oltretutto, questo meccanismo di non incassare i residui attivi, di dover spendere per i residui passivi e far funzionare la macchina di competenza determina troppa lentezza nel pagare: lo Stato paga lentamente e pagano lentamente tutti gli enti. Questa è la situazione del 2019. Tuttavia, l'assestamento di bilancio, che è un aggiornamento delle previsioni sulla base di cosa è cambiato in base ai dati del rendiconto, raccolta di cifre che a me fanno tremare le gambe: non mi farebbero dormire la notte se fossi il Ministro dell'economia o anche un Sottosegretario (non me ne voglia, signor Sottosegretario). Capiamo tutti insieme - perché il debito non è del Governo e della maggioranza, ma di tutti - cosa stiamo decidendo: nell'assestamento di bilancio diciamo che dobbiamo finanziare - e sono dati ufficiali - 350 miliardi di cassa e 302 di competenza, suddivisi nelle diverse voci. L'assestamento prende atto della diminuzione delle entrate finali di 50 miliardi, di cui 39 dalle entrate tributarie, ed è il minimo che si possa dire (credo che sarà anche qualcosa in più). L'ultimo dato che cito riguarda la differenza del sistema del debito pubblico di emissioni e rinnovi rispetto alle scadenze, che passa da 313 a 563 miliardi di importo totale, con una differenza di 250 miliardi che vanno finanziati. In questo bailamme di cifre scompare il saldo primario, che, come sapete, negli anni scorsi era positivo per circa 30 miliardi, ma che poi andava in deficit per il pagamento degli interessi di 60-65 miliardi. La differenza da finanziare con il ricorso al mercato - che è un punto di domanda, secondo la relazione - è coperta con gli importi che aspettiamo dall'Europa, ma da quello di cui tratteremo domani apprendiamo che i finanziamenti europei saranno a rate fino al 2026, data dalla quale si comincerà rimborsare; saranno a tranche, ammesso che siamo capaci di spenderli. Mi chiedo, quindi, quando e quanto arriverà e a quali condizioni, posto quello che sta succedendo in Europa rispetto all'epidemia: sono prestiti o sono sussidi? Penso - ed è scritto in quello di cui discuteremo domani - che siano tutti prestiti, perché quelli che chiamiamo sussidi saranno la tassa d'iscrizione annua in aumento da parte di tutti gli Stati, per lo meno di quelli che saranno d'accordo. Secondo me, poiché siamo costretti, se ci riusciamo, a spendere - e a spendere bene, per fare investimenti - è allora necessario pensare al mercato interno e al meccanismo della BCE. Come extrema ratio, dovremmo pensare che, quando si dovrà restituire il prestito, o i prestiti, all'Europa - a partire dal 2026 e fino al 2058, cioè al tempo dei nostri nipoti - scatti un meccanismo d'inflazione che non sia quella fisiologica, ma possa essere una cifra diversa, controllata, magari il tre o il quattro per cento. Anche l'Europa sembra concordare con questa possibilità e anche i tedeschi pare che abbiano cambiato idea. In caso contrario, rimane sempre valida l'ipotesi di alcuni autorevoli studiosi: il giubileo del debito. Detto questo, faccio gli auguri affinché tutto quello che ho detto nella parte finale del mio intervento non si verifichi, ma si trovi qualche altra soluzione. Nei documenti sinceramente non lo vedo e sottolineo il fatto che tutto quello di cui parliamo a questo riguardo tratta tematiche serie, gravi e importanti che toccano la gente, i primi e gli ultimi. Toccano quindi anche noi, non soltanto la maggioranza e il Governo. Che Dio ci assista!
2020-10-07	FdI	CalandriniNicola	Signor Presidente, il rendiconto 2019 e l'assestamento di bilancio 2020 rientrano sicuramente tra i temi più importanti che riguardano un'amministrazione, che possa essere quella centrale, come nel caso di oggi, piuttosto che decentrata, come le amministrazioni delle Regioni, delle Province e dei Comuni. Si tratta chiaramente di temi che appassionano meno rispetto ai temi politici, nonostante siano questioni comunque molto importanti. Parliamo di documenti tecnici, di numeri, come dicevo prima, dietro i quali il Governo si nasconde per dire che tutto va bene salvo il fatto che, se qualcosa va male, sicuramente è colpa della pandemia che ha sconvolto il nostro Paese. Dal momento che il mio è un intervento in dichiarazione di voto, vorrei lasciare da parte la freddezza dei numeri perché possiamo certamente dire che, tra i due documenti, c'è uno spartiacque ampio che riguarda la pandemia che stiamo vivendo. Quindi, se i numeri del rendiconto 2019 hanno parametri certamente positivi rispetto a quelli del 2018, i dati dell'assestamento 2020 hanno moltissime negatività, e il peggioramento è dovuto senz'altro al drammatico momento che tutto il mondo - Italia compresa - sta vivendo, oltre alle politiche, a nostro avviso sbagliate, promosse dalla maggioranza e dall'attuale Governo. Questi dati dovrebbero suggerire che è necessario lasciare da parte gli slogan a cui ha abituato sempre più il Governo, e le previsioni ottimistiche per calarsi piuttosto nella realtà vera del nostro Paese. Credo che il dato che dovremmo guardare principalmente sia quello relativo al PIL, il nostro Prodotto interno lordo. L'Istat ha dovuto rivedere al ribasso le stime del PIL relativamente al secondo trimestre del 2020, che cala addirittura del 13 per cento rispetto al trimestre precedente e del 18 per cento rispetto al secondo trimestre del 2019. Confindustria stima che il 2020 si chiuderà con un calo del 9,6 per cento. Questo grazie alla ripresa che qualcuno definisce in modo ottimistico di rimbalzo del terzo e del quarto trimestre dell'anno in corso. Una ripresa che sarà sicuramente non omogenea, destinata a lasciare diversi settori indietro: uno per tutti, il turismo che, come tutti sappiamo, rappresenta il 13 per cento del nostro prodotto interno lordo. Sarà comunque questo un percorso di navigazione a vista, dovuto chiaramente anche alla situazione particolare che stiamo vivendo e quindi ai contagi che stanno generando dubbi fortissimi nelle nostre famiglie e nelle nostre imprese, che temono un nuovo lockdown. Credo che in questo scenario sia opportuno fare delle riflessioni su dove vogliamo indirizzare questo nostro Paese. L'Italia sta vivendo una crisi che è la più importante del Dopoguerra e Fratelli d'Italia sta chiedendo da tempo al Governo un cambio di passo che purtroppo ancora non vediamo. Non possiamo continuare a dilapidare fondi pubblici, risorse, peraltro, come ho detto anche ieri, in deficit, né possiamo continuare ad attendere senza far nulla i fondi europei, quei famosi 209 miliardi che ci aspettiamo entro la primavera, forse addirittura entro l'estate prossima. Sono ritardi che potrebbero far comodo ad alcuni partiti della maggioranza, uno per tutti il Partito Democratico, che non vede l'ora di attivare i 37 miliardi del MES, così oltre al debito pubblico alle stelle faremo anche 37 miliardi di debito con l'Europa, un grande affare per il nostro Paese. Fratelli d'Italia vi chiede quindi di aprire gli occhi e di fare un rendiconto dei risultati di questo Governo, piuttosto che fare solo i conti riferiti ai conti pubblici. Con un po' di lucidità, vi rendereste conto che continuate a montare e smontare misure promosse dal Governo Conte 1 e a rinnegare quelle promosse dal Governo Conte 2, mi riferisco in particolare alla quota 100 e alle politiche riferite ai decreti sicurezza che, come sappiamo tutti, sono stati smontati nei giorni scorsi. Questo vuol dire chiaramente che non ci sono idee né su come fare la riforma pensionistica, né tantomeno su come proteggere i nostri confini e gli italiani da questa immigrazione incontrollata. Si naviga a vista, come dicevo prima, pronti a rinnegare provvedimenti che il partito di maggioranza relativa di questo Parlamento aveva votato convintamente e non abbiamo ancora capito se vi siete sbagliati o se eravate pienamente consapevoli di ciò che stavate approvando. Su una cosa non si discute più, perché ormai la si dà per scontata, quella misura su cui non si vuole e non si è voluto tornare indietro, che è il simbolo dello spreco per eccellenza, cioè il reddito di cittadinanza, molto caro ai Cinque Stelle. In questi mesi ci siamo sgolati nel dire che questa misura è pensata male ed è finita molto peggio. Ci siamo anche ritrovati ex ministri che sono stati fieri nel dire che un 20 per cento di percettori hanno trovato lavoro, incuranti invece del restante 80 per cento di percettori, che ancora sono rimasti a spasso. I soldi li avete trovati nelle varie leggi di bilancio per finanziare questa misura, ma sinceramente non siamo mai stati e non saremo mai convinti di tutto ciò che avete portato avanti. Abbiamo più volte riportato anche in quest'Aula i casi di abuso del reddito di cittadinanza, da parte di gente che non aveva il diritto, o peggio ancora di carcerati, o di chi aveva ville e auto di lusso messe in bella mostra sui social, di chi lavorava in nero o di chi spacciava e talvolta anche di chi uccideva. Il rendiconto quindi fatelo a voi stessi, fatelo guardandovi allo specchio, su cosa avete fatto per un'Italia in crisi, che vi chiede riforme strutturali, a partire dal sistema della tassazione fiscale e dalla pesante burocrazia che non siete nemmeno riusciti a risolvere attraverso quest'ultimo decreto approvato e cioè il decreto semplificazioni. Mi taccio sugli investimenti, rispetto ai quali prendiamo atto che il modello Genova è stato un'eccezione e che nonostante i proclami altisonanti nella pratica non si vedono affatto cantieri sbloccati, né tantomeno grandi opere che partono. A tale proposito voglio ricordare gli annunci fatti dal ministro De Micheli, addirittura siamo in attesa di un decreto ministeriale che porti alla nomina di commissari che possano far partire opere che in questo Paese sono ferme da decenni. Agli esponenti di questo Governo e di questa maggioranza, quindi, diciamo di fare un rendiconto politico. Fatevi un esame di coscienza, dopodiché quando avrete chiara la misura del vostro fallimento, dimettetevi e lasciate la parola agli italiani. Il voto di Fratelli d'Italia sarà contrario sia al rendiconto che all'assestamento.
2020-10-07	LN	BriziarelliLuca	L'ultimo esempio lo lascio per un ordine del giorno, perché so benissimo che all'articolo 6 non si potrebbe inserire tale previsione (è un po' una forzatura). Ci siamo confrontati con il sottosegretario Agea e con il presidente Coltorti, però è fondamentale che il Governo assuma un impegno sugli ultraleggeri. Il 4 luglio 2018 è stato approvato un regolamento europeo che consente di considerare ultraleggeri i velivoli fino a 600 chilogrammi; è una disposizione innovativa e fondamentale, soprattutto per l'Italia, che è un produttore di prim'ordine a livello internazionale. Ebbene, è una facoltà per gli Stati: la Germania l'ha colta al volo, noi aspettiamo da un anno e mezzo. L'impegno è rivolto al Governo e c'è una volontà unanime, credo sia politica sia del tessuto economico, di recepire questa possibilità. Passino, infatti, i danni derivanti dal non seguire la fase ascendente; passi addirittura il fatto che ci imponiamo quello che non dovremmo; ma non possiamo assolutamente permetterci di non cogliere le poche opportunità che l'Europa dà a tutti gli Stati e di vederci sorpassare da altri che sono più attenti. Speriamo dunque che su questi punti che ho esaminato l'Assemblea e il Governo possano accogliere le nostre proposte.
2020-10-07	LN	BriziarelliLuca	Rispetto all'articolo 22, abbiamo quindi avanzato richieste semplici. Non ci sarebbe stato bisogno di farle e, se ci aveste detto di bocciare questi emendamenti, perché ci avrebbe pensato il Governo, lo avremmo capito; tuttavia, non ci dovrebbe essere bisogno di chiedere che siano assicurate definizioni chiare al fine di delimitare correttamente il perimetro d'applicazione delle misure, soprattutto per i contenitori per alimenti. Dire che si debbano individuare i meccanismi volti ad assicurare un passaggio graduale, che consenta la riconversione, è fondamentale: in parte, come Lega lo abbiamo fatto nella manovra finanziaria approvata nel dicembre 2018 (mi sembra fosse il comma 652 che proponemmo allora). Perché dobbiamo essere sempre i primi della classe? Se l'Europa ci dà dei tempi, perché non dobbiamo utilizzarli tutti? È inspiegabile.
2020-10-07	LN	BriziarelliLuca	È opportuno prevedere meccanismi di compensazione e di eventuale incremento del costo, che possa essere agevolato; penso ai costi che hanno queste aziende. Si guarda all'Europa e uno dei pilastri che essa aveva stabilito era quello di pensare al costo per l'azienda, quando si introduce qualcosa nella normativa; allora non ci dovrebbe essere bisogno, ma lo abbiamo scritto e non ce lo avete concesso. Abbiamo proposto di escludere dal campo d'applicazione, ad esempio, i contenitori per alimenti superiori alla monoporzione, perché comunque è un vantaggio: i contenitori che contengono più porzioni magari evitano che un soggetto compri cinque monoporzioni. Andiamo anche a considerare questo.
2020-10-07	M5S	LannuttiElio	In breve, ecco cos'è accaduto ai nostri conti: un racconto diviso in due, tra ciò che è accaduto prima del coronavirus e quello che è accaduto dopo. Partiamo dal 2019. Per quanto riguarda la spesa per investimenti, il risultato è stato certamente positivo, anche per gli effetti degli interventi di sblocco adottati nei primi mesi dell'azione di Governo. La spesa per investimenti è tornata a crescere dopo quattro anni, segnando un aumento di quasi 3 miliardi di euro rispetto al 2018. Il saldo primario, uno dei nostri fondamentali di cui siamo più orgogliosi in Europa, è risultato positivo ed è pari all'1,7 per cento del PIL (31 miliardi di euro), con una crescita dello 0,2 per cento rispetto al 2018. La spesa per interessi è stata pari al 3,4 per cento del PIL (60,3 miliardi di euro). Il saldo di parte corrente è stato positivo e pari a 27,8 miliardi di euro.
2020-10-07	M5S	PresuttoVincenzo	Signor Presidente, onorevoli colleghi, signori rappresentanti del Governo, i provvedimenti che oggi siamo chiamati a votare, il rendiconto di gestione per l'anno 2019 e l'assestamento per l'anno 2020, rappresentano il più importante passaggio legislativo per verificare che lo Stato, da un punto di vista gestionale, abbia effettivamente riscosso le entrate previste ed eseguito le spese autorizzate nei termini stabiliti in fase previsionale con la legge di bilancio. È un passaggio importante. In termini finanziari viene fissato, approvando il risultato della gestione annuale del bilancio, il flusso della gestione dei conti statali, al fine di consentire il passaggio dalla precedente legge di bilancio a quella successiva; un passaggio a dir poco decisivo - colleghi - viste le sfide imposte dalla pandemia e l'importanza che l'imminente legge di bilancio per il 2021 andrà ad assumere, soprattutto in combinato disposto con il recovery fund. Nella composizione dell'imminente manovra, infatti, per continuare a garantire protezione al nostro tessuto economico e produttivo e imprimere una svolta politica di investimenti nel Paese, si profila l'assunzione di impegni di spesa che saranno finanziati dalle risorse del recovery fund nel corso del 2021. Il rendiconto di gestione necessità di un'analisi approfondita e di una particolare attenzione, in quanto esprime, attraverso la potenza di numeri, la reale capacità dello Stato di mantenere una sana e proficua interazione con i cittadini, intesi sia come contribuenti sia, soprattutto, come coloro che usufruiranno dei servizi pubblici. Purtroppo, la politica su questo argomento appare da tempo un po' distratta. A volte sembra più facile programmare che entrare nel dettaglio di quello che poi realmente si riesce a concretizzare anno dopo anno. Non ci si chiede mai se le entrate attese siano state riscosse o se le spese autorizzate siano state eseguite. Per non parlare, poi, delle valutazioni che riguardano lo stato patrimoniale del bilancio consuntivo, dove, dal valore dei crediti e da quello dei debiti, si può capire la condizione di salute generale finanziaria dello Stato. Appare pertanto cristallino, cari colleghi, quanto tutto questo sia importante nell'ottica di una tempestiva e proficua spesa delle risorse del recovery fund. Non mi stanco mai di sottolineare che il recovery fund è un successo enorme ottenuto dal Governo italiano in Europa, con il costante sostegno e stimolo del MoVimento 5 Stelle.
2020-10-07	PD	FedeliValeria	Come sapete, i cosiddetti giganti del web li utilizzano e, attraverso la pubblicità, ottengono notevoli guadagni. Si è lavorato alla ricerca di un giusto equilibrio tra interessi diversi di tutti i soggetti coinvolti, tenendo insieme il diritto al libero accesso alla Rete e alle nuove tecnologie con la tutela della produzione intellettuale: un lavoro confluito nella direttiva approvata dal Parlamento europeo nel marzo 2019, confermata dal Consiglio della UE che oggi ci apprestiamo anche noi a recepire definitivamente. Colleghi, questa scelta - lo dico con una qualche enfasi perché è proprio così dal mio e dal nostro punto di vista, ma è emerso anche nella discussione in Commissione - è una vittoria dei valori di libertà, democrazia dignità delle persone e del lavoro, che sono i fondamenti delle nostre istituzioni europee e nazionali. Una vittoria dell'Europa che crede e sostiene la creatività, la cultura, l'arte, la libera informazione, ma è anche una vittoria dei cittadini e delle cittadine che possono usufruire gratuitamente dei contenuti che vengono pubblicati in Rete. La direttiva, infatti, prevede, qualora detti contenuti comportino degli introiti - sono le piattaforme, escluse quelle di nuova costituzione (pensiamo alle startup, ai blog, agli account personali) ed enciclopedie online senza scopi commerciali come Wikipedia - di doverli corrispondere a chi ne detiene la proprietà intellettuale: agli artisti, ai giornalisti, agli scrittori, agli sceneggiatori, agli editori. Insomma, la legge di delegazione europea di cui avviamo la discussione oggi è quindi davvero coerente rispetto all'obiettivo generale che la nostra legislazione ha per potersi progressivamente adeguare a questo nuovo contesto. Considero questo un punto politico importante. Tutto ciò senza limitare o ostacolare l'evoluzione tecnologica - anche questo è un punto importante - né compromettere la libera circolazione delle idee, che è un caposaldo non solo della Rete, ma della nostra stessa Costituzione; ma insieme, tenendo davvero questo intreccio, difendendo il patrimonio di conoscenza generato da artisti, giornalisti, traduttori, autori in genere. La legge sul copyright, insomma, è una forma virtuosa ed equilibrata di regolamentazione; non comporta alcuna limitazione alle potenzialità offerte dal web, anzi, aumenta piuttosto la pluralità dell'offerta. Tutelare chi produce contenuti culturali, editoriali e artistici significa, infatti, investire nella produzione culturale, editoriale e artistica, favorire la pluralità dei contenuti stessi, la sostenibilità economica del lavoro intellettuale e la trasparenza della concorrenza in ambito digitale, punto politico della modernità. È quindi una legge importante, una legge di civiltà, come dicevo, che pone fine a una confusione in cui ad avvantaggiarsi sono stati finora solo alcune grandissime aziende del web, a discapito di tutte quelle realtà editoriali, culturali e artistiche escluse dalla fruizione del ritorno economico del prodotto del proprio capitale umano, e che da oggi potranno invece vedersi riconosciuto un giusto compenso, dignità sociale, lavorativa e personale. Ecco, questo serve alla qualità culturale del nostro Paese, di cui, tra l'altro, il nostro Paese è autenticamente invidiato in Europa e nel mondo.
2020-10-07	PD	FedeliValeria	Voglio soffermarmi sulla parte riguardante il famoso articolo 9 che, non a caso, viene recepito senza modifiche, ma con il sostegno magari di alcuni ordini del giorno. Mi riferisco alla cosiddetta legge sul copyright. Voglio collocare il mio intervento all'interno del contesto, in quanto i rapidi sviluppi tecnologici continuano a trasformare il modo in cui le opere di intelletto sono create, prodotte, distribuite e consumate, mentre emergono costantemente nuovi modelli di business e nuovi attori. Inoltre, sappiamo che la rete e il digitale rappresentano straordinari strumenti di diffusione di contenuti, conoscenza, relazioni e scambi, con grandi, diffuse e importanti opportunità, un tempo onestamente inimmaginabili; allo stesso tempo, però, possono creare discriminazioni e aumentare le diseguaglianze, soprattutto nelle situazioni in cui non ci sono connessione, né accesso e alfabetizzazione necessari per l'utilizzo di questi strumenti. Peraltro, credo che, laddove non si recepisse la direttiva europea, si correrebbe il rischio di creare una profonda ingiustizia: mi riferisco al non riconoscimento del valore delle produzioni intellettuali, che invece sono un punto fondamentale per la nostra economia e la nostra convivenza democratica. In un circolo che dobbiamo essere in grado di rendere virtuoso, il digitale è senza dubbio la più grande risorsa che abbiamo per affrontare le sfide sempre più complesse e in buona parte inedite che tutti noi abbiamo di fronte. Basta guardare agli ultimi mesi e a quanto il digitale sia stato centrale per garantire, almeno in parte e con tutti i limiti che abbiamo sperimentato, la continuità scolastica, il lavoro, i consumi, l'informazione e lo stesso bisogno esistenziale per la nostra socialità. Certo, ci siamo anche accorti di quanto lo spazio digitale non sia accessibile a tutti nello stesso modo e di come non tutti e non tutte siano nelle condizioni di beneficiarne equamente. Questa è una delle ragioni per le quali, già nei mesi scorsi, nel pieno dell'emergenza Covid-19, abbiamo spinto con forza per arrivare il prima possibile - al massimo entro questo autunno - a recepire la direttiva europea sul copyright, che, oltre a essere una scelta di civiltà mirata a garantire la qualità, l'equità e la sostenibilità democratica dell'innovazione digitale, è anche una risposta concreta alle enormi difficoltà che il coronavirus ha creato e sta creando al mondo della cultura e dell'informazione. Con questa direttiva, per la prima volta l'Europa ha riconosciuto l'intreccio fondamentale tra il diritto degli utenti ad accedere alle opere in Rete, al fine di citazione, critica, rassegna, e quello degli autori e delle autrici a ottenerne il giusto e sacrosanto riconoscimento economico da parte delle piattaforme online.
2020-10-07	PD	MancaDaniele	Signor Presidente, onorevoli senatori, onorevole rappresentante del Governo, anche il Gruppo Partito Democratico esprimerà un voto favorevole sul rendiconto e sull'assestamento. Il rendiconto e l'assestamento non rappresentano due atti burocratici, due passaggi tecnici. Sono due pilastri del sistema di bilancio dello Stato, come ha ricordato il collega D'Alfonso parlando dei principi fondamentali della contabilità pubblica. Sono due passaggi fondamentali all'interno dei quali, per quello che riguarda il rendiconto, così come prevede l'articolo 81 della Costituzione, viene data giustamente l'opportunità e la possibilità al Parlamento di verificare se le politiche di bilancio hanno determinato esiti e ricadute economiche e sociali nel nostro Paese. Quindi sono due elementi non tecnici, non burocratici ma di forte valenza politica. Se a questo affianchiamo il fatto che il rendiconto, che consente di portare nell'assestamento i risultati economici, ma anche la base dell'assestamento rappresentano inevitabilmente la base previsionale della legge di bilancio 2021, io credo sia giusto ed opportuno, al di là dei numeri e dei dati che qui sono stati rappresentati dai colleghi che mi hanno preceduto, svolgere alcune considerazioni politiche. Il più importante contributo che il Governo ha dato in questo momento - ed è un risultato evidente a tutti - è stato quello di costruire insieme all'Europa un nuovo volto dell'Europa. Dobbiamo ammettere che tanti interventi strutturali e tanti limiti strutturali che abbiamo ereditato dal passato hanno una radice profonda in un'Europa che aveva al centro l' austerity, un'Europa che metteva al centro della parola «riforme» tagli, riduzioni di spesa e riduzione di servizi. Questo lo dobbiamo ammettere con grande franchezza tra di noi, perché credo che invece, attraverso l'azione importante di questo Governo e il cambiamento della dinamica europea, il nuovo volto dell'Europa ci consegni una nuova responsabilità che è quella di correggere anche i limiti strutturali che si sono insediati nella pubblica amministrazione. Il collega Errani prima ricordava nelle diverse tabelle un'evidente ricaduta, cioè la difficoltà della pubblica amministrazione di attuare in tempi rapidi le scelte che il Parlamento, anche con la legge di bilancio, individua. Se noi prendiamo i rendiconti, vediamo quanto in molti casi i residui attivi e passivi manifestino una difficoltà di collegamento tra la previsione e l'attuazione. Se poi a questo aggiungiamo anche la valutazione delle ricadute economiche che i ritardi producono o non attuano nel nostro Paese, ci accorgiamo che abbiamo elementi strutturali da risolvere che solo il nuovo volto dell'Europa ci consentirà di risolvere. Abbiamo infatti bisogno di iniettare nuove risorse nella pubblica amministrazione e non lo si poteva fare prima, quando ad ogni «riforma» corrispondeva un taglio lineare, una riduzione di spesa o un blocco delle assunzioni. Questo nella pubblica amministrazione è evidente, perché senza la definizione di una nuova stagione di investimento, anche generazionale, perché le nuove generazioni nella pubblica amministrazione portano con sé innovazione, competenze e nuove tecnologie, non riusciremo a dare velocità alle nostre azioni. Senza dare velocità alle nostre azioni, anche la nuova programmazione europea rischia di non avere tempi utili per la sua attuazione e dunque di non produrre gli effetti positivi ai quali invece noi tutti facciamo riferimento. Dunque credo che il Governo non abbia solo dimostrato di affrontare lo shock più rilevante che questa pandemia ha introdotto; se guardiamo i dati dell'assestamento ci accorgiamo che nessuno di noi avrebbe potuto prevedere ricadute economiche sui saldi di finanza pubblica così violente e così immediate, che di fatto hanno cambiato in pochi mesi la concezione stessa dei saldi di finanza pubblica sui quali avevamo lavorato fin qui. In sostanza, quello shock pandemico, che è diventato uno shock economico-finanziario in tutto il mondo, ci consegna una nuova responsabilità: solo attraverso un nuovo volto dell'Europa riusciremo, con la nuova programmazione europea, ad aprire una stagione nuova. Ecco perché considero questa la più grande opportunità per il futuro. Vi è la prossima legge di bilancio. La Nota di aggiornamento al DEF definisce già l'impianto politico di questa trasformazione. Certo, servono investimenti più importanti nella pubblica amministrazione, perché c'è un ritardo strutturale al quale dobbiamo dare una risposta immediata, perché senza una pubblica amministrazione adeguata e pronta faticheremo a dare attuazione, corpo, velocità e motore ai nostri progetti. Serve una stagione di investimento nella pubblica amministrazione. Credo che questo elemento, unito alla ricerca di un nuovo progetto di sviluppo economico, determini inevitabilmente, con la nuova programmazione, la possibilità di superare i nodi strutturali di questo Paese, anche nelle dinamiche economiche, così da rendere sostenibile l'indebitamento netto che abbiamo costruito. Lo dico ai colleghi senatori: senza queste misure, come già dimostrano i dati di importantissimi istituti economici di valutazione della nostra economia e delle ricadute della pandemia, probabilmente avremmo perso 2 punti in più del PIL. Senza le nostre misure avremmo creato un milione e mezzo in più di disoccupati; senza le nostre misure probabilmente oggi non avremmo nel nostro sistema Paese una capacità di dare resilienza e tenuta al sistema produttivo, industriale ed economico. Senza le nostre misure probabilmente avremmo lasciato al passato una contrapposizione tra lavoro e capitale che oggi è molto meno evidente nel nostro Paese. C'è una consapevolezza in più che lavoro e capitale si tengono, che gli investimenti sulle nuove dinamiche economiche saranno fondamentali per costruire una competitività sui segmenti dell'innovazione, della ricerca, della digitalizzazione, dell'ambiente e della green economy. È un pezzo di strada importante. Credo altresì che i 100 miliardi di indebitamento netto, che hanno cambiato i saldi della finanza pubblica in questo Paese, che determineranno nel 2020 una ricaduta che nessuno poteva prevedere prima dello shock pandemico, dobbiamo sempre di più affiancarli ad una nuova e straordinaria opportunità che è quella di progettare una nuova dinamica sociale ed economica nel Paese, finalizzata a costruire competitività e crescita su una nuova concezione di competitività e crescita. Ciò riguarda anche e soprattutto la pubblica amministrazione. Dobbiamo essere bravi allora ad individuare stazioni appaltanti adeguate, perché non basta dire di assumere, ma dobbiamo sapere dove, come, con quale finalità e con quale obiettivo. Non è ovviamente la stagione per produrre spesa non produttiva, ma la stagione di una spesa produttiva per produrre ricadute economiche concrete che generino occupazione e crescita. Dobbiamo legarla quindi ad obiettivi concreti per costruire un nuovo volto della pubblica amministrazione, attraverso ricadute economiche che dobbiamo certificare e determinare in relazione alle azioni intraprese. Credo che questi nodi strutturali che ci troviamo ad affrontare oggi trovino nel nuovo volto dell'Europa la prima risposta. Credo che lo spazio per chi aveva come avversario l'Europa, per chi immaginava di fare da solo si è azzerato, non c'è terreno di gioco per una competizione interna, per un isolamento del nostro Paese in una condizione di solitudine. Il nuovo volto dell'Europa è la più grande opportunità che abbiamo di fronte per costruire una nuova crescita economica. Certo, alla parola riforme oggi dobbiamo dare il significato di un investimento per il futuro delle generazioni, soprattutto per i più giovani, che hanno bisogno di uno Stato che funzioni, di una pubblica amministrazione che abbia al proprio interno generazioni adeguate a poter produrre innovazione, velocità e sviluppo. Questi elementi, che mi portano a dichiarare il voto favorevole del Partito Democratico, sono la lettura politica più opportuna per dire che il Governo ha svolto in questa fase pandemica un lavoro prezioso nell'interesse del Paese, ha anticipato misure difficili, si è assunto una grande responsabilità, ma ha anche contribuito a dare all'Europa un nuovo volto e una nuova opportunità per i giovani.
2020-10-07	PD	MarcucciAndrea	In realtà parto dalla seconda richiesta rivolta al ministro Lamorgese, che ha immediatamente dato disponibilità a venire a riferire in Aula. L'abbiamo chiamata oggi, non è stata avvertita e la settimana successiva sarà qui a riferire perché noi stessi abbiamo a cuore la comprensione degli eventi recenti rispetto alla situazione che si è creata, nello specifico su quella nave, così come vorremmo un aggiornamento complessivo sulla situazione relativa alla vicenda dell'immigrazione e anche sulle questioni riguardanti i rapporti con l'Europa, compresi i risultati che stiamo ottenendo con questo Governo sulle ricollocazioni di tutti gli sbarcati.
2020-10-07	PD	RampiRoberto	Ho usato una parola, creatività: questa è una delle conseguenze più importanti di questa direttiva. Ciò di cui hanno parlato molto bene la collega Fedeli e altri colleghi che sono intervenuti in Assemblea e su cui si è concentrato molto il lavoro della Commissione, ossia il recepimento di quella parte cosiddetta sul copyright, io la definirei come la tutela del lavoro creativo, la tutela dei diritti dei lavoratori della creatività. Noi non abbiamo niente di antimoderno, siamo assolutamente convinti che le tecnologie siano una grande occasione per il progresso personale. Tuttavia non possiamo pensare che qualcuno guadagni - e guadagni molto - sul lavoro di qualcun altro e non dia il dovuto a chi quel lavoro l'ha effettivamente svolto; questo è tutt'altro che moderno, ma è qualcosa di straordinariamente antico, che conosciamo, vecchio come l'uomo, ed è uno dei motivi per cui nasce la politica. La politica nasce esattamente per costruire delle norme efficaci e positive che redistribuiscano i redditi e soprattutto diano a chi crea, a chi lavora, a chi produce col proprio tempo, con la propria fatica, con la propria energia quanto gli spetta, soprattutto a chi è più debole. È quindi oggi evidente che, di fronte a qualcuno che è molto forte e che in realtà costruisce e realizza molto poco e però guadagna molto sul lavoro e sulla fatica di chi è spesso molto debole, serve un organismo sufficientemente forte, sufficientemente capace e necessariamente politico, che restituisca quel valore a chi lo ha realizzato. Questo è il senso dell'importantissimo punto di equilibrio trovato al Parlamento europeo. E sottolineo queste parole, perché il nodo è proprio quello: la politica è questo, è costruire un punto di equilibrio tra culture diverse, tra Paesi diversi, tra Stati che hanno al loro interno culture diverse anche su questi temi, e trovare il modo per renderlo efficace. Una normativa di questo tipo non può che avere una dimensione continentale, come minimo. Qualche tempo fa, due presidenze fa della Società italiana degli autori ed editori, avevo affrontato con essa uno dei temi: quanto diritto d'autore noi perdiamo a favore degli Stati Uniti, perché noi - figli una cultura europea - tuteliamo molto meglio il diritto d'autore e lo restituiamo giustamente agli autori americani, ma dall'altra parte dell'oceano non ci torna neanche lontanamente la stessa cifra, perché, in una logica un po' diversa, in cui governa molto il più forte (perché c'è un'idea malintesa, a mio parere, di libertà della contrattazione e dei diritti), solo i grandi autori riescono a tutelare la loro creatività e tutti i piccoli autori non vengono tutelati; e tanti di questi sono anche i nostri autori. L'altro tema che voglio solo sfiorare e che è stato in parte citato è quello delle energie rinnovabili. Lo voglio sfiorare, intanto, perché trovo che siano collegati: continuo a pensare che il filone rosso o verde - chiamiamolo come vogliamo - della creatività sia all'origine di questa capacità innovativa; e poi perché, ancora una volta, viene dall'Europa una spinta, che viene rafforzata proprio in queste ore, con il voto che il Parlamento europeo sta realizzando sulla legge sul clima, per cui noi siamo al recepimento di alcune norme costruite nel passato e nel frattempo quel luogo di elaborazione prosegue nel trovare punti di convergenza che guardino al futuro, per chiederci di fare meglio e di più. Capisco e ho ascoltato con attenzione le perplessità di alcuni colleghi, ma, quando ci sottoponiamo a delle norme, non c'è niente di antimprenditoriale o antiaziendale. Le aziende vengono stimolate dalle norme che spingono a fare meglio, perché la capacità imprenditoriale è proprio questo: non ha mai niente a che vedere con la conservazione dello status quo, ma è la capacità di immaginare un'idea che oggi non c'è ancora e di provare a realizzarla nel concreto. Allora, certe norme spingono le imprese a fare meglio, a essere più capaci di innovare e di competere - anche se è una parola che non amo molto - nel mercato globale, invece di difendere le proprie posizioni del passato. Sono convinto che le imprese italiane abbiano solo da guadagnare da una normativa comunitaria particolarmente esigente ed efficace nel campo delle energie rinnovabili in questo momento e, in generale, in tutto ciò che può venire dal cosiddetto g reen new deal. Per quanto ci riguarda, ciò significa dare spazio a nuovi lavori e a nuove capacità di impresa che pensino a un modello di sviluppo sostenibile e compatibile con le esigenze di futuro che la situazione del nostro pianeta ci impone. Signor Presidente, credo che da questa legge di delegazione l'Italia possa guadagnare molto e che da essa provenga un grande lavoro per il Governo attuale e per tutti quelli futuri per portare l'Italia al punto di valore che in Europa può avere, facendo tesoro di ciò che grandi italiani come Altiero Spinelli hanno saputo realizzare.
2020-10-07	PD	RampiRoberto	Il fatto è questo. Per una coincidenza questo fine settimana sarò a Ventotene con un gruppo di ragazzi e di ragazze del mio territorio ad approfondire i temi dell'Europa e a ragionare su quelle origini. Proviamo per un secondo a pensare, noi che siamo in Aula, se Altiero Spinelli oggi entrasse da quella porta e sapesse che il Parlamento italiano, il Senato della Repubblica in particolare, sta discutendo nel merito di alcuni provvedimenti che devono essere recepiti da tutti i Parlamenti nazionali e da tutti i Governi nazionali e che provano a diventare una legislazione positiva per far compiere dei passi avanti ai cittadini europei rispetto al futuro della loro vita. Vedete, quando noi parliamo di sogno europeo e quando usiamo parola - sogno - qualche volta può sembrare qualcosa di molto lontano e di molto astratto. Invece il sogno è questo: è quella capacità che hanno gli uomini di immaginare un futuro che non c'è in quel momento e quella tenacia, quell'ostinazione, quella forza e quella capacità creativa di realizzarlo.
2020-10-07	PD	RossomandoAnna	Signor Presidente, onorevoli colleghi, «combattente» è l'aggettivo più ricorrente nel ricordare Carla Nespolo in questi giorni. Voglio anch'io adoperarlo per la cifra della sua vita e del suo impegno politico, istituzionale e civico. Carla Nespolo se n'è andata a settantasette anni, dopo una lunga attività politica, svolta dentro e fuori le istituzioni, spesa ininterrottamente per rendere più robusta la coscienza democratica, più salde le istituzioni, più forte l'impegno nel miglioramento della società nazionale, che, per lei e la sua parte politica, significava diritti dei lavoratori, giustizia sociale, lotta contro ogni forma di discriminazione, economica e di genere. Parlamentare del Partito Comunista Italiano e del PDS, eletta in Piemonte, declinò il suo lavoro alla Camera, prima, e al Senato, poi, occupandosi di riforma della scuola secondaria, di emittenza radiotelevisiva, di ambiente e dei problemi di emancipazione delle donne. Combattente, dunque; prima donna - è stato detto - eletta presidente dell'ANPI e prima presidente a non aver partecipato direttamente, per motivi anagrafici, alla Resistenza. Ma proprio per questo è importante la sua esperienza e il lavoro che ha fatto come ponte, come generazione ponte tra un prima e un dopo. Sono elementi che hanno connotato il suo impegno nell'ANPI. Penso all'allestimento del Memoriale della Resistenza, un giacimento di memoria collettiva; ma penso soprattutto a come ha inteso essere dirigente dell'ANPI. Luciana Castellina l'ha definita: «Una grande partigiana dell'epoca presente», una combattente che ha interpretato il suo ruolo come impegno a schierarsi da una parte e che si è battuta molto per le celebrazioni del 25 aprile, fino alla fine. Voglio citare quanto disse a proposito della memoria: l'ANPI «serve per continuare una memoria che non è retorica, ma lotta per la costruzione di un Paese migliore». E ricominciare dalla Costituzione vuol dire esattamente non ricominciare come prima. Già, perché il collegamento tra la lotta di liberazione e la Costituzione è stata la cifra del suo impegno politico e del messaggio che ha inteso sostenere, diramare e trasmettere alle generazioni di oggi e di domani. Combattente contro ogni forma di discriminazione e di razzismo, perché, come è stato detto e come lei ha affermato più volte, ha ritenuto e affermato con forza che il razzismo è alla base del fascismo di ritorno. Combattente, non ha avuto paura e timore di schierarsi, anche con battaglie che potevano essere solitarie all'inizio, ma che, grazie al suo coraggio, non lo sono state; in prima fila per mobilitarsi contro i fatti di Macerata, per richiamare una responsabilità civica e una mobilitazione di popolo contro ogni tipo di paura e per difendere i valori della nostra Costituzione. Combattente per mettere fuori legge comunque ogni forma di ricostruzione dei partiti neofascisti e neonazisti. Combattente, però, anche per un altro aspetto, quanto mai attuale, che ha connotato quella generazione di ieri e di oggi che ha costruito la democrazia repubblicana nel nostro Paese. Combattente per l'unità, l'unità repubblicana. Non posso dimenticare, avendo partecipato con lei a una manifestazione istituzionale del 25 aprile, la sua irritazione per uno degli interventi che ebbero luogo quella mattina, di aperta polemica politica in un momento che doveva essere istituzionale - e non neutro - per questo motivo. Combattente per l'unità, perché l'antifascismo è la connotazione della nostra unità repubblicana. Combattente per le donne. La Resistenza non è stata solo maschile - lo ha detto più volte - e non è stata solo armata: le staffette, le gappiste sono state donne e sono state fondamentali e le donne hanno animato gli scioperi insurrezionali fatti in quel periodo. Intervenne nel 1985 sulla ratifica della Convenzione per l'eliminazione di ogni forma di discriminazione nei confronti della donna, adottata a New York, e denunciò il ritardo del nostro Paese. Disse che le leggi che hanno segnato la storia di milioni di donne nel nostro Paese hanno contemporaneamente segnato il cammino e lo sviluppo della democrazia italiana per tutti, uomini e donne. Signor Presidente, mi avvio alla conclusione. La Costituzione, la libertà, l'unità dell'Europa e l'apertura al mondo sono stati gli elementi costitutivi e ispiratori dell'impronta che Carla Nespolo ha voluto accentuare per l'Associazione che ha presieduto. Un esempio che ci spinge a lavorare per un Paese che trovi oggi la forza e l'unità per superare un difficile momento della sua storia. Cito ancora Carla: «La capacità di progettare un mondo migliore partendo da una storia tragica è una cosa che possiamo imparare dalla lotta partigiana». Lo ha detto proprio il 24 aprile di quest'anno. La responsabilità che Carla Nespolo sentiva sulle sue spalle deve essere anche la nostra, per coerenza con le idee che ci spingono a fare politica, per rendere omaggio e continuare il lavoro che Carla ha svolto nei decenni, per amore del nostro Paese e delle generazioni di oggi e di domani. Ai suoi familiari, all'ANPI, ai suoi amici e alla città vanno il cordoglio e l'affetto del Gruppo PD del Senato. Per chi ha militato con quella che è stata la sua parte politica, oggi salutiamo una compagna coraggiosa, battagliera e coerente con i suoi ideali. Per chi ha condiviso allora con lei l'impegno istituzionale e che oggi rappresenta il Parlamento, salutiamo una testimonianza della politica vissuta come servizio e come impegno per il bene comune. Per i cittadini, tutti e soprattutto per quelli più giovani, salutiamo una patriota della Costituzione repubblicana, cifra identitaria che unisce e rappresenta un intero popolo.
2020-10-13	FI	GasparriMaurizio	, chi tende una mano all'Italia, chi fa qualche cosa per bloccare, come sarebbe necessario, o almeno per condividere il problema. Non entro sulla questione blocchi o non blocchi; essendo stato relatore della nota vicenda, so come l'intero Governo (quell'altro, signor Presidente) avesse condiviso alcune cose, ma quello poi lo spiegherete a Catania, quando finiranno per archiviare un processo che non ha motivo per essere avviato. Noi vorremmo quindi sapere che fine hanno fatto gli Accordi di Malta. Dov'è questa condivisione? Questa cosa si lega anche a quella, signor Presidente. Non c'è la condivisione, non c'è nulla. L'ultima versione è che pagheranno; se restano in Italia, daranno un obolo. Se lo faccia dare quest'obolo, visto che i costi sono notevoli e i problemi, in una fase di emergenza sanitaria, si sovrappongono a quelli del virus e quant'altro. Quindi, visto che lei ha fatto cenno anche di questo, vada a parlarne in Europa.
2020-10-13	FI	GasparriMaurizio	Chi lo deve fare questo provvedimento di equità fiscale? Lo dico anche al presidente Monti, che queste cose ha trattato. Il problema è di equità, altrimenti abbiamo colossi esentasse e nani massacrati. Questa è una questione seria da affrontare in Europa, che vale molti piani di altra natura.
2020-10-13	FI	GasparriMaurizio	Forza Italia fa parte del Partito popolare europeo e rivendica, anche in questa sede, il ruolo attivo che, anche attraverso il presidente Berlusconi e attraverso il vice presidente del Partito popolare europeo Antonio Tajani, abbiamo svolto nel Parlamento europeo per sollecitare le decisioni che hanno portato alla definizione, teorica e non ancora pratica, del recovery fund e le decisioni che servono per affrontare questa emergenza, ha colpito l'intero pianeta, ha colpito molto l'Europa, ha colpito moltissimo l'Italia e adesso si è tutt'altro che esaurita. Quindi, noi siamo assolutamente impegnati a far sì che l'Europa non perda questa occasione, per giustificare la sua stessa esistenza. Noi non siamo euro-retorici: siamo europeisti, perché pensiamo che l'Europa fortezza si debba difendere con le sue risorse, con la sua economia, con la sua storia e con la sua civiltà dai mille assalti che subisce.
2020-10-13	FI	GasparriMaurizio	L'artigiano, il commerciante o il metalmeccanico pagano il 20, il 30, il 40 o il 50 per cento di tasse. Glielo do io uno spunto per l'Europa: Amazon in Italia, su 4,5 miliardi di euro di ricavi, l'anno scorso ha pagato 11 milioni di euro di tasse (lo 0,2 per cento). La applichi a tutti gli italiani questa aliquota. Noi vorremmo un po' di equità. Si dice che lo deve fare l'Europa e non lo deve fare l'Italia; poi che lo deve fare l'OCSE e non lo può fare più soltanto l'Europa oppure che ci penserà il senato galattico di «Guerre stellari».
2020-10-13	FI	GasparriMaurizio	Lei ha fatto tutte le sceneggiate possibili; si ricorda le giornate radiose di confronto a Villa Pamphili? Noi non stiamo a pietire niente, ma diciamo che, siccome questo progetto per l'Italia in Europa impegnerà il Paese per molto tempo e poiché parte di quell'erogazione, che sarà un prestito, la dovranno ripagare chissà quante generazioni, noi crediamo giusto che sia il Paese intero a discuterne nelle sue rappresentanze, non con il bavaglio della fiducia e dei decreti, ma con un confronto reale.
2020-10-13	FI	GasparriMaurizio	Noi pretendiamo il rispetto di ogni regola da parte dell'ultimo artigiano, dell'ultimo commerciante ma poi, quando arrivano sui nostri mercati prodotti contraffatti, prodotti realizzati inquinando il pianeta, prodotti realizzati sfruttando illegalmente il lavoro altrui, alla fine non diciamo nulla. Noi riteniamo che, anche sotto questo versante, serva un po' di maggiore fermezza e che l'Europa e l'Italia dovrebbero manifestare. Invece, a Taranto si stanno scrivendo pagine inquietanti.
2020-10-13	FI	GasparriMaurizio	Noi vogliamo un confronto serio, che non è quello nelle Commissioni dove - guardi - gli emendamenti sono troppi; facciamo un'autolimitazione, purché si discutano e purché se ne approvi qualcuno. Non è possibile che, su migliaia di proposte, tutte siano sbagliate; non è possibile che sul recovery plan e sul futuro dell'Europa non si discuta in una sede seria. Lo faccia un confronto vero con le opposizioni!
2020-10-13	FI	GasparriMaurizio	Noi, quindi, siamo assolutamente consapevoli della necessità dell'Europa. Siamo preoccupati, presidente Conte, perché qui si parla di circa 209 miliardi di euro ma, in realtà, il negoziato procede faticosamente e lentamente. Non più tardi di ieri, il commissario all'economia Gentiloni, intervenendo a una riunione dell'Assolombarda ha parlato di 20 miliardi di euro che forse, nei prossimi mesi, saranno erogati. Insomma, la situazione è tutt'altro che chiara.
2020-10-13	FI	GasparriMaurizio	Quindi, signor Presidente del Consiglio, ci sono molte cose da fare e da scrivere. Non stiamo qui a tendere mani o stampelle a nessuno, non siamo né fanti, né fantocci, né fantaccini. La rincorsa al voto, al voterello e ai 161 spinge forse anche qualcuno a consegnarsi. Noi non siamo consegnati a nessuno, difendiamo gli interessi dell'Italia in questo Parlamento e in Europa e abbiamo il diritto-dovere di essere ascoltati. E se non ci ascolterà il suo Governo, ci ascolteranno certamente gli italiani e ci ascolteranno in Europa, dove la nostra voce è sempre chiara e forte.
2020-10-13	FI	GiammancoGabriella	Personalmente ritengo quindi che un gruppo di lavoro snello, una struttura ad hoc che coinvolga le opposizioni (chiamatela come volete), sia oggi più che mai necessario e possa contribuire più del Parlamento a definire in tempi veloci i progetti da inserire nel recovery plan da presentare all'Europa. Già a partire dal 1° gennaio infatti potremo presentare alla Commissione il nostro piano per gli investimenti e le riforme, ma di questo passo tutto rischia di slittare all'ultima data utile, quella del 30 aprile. Così facendo, gli aiuti veri arriveranno al nostro Paese non prima dell'autunno 2021. Il presupposto di un lavoro rapido e lungimirante non può quindi che derivare da un chiaro accordo tra forze politiche responsabili. Noi siamo disposti a firmare subito questo accordo. Ci auguriamo che il presidente Conte, per citare un noto film di Bertolucci, non voglia continuare a ballare da solo, dimostri di essere il Presidente di tutti, pensi meno ai desiderata della maggioranza che lo sostiene e inizi a pensare in grande e a lungo termine; solo così potrà dire di avere fatto davvero un servizio agli italiani. Un'ultima veloce riflessione, Presidente: sappiamo che al Paese servono infrastrutture materiali e immateriali. Il piano degli investimenti dovrà essere accompagnato da una grande stagione di riforme; in primis quella della pubblica amministrazione, della giustizia e del fisco. Nelle linee guida che ci avete presentato avete semplificato e specificato di avere intenzione di trasferire gli oneri fiscali dalle persone alle cose. Lo voglio dire subito e concludo: non siamo e non saremo d'accordo con alcun trasferimento di tasse o imposte. La pressione fiscale va diminuita e non trasferita, non ci sono altre strade per Forza Italia. Non si immagini nemmeno di aumentare le tasse su immobili e case, sul frutto dei risparmi dei cittadini. Forza Italia su questo ha idee molto chiare: siamo pronti ad alzare le barricate e a scendere in piazza, se servirà, per difendere le tasche degli italiani.
2020-10-13	FI	GiammancoGabriella	Signor Presidente, colleghi senatori, è fin troppo evidente che le linee guida presentate dal Governo al Parlamento, in vista del più articolato recovery plan, che dovremo presentare all'Unione europea il prossimo anno, rappresentino un documento embrionale, ancora tutto da sviluppare e da riempire di contenuti, di progetti specifici e di riforme. Le linee guida non entrano nel merito delle questioni, non ci sono dettagli, è tutto generico e, per questo, in larga parte anche condivisibile. Si tratta di un mero esercizio di stile, uno dei tanti cui ci ha abituato l'Esecutivo, che rischia di rimanere sulla carta se i buoni propositi non cederanno il posto alla concretezza. Il bazooka dei fondi europei potrebbe trasformarsi in una pistola ad acqua, se non ci si muoverà nei prossimi mesi con il giusto metodo. La situazione richiederebbe maggiore rapidità e decisione, ma purtroppo si procede a rilento, in modo troppo timido. Già nei primi giorni di settembre, in Francia, quando noi ancora rilasciavamo solo dichiarazioni di intenti, il presidente Macron aveva prodotto un documento dettagliato su come impiegare i fondi del programma Next generation EU: oltre 400 pagine a fronte delle vostre 40 pagine, i numeri parlano da soli. Più che di linee guida, si tratta di grandi linee, di una "lista della spesa", in cui si è inserito ciò che il Governo da tempo dichiara di voler realizzare, ma senza dar seguito ai suoi annunci. Del Piano Sud si sono perse le tracce e di riforme, fino ad oggi, non abbiamo visto nemmeno l'ombra. La riforma della giustizia, tanto sbandierata dal ministro Bonafede, non è stata mai neppure presentata. La riforma fiscale, di cui si parla tanto in questi giorni, sarebbe dovuta partire già da tempo, mentre il ministro Gualtieri deve ancora capire come procedere per evitare che sia l'ennesimo flop. Per quanto riguarda poi la pubblica amministrazione, la parola «semplificazione» sembra a voi sconosciuta. Avete avuto l'ardire di emanare un decreto-legge, definito per l'appunto «semplificazioni», che tutto fa tranne che semplificare la vita ai cittadini. Piuttosto avete pensato bene, in un momento storico così delicato, di mettere gli italiani nel mirino di nuovi oneri, andando a modificare il codice della strada, consentendo la presenza degli autovelox anche nelle città e dando la possibilità ad operatori ecologici e conducenti di autobus di punire, con multe salate, gli automobilisti indisciplinati. Nel vostro decreto nessuna semplificazione, insomma, ma norme che non c'entrano nulla con l'argomento, e infatti per questo siete stati bacchettati anche dal Presidente della Repubblica. D'altra parte, legiferate secondo la vostra concezione di Stato: lo Stato nemico, che vessa i cittadini anziché mettersi al loro servizio, agevolarne la vita ed esserne amico. È fin troppo ovvio che, se non ci sarà un vero salto di qualità nell'efficienza e nello snellimento delle procedure della pubblica amministrazione, il meccanismo molto complesso del Next generation EU rimarrà al palo e ciò che stiamo sognando per l'Italia del domani finirà per essere solo un bel miraggio. L'occasione che ci si presenta davanti è unica: se l'Europa finalmente ha fatto la sua parte, ora tocca a noi. Abbiamo l'ultima chance per cambiare una buona volta questo Paese; l'ultima chiamata per creare le condizioni di un nuovo boom economico, per dare un futuro ai nostri figli, per tornare a essere una potenza economica mondiale. Un'occasione che va gestita con le dovute cautele perché i fondi che spenderemo - lo ricordo a tutti noi - potranno rappresentare un investimento proficuo, ma anche rivelarsi un grande macigno; un debito enorme che graverà sulle spalle delle nuove generazioni. Occorrerà muoversi con la massima attenzione, abbandonando ogni approccio ideologico o tornaconto elettorale. Bisogna andare oltre la politica dei bonus e dei sussidi, della cassa integrazione: l'assistenzialismo non è la soluzione. Parafrasando Mario Draghi, non dobbiamo conservare posti di lavoro, ma crearne di nuovi. Aggiungo che non dobbiamo limitarci a mettere in sicurezza ponti e strade, ma costruirne di nuovi. Non dobbiamo e non possiamo ragionare secondo il paradigma di un mondo fatto di piccoli confini; dobbiamo dare a questo Paese gli strumenti per affrontare la sfida della modernità e della globalizzazione. In questa sfida sarà molto importante il ruolo della futura sanità pubblica, che non deve continuare a essere considerata una centrale di costo, ma va ripensata necessariamente come una risorsa per lo sviluppo, come una fonte di ricchezza, capace di creare occupazione. Nella relazione sulle linee guida, un paragrafo è dedicato anche al sistema sanitario, ma da mesi Forza Italia chiede al Governo di sfruttare il sostegno del MES: risorse immediatamente disponibili e a costo zero con cui ammodernare la nostra sanità, assumere nuovi medici e infermieri, potenziare gli ospedali per la gestione delle emergenze, rafforzare la medicina di base, l'assistenza domiciliare, investire nella prevenzione e nella ricerca. Servono risorse da iniettare nel nostro sistema sanitario, oggi più che mai, e servono subito. Non possiamo aspettare i tempi poco certi e troppo dilatati del Next generation EU. Le difficoltà nell'approvazione del quadro finanziario pluriennale dell'Unione europea - lo sappiamo - e il meccanismo estremamente complesso affinché si liberino le risorse ad esso collegate rendono sempre più evidente che i fondi del MES ad oggi sono le uniche utilizzabili in modo rapido e immediato. Nello scenario più verosimile, salvo imprevisti, i negoziati sul quadro finanziario pluriennale (QFP) si chiuderanno a novembre, ma, lungo il cammino che ci porterà alla presentazione del recovery plan, diversi potrebbero essere gli intoppi dovuti anche alle pressioni dei Paesi frugali e dei Paesi di Visegrad. Serve arrivare prima possibile a proposte credibili da mettere sul tavolo delle trattative con l'Europa. Per questo è necessario che le forze politiche presenti in Parlamento collaborino. Lo dico in modo chiaro: non accetteremo di fare i semplici passacarte, ancor più a dispetto di un Governo nato in seno ai meccanismi parlamentari, sostenuto da una maggioranza innaturale e scollata totalmente dall'orientamento politico degli elettori, che hanno scelto il centrodestra al governo di 15 Regioni su 20. Mi chiedo e vi chiedo: è ancora il caso di procedere a colpi di maggioranza, a colpi di decreti-legge, quando - lo sapete anche voi - una maggioranza solida non esiste più in questo Parlamento? Proprio ieri ho chiesto in Commissione di aggiungere nella relazione sulle linee guida una frase inserita e votata nella relazione fatta alla Camera riguardo alla necessità - cito testualmente - «di un'infrastruttura di collegamento sullo Stretto di Messina». Ciò a completamento del progetto dell'alta velocità che sostenete di voler realizzare in Sicilia, ma che senza un ponte tra la Sicilia e la Calabria rimarrebbe solo uno spot propagandistico. Mi rivolgo ai colleghi della maggioranza: non prendiamoci in giro, come dovrebbero arrivare i treni ad alta velocità e ad alta capacità in Sicilia? A nuoto? Come sappiamo esiste già un progetto che, opportunamente attualizzato, sarebbe immediatamente cantierabile; non volete farlo con le risorse che fanno capo ai fondi del Next generation EU, ministro Amendola? Bene, usiamo il Fondo per lo sviluppo e la coesione, ma realizziamolo.
2020-10-13	FI	PerosinoMarco	(ore 11,58) ( Segue PEROSINO). In sintesi, gli atti ufficiali del Governo dicono che l'accordo europeo prevede 1.074 miliardi di euro provenienti dalla percentuale di contributo sul PIL che ogni Stato conferisce annualmente all'Unione europea e la possibilità di cercare prestiti sul mercato dei capitali per 750 miliardi, di fronte ai quali ci saranno i famosi miliardi derivanti in parte da sovvenzioni, in parte da prestiti. L'accordo però dice anche che la pressione fiscale - chiamiamola così - dell'Europa sugli Stati potrebbe crescere e passare dall'1,4 per cento del PIL al 2 per cento, per poter rimborsare il capitale e il pagamento degli interessi connessi all'assunzione di debiti dell'Europa. A fronte di questo derivano quei 208 miliardi di euro che andiamo sbandierando, che sostengo siano tutti i debiti (sto agli atti, perché è scritto nel documento), i quali saranno erogati con gradualità andando dai circa 25 miliardi di euro di quest'anno ai 30 e poi e poi ai 40 miliardi, per arrivare fino al 2026, quando inizierà il rimborso che arriva fino al 2058. Ripeto un concetto che è stato già espresso in quest'Aula: secondo me ci potrà salvare l'inflazione. Purtroppo siamo in deflazione, e questo è grave perché ciò non ci consente assolutamente di pensare di poter rimborsare. La decisione sul sistema delle risorse proprie potrà portare gli Stati membri a finanziare questi programmi anche attraverso tassazioni europee, che sono sostanzialmente ambientali (sulla plastica, sul carbonio, sulle emissioni) e anche sulle transazioni finanziarie. Quindi avremo anche le tasse europee, oltre a quelle che già abbiamo. I piani si possono presentare entro il 30 aprile, nella loro interezza, ma il Governo ha già presentato le proposte di linee guida - qui si dice entro il 15 settembre - che sono state all'esame delle Commissioni nei giorni scorsi e sono ora all'esame dell'Assemblea. Udite udite: qui siamo veramente al libro dei sogni! Nelle proposte di linee guida si afferma infatti di voler raddoppiare il tasso medio di crescita dell'economia, che è stato dello 0,8 per cento si afferma nell'ultimo decennio, portandolo all'1,6 per cento. È un'ottima intenzione ma mi sembra davvero molto teorica, soprattutto alla luce delle altre disposizioni di legge che vengono stabilite nei confronti dei cittadini e dei contribuenti italiani. Si propone poi l'aumento degli investimenti pubblici per portarli al 3 per cento del PIL: questo è possibile se il 3 per cento si calcola su un PIL che, come quest'anno, diminuisce del 10 per cento. Si propone poi di aumentare la spesa per la ricerca (ottima intenzione!), di conseguire un aumento del tasso di occupazione di 10 punti percentuali, per arrivare alla media europea, cioè di combattere la disoccupazione (concordo, ma non vedo come), nonché di ridurre i divari territoriali. Qualcuno in questa sede ha parlato del problema del Sud, che è vero e reale, ma non si spiega come affrontarlo. Si propone inoltre poi di promuovere la ripresa del tasso di fertilità e della crescita demografica: questa frase mi ha colpito e sarei anche d'accordo, ma con le proposte di legge che circolano nei due rami del Parlamento, come quella di un certo collega Zan alla Camera dei deputati, e altre simili che riguardano il gender o altre cose terribili di questo tipo, non vedo come ci possa essere una ripresa del tasso di fertilità, semmai il contrario, a meno che non si pensi di ovviare con la politica dei porti aperti, come si sta facendo. Questi sono fatti che un'opposizione di centrodestra in Parlamento deve dire. Il piano che siamo chiamati ad approvare prevede le sfide strategiche e poi prevede le sei missioni. È un "libro" costruito bene dal punto di vista teorico, ma dal punto di vista pratico credo sia difficile da attuare, anche alla luce degli ultimi fatti, che non sono descritti, ma che provo a specificare. Sento che vari Ministri, Vice Ministri, Sottosegretari ed esponenti di partito della maggioranza dichiarano che con il recovery fund finanzieremo l'ecobonus al 110 per cento. A parte che se continuano le interpretazioni dell'Agenzia delle entrate, l'ecobonus resterà bloccato: è un'ottima intuizione, ma da attuare o con interpretazione autentica o con un'interpretazione unica, definitiva e chiara, perché possa partire. Qualcun altro dichiara - anche se non si può fare e ce lo dice l'Europa - che con il recovery fund finanziamo il deficit : peggio che andar di notte, perché con i debiti contratti con l'Europa si vogliono finanziare e pagare altri debiti. Facciamo allora gli investimenti. A parte il fatto che gli importi - che non sono pari a 200 miliardi di euro, come secondo le notizie che si fanno circolare sui giornali e da parte del Governo - sono a rate, con un elenco anche in questo caso dei sogni, lo sapete anche voi. Infatti, con le norme attuali pensate che siamo in grado di progettare e realizzare tutto quello che fa parte di questo elenco - redatto da chi? - che sarà o che è già stato presentato al Parlamento? In quali tempi e modi pensate di realizzare gli appalti quando per affidare un incarico di progettazione ci vogliono mesi, se non anni? Bisogna cambiare, allora. Non basta il decreto-legge semplificazioni, ora convertito in legge; ci vuole qualcos'altro, che voi non avete in mente perché dietro ai vostri pensieri c'è il credo: non facciamo gli appalti perché altrimenti c'è la mafia! È vero il contrario: facciamo gli appalti e poi vediamo se c'è la mafia. Non ci dovrebbe essere, va combattuta, come tutti i tipi di malavita che si possono evitare, ma la maggior parte degli italiani è gente onesta che cerca di partecipare agli appalti, di vincere, magari di guadagnarci e di realizzare bene. Così è anche la maggior parte delle amministrazioni pubbliche. Dico allora costruttivamente: proviamo ad attuare e a realizzare i residui passivi. Sono 114 miliardi di euro, la maggior parte in conto capitale, e se le amministrazioni locali non li attuano siano revocati. Mi riferisco a quei progetti che sono fermi per una serie di motivi, quali il parere di un ente che non conosciamo, l'inattività di qualcuno. Eppure, i residui passivi sono una fonte di progresso; creeranno problemi di cassa, ma li risolverete in altro modo perché i residui passivi si possono realizzare. Lasciate lavorare i settori ordinari in maniera normale. Sapete cosa sta succedendo fuori: è stato emanato un nuovo decreto del Presidente del Consiglio dei ministri; non lo discuto qua, magari è giusto in larga parte. Capisco le difficoltà in questo momento, ma se pensiamo di far tribolare i settori ordinari (negozi, ristoranti e bar) con troppe disposizioni o comunque con troppi controlli e con la lotta all'evasione, che è un vostro motivo che ritorna tutti i giorni, anche in questo documento, non facciamo strada. Uccidiamo queste categorie. Sapete cosa succede fuori, lo sapete anche voi. Ho letto l'intervista di un negoziante del centro di Roma che dice di non aver mai visto un Ministro o un Vice Ministro che sia passato a chiedere come vanno le cose, quali problemi ci siano. Tornate alla realtà! Possiamo lasciar lavorare i settori ordinari. In conclusione, utilizziamo la nostra liquidità, quella dello Stato dovuta alla tesoreria unica; fatti contingenti: i nostri BTP Futura per le famiglie. Contestualmente, facciamo l'innovazione: diventi tutto green, ma prima la normalità, poi l'innovazione e infine la fantasia, altrimenti non andiamo da alcuna parte.
2020-10-13	FI	PichettoFratinGilberto	Signor Presidente, onorevole Sottosegretario, colleghe e colleghi, innanzitutto sia permesso anche a noi di ringraziare i presidenti Stefano e Pesco e i colleghi delle Commissioni 5ᵃ e 14ᵃ per il lavoro svolto nel sommare i tanti temi, anche aggiuntivi rispetto alle prime linee trasmesse dal Governo, con un dibattito intenso, ma sereno dei contenuti. La sfida epocale che abbiamo di fronte è intervenire nel modificare la struttura del tessuto socio-economico dell'Italia e dell'Europa rispetto al quadro attuale, dovuto all'emergenza violenta della pandemia, e che in questo caso ci porta a discutere del Piano di ripresa e resilienza, che ha un'entità di 205 miliardi nella forma, in parte, di sovvenzioni per 63 miliardi e, per il resto, di finanziamenti e prestiti. A questi dobbiamo aggiungere ciò che sarà il quadro di finanza pluriennale che, con il cofinanziamento, sarà di circa 75 miliardi. Dobbiamo aggiungere anche il recupero relativo al quadro di finanza pluriennale 2014-2020, che non è stato impegnato e fortunatamente - purtroppo la fortuna in questo caso fa seguito a un evento negativo - viene riconosciuto ancora impegnabile dal nostro Paese. Siamo su valori che vanno oltre i 300 miliardi, che metto assieme perché l'Unione europea su tutto questo, giustamente, impone il vincolo della non sovrapposizione. Vieta il gioco delle tre carte: finanzio da una parte, poi, se non l'ho finanziato da una parte lo aggiungo dall'altra. Questa è una posizione di una chiarezza e di una nettezza che non possiamo che condividere. Vorrei ricordare che la parte di finanziamento - i dati li abbiamo avuti anche dalle audizioni sulla Nota di aggiornamento al Documento di economia e finanze - ci permetterà un recupero dello 0,3 rispetto ai tassi medi di finanziamento del nostro debito pubblico, che grosso modo assommano tra i 7 e gli 8 miliardi, cifra non irrilevante per il nostro bilancio. Come saranno impegnati? Il tema è come saranno impegnati. Siamo in una fase che potremmo definire preprogrammatica, non ancora programmatica, perché prevede una valutazione, una conoscenza delle linee guida e dell'indirizzo dell'Unione europea. Successivamente dovremmo avere il vero e proprio programma, il vero e proprio piano, anche a seguito del Documento di economia e finanza che in fondo è la posizione, la linea del Governo rispetto all'azione di sviluppo del Paese. Noi, come opposizione e come Gruppo Forza Italia, portiamo il nostro contributo, le nostre idee e siamo pronti a discutere. Speriamo, come speravamo purtroppo vanamente, in una disponibilità del Governo non ad accettare tesi che possono essere anche contrapposte a quelle che l'Esecutivo e la maggioranza esprimono, ma almeno a confrontarsi su queste tesi, perché la questione seria è: cosa possiamo fare, cosa è possibile fare, non cosa vogliamo fare.
2020-10-13	FdI	CirianiLuca	Il recovery fund va fatto con progetti chiari, con costi certi, in tempi certi e - aggiungo io - con il nome e il cognome di un responsabile, perché deve finire questo andazzo italiano per cui si buttano miliardi su progetti che poi non partono e nessuno è mai colpevole o responsabile di nulla. Parlare del recovery fund e parlare, come hanno fatto molti colleghi, della politica estera, soprattutto in relazione al continente africano, che dista poche centinaia di chilometri, ci preoccupa molto e ci preoccupa per un grave precedente: quello del presidente del Consiglio Renzi, che è appena intervenuto, quando quel Governo barattò pochi decimali di differenza tra deficit e PIL con la Commissione europea in cambio del via libera incondizionato all'ingresso di centinaia di migliaia di immigrati clandestini nel nostro territorio. Abbiamo la sensazione che questo film si ripeta e che il Governo voglia di nuovo trasformare l'Italia nel campo profughi d'Europa. Basta mettere insieme i puntini: non l'ho detto io ma l'hanno detto altri, come il senatore Casini: la politica estera e militare dell'Italia nel Mediterraneo praticamente non esiste. Arrivano ogni giorno centinaia e migliaia di immigrati dalla Tunisia, che non è un Paese in guerra, ma con cui anzi dovremmo avere solidi rapporti diplomatici e di amicizia. Le navi delle ONG, che raccolgono i clandestini e gli immigrati in mare, vanno in Francia, che li respinge, e poi naturalmente sbarcano in Italia. Peggio ancora, avete recentemente svuotato e di fatto cancellato i decreti sicurezza e avete rimesso in circolo il concetto di protezione umanitaria. Insieme al concetto di protezione umanitaria ripartirà il business dell'accoglienza; lo sappiamo noi, lo sapete anche voi, e lo dovrebbe sapere anche lei, presidente Conte, perché la firma su quei decreti-legge sicurezza che oggi lei cancella è la sua. È suo il nome in calce a quel decreto.
2020-10-13	FdI	CirianiLuca	Signor Presidente, colleghi, il tempo che abbiamo a disposizione purtroppo è poco rispetto ai molti spunti del dibattito e anche della relazione del presidente Conte. Quindi, comincerò con un commento all'emergenza pandemica, perché la presenza oggi del Presidente del Consiglio mi consente di dire a lui quello che abbiamo cercato di ribadire spesso in quest'Aula: quando si tratta di discutere dei diritti fondamentali del cittadino, non accettiamo più che in quest'Aula venga soltanto un Ministro qualsiasi, pur con il rispetto che abbiamo dei Ministri: pretendiamo che venga il Presidente del Consiglio a spiegarci perché si prendono quelle scelte e pretendiamo che venga non a commento di un atto amministrativo, cioè di un decreto del Presidente del Consiglio dei ministri, ma a commento di un disegno di legge o di un decreto-legge sul quale il Parlamento sia chiamato a intervenire per correggerlo, per migliorarlo o addirittura per respingerlo se servirà. Perché lo stato di emergenza che voi avete prorogato e che non ha paragoni in altri Paesi d'Europa non è un alibi, né un'autorizzazione del Governo a fare tutto ciò che vuole da solo. Vorrei anche dire al Presidente del Consiglio, alla maggioranza e alla stampa mainstream che non esiste una distinzione tra la cattiva destra sovranista e negazionista e la sinistra illuminata. La distinzione che facciamo in termini di Covid non è certamente legata alla negazione di questa emergenza, perché chi pensa che il Covid non esista è semplicemente un pazzo. La distinzione è diversa ed è tra chi pensa che gli italiani siano cittadini adulti e pensanti e chi invece ritiene che gli italiani siano bambini o sudditi da governare con le minacce e con la paura. Mi riferisco, Presidente, alle dichiarazioni del ministro Speranza, che di solito è una persona molto equilibrata e sorvegliata, che ha detto una cosa molto grave, come fosse uscito di senno, come si suol dire. Egli ha detto che a casa nostra, nel nostro domicilio, che lei sa essere inviolabile, il Governo agirà attraverso le segnalazioni, che non sono altro che delazioni che portano alla nostra mente il ricordo di regimi totalitari, come quello dell'Unione sovietica o della Germania dell'Est, in cui era la Stasi a controllare la vita dei cittadini. Queste affermazioni sono assolutamente incompatibili con un regime democratico e liberale e mi auguro che lei, molto presto, insieme al ministro Speranza, prenda le distanze da quanto è stato affermato.
2020-10-13	FdI	DeCarloLuca	(ore 14,46) ( Segue DE CARLO). Ma se va profondamente cambiata, chi saranno gli attori di questo cambiamento? Non certo quelli che da sempre pagano lo scotto di un'atavica subalternità rispetto alla Germania, alla Francia e a chi in Europa governa ormai da anni. Questa è veramente una opportunità e se n'è accorta anche la Banca centrale che oggi, diversamente da quanto capitava ai tempi dell' austerity, immette maggiori risorse, slegando di fatto la questione monetaria dalla questione economica. È finito il paradigma per il quale più risorse nel mercato sono un freno allo sviluppo. Anzi, è esattamente il contrario. Oggi sono 500 i miliardi di euro. Perché non 5000 in questo momento? Perché no? Perché, se la ricetta dell' austerity si è rivelata assolutamente fallimentare, non cambiare la ricetta? Noi siamo disponibili a ragionare anche di questo e anche su questo. Se, invece, questa fosse solo l'ennesima scusa per veicolare un messaggio, l'ennesima fake news sul MES e sull'utilità del MES? Per dirci che queste risorse saranno disponibili solo alla fine del 2021, forse all'inizio del 2022, ma che al momento noi abbiamo bisogno di altre risorse, di risorse aggiuntive? Al netto del fatto che il MES non è una risorsa aggiuntiva, al netto del fatto che il MES è stato costituito solo ed esclusivamente nel momento in cui gli Stati non sono stati capaci di raccogliere risorse attraverso la vendita dei propri titoli (non è il caso dell'Italia, che ha addirittura maggiore volontà di offerta rispetto alla domanda e, quindi, esprime il concetto esattamente contrario), se il MES fosse una condizionalità per la quale l'Europa e soprattutto la Germania, oggi ci ha dato l' ok su questo tema, legando queste risorse al tema del MES, allora ci troverete, come sempre sulle barricate, per fare l'unico interesse che conosciamo, quello degli italiani.
2020-10-13	FdI	DeCarloLuca	Signor Presidente, se non fossimo a metà ottobre e se non fossimo convinti che sicuramente un decreto del Presidente del Consiglio dei ministri bloccherà anche Babbo Natale, interpreteremmo questo documento come una lettera mandata appunto a Babbo Natale, tanto che all'interno del documento stesso non ci sono grandi spunti di riflessione o grandi interrogativi. Una forza come la nostra, fortemente patriottica, ha nell'interesse nazionale l'unico faro, come abbiamo dimostrato nei lavori d'Aula sia al Senato che alla Camera ed ha sicuramente anteposto l'interesse nazionale al proprio interesse particolare. A noi non interessa assolutamente che Fratelli d'Italia raggiunga il 25 per cento in una Nazione malata, abbiamo sempre preferito sanare questa Nazione e crescere, con la responsabilità che ci ha sempre contraddistinti, ma mai a scapito dell'interesse nazionale. Una forza come quella che ho l'onore di rappresentare si pone quindi, davanti ad un documento come questo, degli interrogativi che sono di fatto quelli che si porrebbe la "signora Maria", che incontriamo tutti i giorni, la casalinga al supermercato. Il primo è: qual è il fine di questa discussione? Sappiamo benissimo che questo piano va presentato a gennaio, al massimo al 30 aprile, quindi vista la data è quantomeno singolare il fatto che ce ne si debba occupare già a metà ottobre. Ci facciamo quindi alcune domande: serve forse a dare il contentino all'opposizione, a renderla partecipe, quasi una chiamata in correità rispetto a temi, a scelte e a decisioni che andremo a fare di qui alla primavera? È una maniera per tacitare l'opposizione che dice che da sempre non è coinvolta, nonostante abbia - soprattutto la nostra componente - manifestato grandissimo senso di responsabilità? Oppure è un modo per continuare in quel solco di collante della maggioranza, che prevede che venga lasciato ad ogni rappresentante della maggioranza la possibilità di inserire qualcosa che lo caratterizzi in modo da tenere unita come la maggioranza? Questi sono i primi interrogativi che ci poniamo, ma non sono gli unici. L'interrogativo ulteriore, il più importante, è: saranno poi queste risorse spese bene? Saranno veramente strutturali, come l'Europa ci impone, oppure saranno le ennesime marchette come quella dei monopattini che abbiamo visto nei decreti precedenti? Ricordo a tutti, per primo a me stesso, che noi siamo stati già protagonisti di votazioni sullo scostamento di bilancio che ha garantito al Governo la possibilità di incidere attraverso strumenti sui territori, ma in realtà lamentiamo anche il fatto che il 75 per cento di queste risorse ancora sia in pancia alla Tesoreria, a dimostrazione di come questa maggioranza sia incapace, di fatto, di essere veramente incisiva, perché degli 80 o 100 miliardi di euro di scostamento oggi ancora non abbiamo avuto modo di vedere una grandissima manifestazione esterna. Avremo poi margine operativo, non solo noi della minoranza, ma anche voi della maggioranza, nel discutere, oppure le raccomandazioni che vengono dall'Europa sono talmente stringenti per cui il margine è pari a zero? Questa è una domanda per la quale ci aspettiamo una risposta prima del 30 aprile, per dare modo anche a noi di poter in qualche maniera incidere su un tema di una straordinaria importanza, che implicherà il fatto che le scelte che faremo di qui a primavera avranno dei riflessi non solo sul prossimo Governo - che noi ovviamente ci auguriamo sia diverso da quello di oggi - ma anche sulle prossime generazioni. È vero infatti che l'Italia riceverà queste risorse negli anni 2021, 2022 e 2023, ma dal 2026 inizieremo anche a ripagare una grandissima quota parte di questi fondi e quindi ci chiediamo anche quali saranno i metodi, quale sarà il sistema con il quale devolveremo queste risorse all'Europa; oggi non c'è assolutamente dato saperlo. Se invece le imposizioni e le raccomandazioni saranno quelle che l'Europa ha fatto fino ad oggi e cioè ci daranno la stessa medicina per la stessa malattia, credo che se in vent'anni, e specialmente negli ultimi dieci, il PIL nazionale è rimasto ancorato a una media dello 0,4 per cento mentre tutti gli altri Paesi crescevano, forse dovremmo interrogarci se quella medicina è veramente utile a risanare l'economia di questa Nazione o se invece vada profondamente cambiata.
2020-10-13	FdI	FazzolariGiovanbattista	Signor Presidente, ho visto - ed è molto da apprezzare - che il Vice Ministro prendeva appunti sul suo smartphone mentre parlava la senatrice Nadia Ginetti. Questo è molto bello. Evidentemente gli appunti che ha preso serviranno. Magari vuole fare lo stesso mentre parlo io; faccia come preferisce, ma mi può anche ascoltare e gli appunti li avrà dal testo ufficiale del Senato. Iniziamo l' iter complesso di tutto il procedimento di Next generation EU e recovery fund. Comincia, purtroppo, l'operazione verità. Abbiamo sentito un po' di tutto in questo periodo; ora inizia la fase vera e propria, partiamo dal momento zero con le linee guida, poi arriveranno i progetti, ma è il momento nel quale tutte le fantasie e le chiacchiere fatte svaniscono, ed è arrivato il momento di fare un'operazione verità. Viene un po' in mente il famoso film con Alberto Sordi «Un americano a Roma»: «Ormai hai ventun'anni, è tempo che tu sappia di chi sei figlio». Qualcuno la verità la deve dire, proviamo a farlo noi. Abbiamo sentito dire che sarebbero arrivati 209 miliardi perché in Europa qualcuno ci vuole bene e, in virtù della grande considerazione che in Europa hanno del nostro Governo, sarebbero arrivati più soldi all'Italia che al resto d'Europa. Ora, chiunque si sia preso la briga di leggere i documenti saprà sicuramente che le risorse sono state assegnate in base a criteri oggettivi: PIL pro capite rispetto alla media del PIL dell'Unione europea; disoccupazione media degli ultimi cinque anni - questo dal 2020 al 2022 - e poi, dal 2023, reddito pro capite e calo previsto del PIL. L'Italia eccelle in questi tre parametri: PIL pro capite più basso della media europea, perché, se a quest'Assemblea è sfuggito, la ricca Italia, dal bilancio europeo, ha una media di PIL pro capite più bassa della media europea, grande vanto che si può fare. Secondo grande vanto è un tasso di disoccupazione negli ultimi cinque anni più alto della media europea, perché da anni siamo fanalino di coda dell'andamento europeo. Terzo, il crollo del PIL previsto per l'Italia è maggiore degli altri Paesi. Risultato: prendiamo più degli altri. E c'è qualcuno che si vantava. In parte è la logica del reddito di cittadinanza: gente che si vanta di prendere i soldi dell'assistenza dello Stato mentre qualche idiota, invece, lavora. Ecco, diciamo che non c'era molto da vantarsi a essere tra i più somari d'Europa e, quindi, a prendere più risorse, grazie alle politiche degli ultimi dieci anni del PD. Se poi qualcuno si prende la briga di leggere i documenti europei invece di dire sempre cose fantasiose, scoprirà che di recente la BCE ha pubblicato un documento nel quale pone in relazione gli aiuti a fondo perduto rispetto al PIL dei singoli Stati, e l'Italia è il nono Paese. Non siamo primi, siamo noni, e questo sarebbe stato il criterio più importante perché, per come funzionano le leggi di finanziamento in Italia, il contributo a fondo perduto si relaziona al fatturato, e così il PIL di una Nazione, e noi non siamo i primi della classe, ma siamo i noni. Seconda operazione verità: il diluvio di soldi che doveva arrivare dall'Unione europea. Qualche giornale amico del Governo ha pubblicato in prima pagina: il premier Conte sommerso di banconote. È proprio così? Anche in questo caso il bilancio dell'Unione europea è di 1.000 miliardi per i prossimi sette anni. Con quei 1.000 miliardi l'Italia finiva tendenzialmente a meno 30 miliardi tra quanto dà e quanto riceve. Con le risorse messe in campo per fronteggiare la crisi, invece, ossia 750 miliardi complessivi, all'Italia ne vanno in teoria più di 200, dei quali 128, però, sono a prestito. Si tratta di risorse che avremmo comunque preso sui mercati e quindi il vantaggio è rappresentato non dai 128 miliardi, ma dalla differenza tra il tasso di interesse che andremmo a pagare sui mercati e i soldi che invece prendiamo, un calcolo difficile da fare. Abbiamo invece 81 miliardi di sovvenzioni; avremmo finito il settennato con meno 30 miliardi e, quindi, abbiamo più 50 miliardi da parte dell'Unione europea. Ciò è importante, ma questo è l'ordine di grandezza; 81 miliardi di sovvenzioni in quattro anni, dal 2020 al 2023, rappresentano circa il 2 per cento della spesa italiana dei quattro anni. E' un aiuto, ma questo è l'ordine di grandezza. Ci dicevano che le risorse sarebbero arrivate subito e sappiamo che non arriveranno prima di giugno 2021. Questo è il quadro. Abbiamo poi le linee guida del Governo. Tali linee sono generiche: non facciamo polemiche su di esse e abbiamo detto che siamo all'anno zero. Abbiamo chiesto però che nelle linee guida venissero inserite quattro priorità a nostro avviso fondamentali: la ricostruzione post-terremoto e il contrasto al dissesto idrogeologico, che non è stato inserito tra le misure di priorità di questo Governo e ce ne dispiace, anche se grazie a Fratelli d'Italia dette voci almeno appaiono nel documento. Abbiamo chiesto di inserire anche la voce sicurezza, perché chiunque abbia a che fare con il mercato del lavoro e della produzione sa che nessuno investe in un contesto non sicuro. Spendere le risorse europee per aumentare la sicurezza nella quale agiscono i nostri operatori economici è un vantaggio per il PIL; con quelle risorse si può anche fare finalmente il piano carceri che da sempre in Italia non viene realizzato per mancanza di risorse. Ci dispiace che anche questo non sia stato inserito tra le misure, anche se è stato accolto nel corpo del testo. Vi è poi il sostegno alla natalità; tale termine viene citato un'unica volta in tutto il testo in modo molto veloce, quando sappiamo che è una delle grandi criticità dell'Italia anche sotto l'aspetto economico. Abbiamo chiesto poi di destinare quelle risorse per una politica industriale finalmente di riconversione di tutto ciò che non è identificabile come marchio Italia in ciò che è identificabile come tale. Non possiamo credere tra trenta anni di essere competitivi nella produzione di acciaio - per fare un esempio tra i tanti - perché non ci sarà nessuno disposto a pagare l'acciaio italiano più dell'acciaio indiano o cinese. Nel mondo, invece molte sono le realtà disposte a pagare di più un prodotto marchiato in Italia perché facente parte della cantieristica dell'automobile, delle industrie d'avanguardia; avevamo proposto, quindi, di adoperare questo processo per una graduale riconversione del nostro tessuto produttivo. Ci dispiace che anche questo punto non sia stato accolto. Visto che stiamo tentando di fare un'operazione verità, dobbiamo dirci che purtroppo il Governo ha dimostrato tutta la sua incapacità negli ultimi mesi. Non è un'opinione e cito solamente dei dati. Nei dieci decreti emanati nel periodo di emergenza Covid, mancano all'appello 181 decreti attuativi. Del cura Italia mancano 14 decreti attuativi su 34; del decreto rilancio ne mancano 94 su 137; del decreto liquidità ne mancano 8 su 8, essendone stati emanati zero; del decreto semplificazioni ne mancano 20 su 20, perché anche in tal caso ne sono stati emanati zero; nella Nota di aggiornamento al Documento di economia e finanza, appena pubblicata, risulta un minore indebitamento di 13 miliardi non per qualche virtuosismo, ma per mancanza di tiraggio delle misure messe in campo dal Governo e, quindi, ulteriore fallimento. Siamo quindi sinceramente preoccupati di come il Governo gestirà le risorse a disposizione. Pensiamo che la cosa più utile che il Governo possa fare per il bene della Nazione sia di lasciare il campo a qualcuno che magari sarà più capace e, soprattutto, ridare la voce agli italiani in modo che possano decidere a quale Governo e con quale visione politica ed economica far ripartire la Nazione dopo la grave crisi in cui viviamo.
2020-10-13	FdI	RuspandiniMassimo	Signor Presidente, presidente Conte, la crisi legata al Covid ha dimostrato che Unione europea, solidarietà e Unione sono solo tante belle parole: mentre attuavamo il lockdown, Stati teoricamente nostri alleati bloccavano con i sassi le frontiere; altri insultavano l'Italia; caro Presidente, molti, nel periodo in cui sembrava che l'emergenza riguardasse soltanto noi, cercavano di sottrarci quote di mercato (penso, per esempio, a quanto successo in ambito agroalimentare). Molti pregustavano addirittura di entrare a gamba tesa nella nostra economia, cercando di inserirsi in alcune dinamiche italiane e presagendo la possibilità di conquistare i nostri gioielli di famiglia. Oggi credo che questo non dobbiamo dimenticarlo e lei non deve dimenticarlo. Non si possono dimenticare le migliaia di imprese e di partite IVA che ancora oggi lottano per salvare il proprio lavoro e il proprio destino e che appaiono troppo spesso abbandonate a se stesse. Caro Presidente, oggi è il momento di alzare la testa, se ne sarete capaci. Bisogna difendere l'Italia, i suoi interessi e il suo futuro. Siamo molto critici verso l'Unione europea. L'essere critici sembra un paradosso; sembra così facile, eppure mi pare che, ogni volta, è come se dovessimo gridare allo scandalo e spiegarlo a tutti. Essere critici contro l'Unione europea non vuol dire essere antieuropeisti. Siamo innamorati dell'idea stessa dell'Europa; nessuno è più europeista di noi. L'Europa, con i suoi cinquemila anni di storia, non è giovane, ma millenaria. Vedo il senatore Renzi che ride. L'Unione europea è giovane, mentre l'Europa è una cosa immensa, che si perde nella notte dei tempi; è la nostra stella polare. Il suo cuore credo abbia battuto un secondo quando, per esempio, Giorgia Meloni con il suo coraggio è riuscita a diventare presidente, unica donna italiana, di un Gruppo europeo. Credo che in Europa noi italiani abbiamo il diritto di stare in piedi da protagonisti. Penso che per essere rispettati non serva andare con il piattino in mano come fossimo camerieri, che è un nobile mestiere, in attesa di una mancia e sperando nella benevolenza di Berlino, di Parigi e di Pechino. Caro Presidente, nella nostra Europa e nella nostra Italia non c'è l'idea del controllo delle case degli italiani. Quella è l'Unione Sovietica o la Germania dell'Est; è la Stasi. Non è la nostra Europa; non è la nostra Italia. Presidente Conte, la libertà è come la dignità: quando la si perde, è difficile riconquistarla. Siamo consapevoli che vanno realizzati i protocolli comuni di contrasto alle pandemie, proprio per affrontare in maniera più rapida ed efficace il Covid e garantire il mercato comune, che per una Nazione votata all' export come la nostra è fondamentale. Non serve essere Greta per capire che l'ambiente è l'obiettivo primario, che deve, però, sposarsi con politiche di salvaguardia di posti di lavoro e lotta alla concorrenza sleale. Lo spieghi a Bruxelles, che l'Italia è invasa da prodotti con costi irrisori, perché realizzati senza rispettare i nostri standard ambientali, e che quindi, da una parte, inquinano il pianeta e, dall'altra, fanno chiudere le nostre imprese, impossibilitate a contenere i costi di produzione. È per questo che bisogna accelerare l'introduzione della carbon tax, riequilibrare la competizione internazionale con gli Stati che esportano nel mercato dell'Unione europea prodotti realizzati senza rispettare i nostri standard ambientali e qualitativi. Bisogna rinviare di due anni l'introduzione della plastic tax, incentivare la riconversione delle nostre imprese e lo stesso vale per l'applicazione dell' emission trading system (ETS) ai settori del trasporto aereo e marittimo, già fortemente provati dalla crisi Covid. Se oggi non aiutiamo chi produce, ci troveremo una Nazione in cui probabilmente non avremo più piante nelle nostre città. Le piante non cresceranno più nelle aiuole dei nostri negozi chiusi, ma saranno innaffiate dalle lacrime di disperazione di chi non avrà più un lavoro. Difendere la nostra terra vuol dire aumentare i fondi destinati alla prevenzione del dissesto idrogeologico e del rischio sismico della regione costiera. Presidente Conte, si dovrà occupare di tanti temi che la nostra risoluzione illustra perfettamente, ma soprattutto dovrà andare in Europa a testa alta. Una Nazione come l'Italia ha bisogno di realizzare un controllo preingresso senza che i flussi siano bloccati in Libia o all'inizio della rotta balcanica. Se non fermiamo le partenze, i migranti verranno tutti qui e qui rimarranno. So che questo è il desiderio di una grande parte della sua maggioranza, ma non è certo l'interesse dell'Italia e degli italiani. La gente muore in mare non per colpa di Visegrad o dei cattivi sovranisti, ma per gli interessi dei mercanti di uomini. L'Europa, o meglio l'Unione europea - perché sono due cose distinte - se davvero vuole essere unita, deve intervenire direttamente in Africa, Presidente, nelle Nazioni da cui partono i migranti, minacciando e, nel caso, realizzando il taglio dei finanziamenti per la cooperazione a quegli Stati che favoriscono l'immigrazione illegale, e soprattutto realizzando una missione internazionale per impedire le partenze. Per farlo, caro Presidente, abbiamo bisogno di un solo strumento. Abbiamo bisogno - lo abbiamo detto e lo ripetiamo - del blocco navale, altrimenti i veri estremisti, Presidente, gli estremisti servi dell'Unione europea sarete voi. Noi cerchiamo di tutelare soltanto gli interessi dei più deboli, degli italiani, dell'Italia e di tutti i popoli europei.
2020-10-13	FdI	deBertoldiAndrea	Noi oggi ci accingiamo ad analizzare le linee guida per la definizione del piano nazionale di ripresa e resilienza (un bel titolone, molto corposo); un piano che si basa sui fondi del recovery fund. Credo allora sia giusto muovere innanzitutto dai numeri, ricordando che parliamo di 209 miliardi di euro di fondi europei. Ricordo anche, però, che, come dice la Nota di aggiornamento al Documento di economia e finanza, sulla quale ci intratterremo nelle prossime ore e nei prossimi giorni, sia in Commissione che in Assemblea, il 2021, cioè il prossimo anno, prevede solamente l'utilizzo di 10 miliardi di questi fondi. Cominciamo quindi a definire una cosa: di certo non arriva un grande aiuto dall'Europa, ma c'è un grande ritardo nei fondi europei. Ribadisco che la Nota di aggiornamento al Documento di economia e finanza prevede, nei conti per il 2021, quindi nel prossimo bilancio, solamente 10 miliardi. Mi sento di utilizzare le parole del professor Morandi dell'università di Bari, quando dice che è come quando la casa brucia e ti danno l'estintore, dicendoti che domani arriveranno i pompieri. Credo quindi che ci sia da riflettere su questi ritardi, sul fatto che dei fondi che dovrebbero essere emergenziali arrivino poi di fatto, anche secondo la NADEF, molto in ritardo rispetto a quanto servirebbe. Prima di entrare nell'analisi di queste motivazioni, vorrei anche rivolgermi al Movimento 5 Stelle e chiedere come mai, in un momento in cui questi piani di rilancio del Paese avrebbero quanto mai bisogno di fondi e nel momento in cui anche i fondi europei non sono immediatamente disponibili, non si ricorra all'utilizzo della moneta fiscale. Lo stiamo sostenendo da mesi. Io sto stimolando il MoVimento 5 Stelle su questo, ma probabilmente la gabbia dorata del potere nella quale ora si trova non gli permette di dare il là a una delle sue battaglie politiche. In un momento nel quale abbiamo - lo faccio per ricordare dei numeri - oltre 50 miliardi di crediti della pubblica amministrazione non pagati e un urgente bisogno di immettere liquidità nel sistema, perché non utilizziamo per questi crediti, come per tutto il sistema dell'ecobonus e dei crediti di imposta, una piattaforma fiscale e il sistema della moneta fiscale? Lo continuerò a dire: noi siamo pronti a dialogare su questo. L'opposizione - e, in particolare, Fratelli d'Italia - è pronta a dialogare su questi aspetti. Vorremmo da parte del MoVimento 5 Stelle un minimo di coerenza e uno scatto d'orgoglio su un tema che hanno proposto e del quale però nei fatti si sono purtroppo dimenticati. Per quanto riguarda il merito del Piano nazionale di ripresa e resilienza, purtroppo da quanto si legge, non è altro che un manuale delle banalità o, se voglio essere benevolo, un manuale delle buone intenzioni. Purtroppo, vedo un rischio continuità con i decreti Covid, con i 100 miliardi di indebitamento dei cinque decreti precedenti, con l'assistenzialismo e con provvedimenti che servono forse più alla tutela della maggioranza del Governo che non all'effettiva ripresa di questo Paese, come credo di aver argomentato la scorsa settimana a proposito del decreto agosto. Proprio oggi ho presentato un'interrogazione per chiedere nello specifico se davvero il Governo intenda far sì che le risorse del piano di rinascita di questo Paese debbano andare, tra le altre cose, verso una cashless community e, cioè sostanzialmente, verso un sistema di abolizione del contante, e se questi denari debbano servire per potenziare i sistemi di sorveglianza sui cittadini, creando, cioè, il Grande Fratello sanitario e il Grande Fratello fiscale. Dobbiamo veramente renderci simili al regime cinese nel controllo dei cittadini con App, controlli e fatturazioni elettroniche? È questo che serve per rilanciare il Paese? Lo chiedo formalmente con un'interrogazione al Ministro. Si prevedono la schedatura sanitaria della comunità nazionale, il potenziamento del contrasto alle fake news e l'incremento delle risorse finanziarie per un miliardo per le istituzioni ecclesiastiche. Mi auguro davvero che la traduzione in pratica di questo piano non riguardi solo questi aspetti, che peraltro sono evidenziati, purtroppo, tra i pochi punti degni di nota di questa relazione. Mi domando dove siano la politica fiscale e, nelle intenzioni del Governo, la volontà di porre fine a un sistema fiscale inaccettabile e che, come testimonia la Fondazione nazionale di ricerca dei commercialisti, non è al 42 per cento, ma realmente al 48 per cento. Il sistema fiscale, rispetto ai Governi del centro-destra del 2011, ha visto una crescita della pressione fiscale di un 1,1 punti percentuali a livello complessivo e di quasi due punti sulle famiglie, che, invece, dovremmo aiutare e che sono state maggiormente penalizzate in questi ultimi nove anni dal sistema fiscale. Mi avvio verso la conclusione, Presidente, dunque mi permetta di ricordare alcuni punti sui quali vorrei avere delle risposte relativamente all'utilizzo dei fondi europei. Per quanto riguarda la difesa dell'interesse nazionale, in questo momento si stanno svendendo asset delle telecomunicazioni ai francesi, la borsa italiana di fatto andrà in mano ai francesi anche grazie ai capitali italiani e non parliamo di politica estera e di politica del Mediterraneo, visto che la Turchia sta dominando e l'Italia sta facendo il paggetto di turno. L'interesse nazionale dovrebbe essere uno degli elementi al centro dei progetti basati sui fondi che dovremo investire per la ripresa del Paese. Parlo della riforma della governance del Paese, di come dovremmo porre dei limiti agli enti territoriali intermedi sulle grandi opere, perché non è possibile che lo sviluppo di un Paese venga bloccato per anni da qualunque Comune, Comunità montana, Provincia o Regione che sia. E lo dice uno che viene da una Provincia autonoma e che crede nell'autonomia, ma che sa che l'interesse nazionale va oltre. Mi conceda ancora un minuto, Presidente, per concludere. Per quanto riguarda la riforma della scuola e il controllo sui progetti, nel piano non si parla di project management. I progetti devono essere controllati punto per punto. In conclusione, ho pensato di citare un articolo che leggo su «ItaliaOggi» che dice che la ricetta che questa maggioranza pensa di poter attuare per far riprendere il Paese è l'ennesima violazione dell'equo compenso. Leggiamo che il Ministero dello sviluppo economico ha indetto un bando nei giorni scorsi per cercare esperti nel settore della comunicazione. Vengono richieste grande professionalità e oltre un anno di lavoro naturalmente a costo zero. Allora, forse, affinché il Paese possa rilanciarsi, si devono solamente assumere consulenti negli staff di Casalino o di Di Maio, piuttosto che far lavorare gratis, nell'interesse del Paese, consulenti di provata professionalità. Questa è l'ennesima violazione, lo ribadisco, dell'equo compenso. È una vergogna che i lavoratori autonomi non vengano considerati anche in questo piano di ripresa del Paese.
2020-10-13	LN	ArrigoniPaolo	Fatte queste premesse, siamo preoccupati perché leggendo le linea guida, notiamo che il Piano nazionale di ripresa e resilienza (PNRR) sta per diventare un libro dei sogni. Sono assenti obiettivi strategici, come l'abbassamento delle bollette energetiche e la minore dipendenza energetica dall'estero. Troppi gli indirizzi generici, mancano le priorità e manca l'analisi delle tante criticità presenti nel Paese. Temiamo si giunga ad una distribuzione a pioggia dei miliardi, soprattutto al Sud, con pochi investimenti capaci di rilanciare l'economia. Finanzierete ancora i monopattini cinesi che deturpano le città e metterete altri soldi per la mobilità elettrica. In questo non conoscete limiti. Nel decreto agosto vi siete pure inventati i contributi per il retrofit elettrico delle vecchie auto; una follia. Siamo anche preoccupati per la decisione che assumerà a breve l'Europa, che vuole ridurre ulteriormente le emissioni di CO₂ al 2030, non più l'obiettivo del 40, ma il 55 o persino il 60 per cento, come votato la scorsa settimana dal Parlamento europeo. Il nuovo obiettivo stravolgerà i Piani nazionali integrati energia e clima (PNIEC) appena approvati dagli Stati europei, ma soprattutto impatterà sui piani industriali delle imprese mettendo in pericolo posti di lavoro. Questo ci preoccupa perché uno Stato amico dovrebbe garantire lo sviluppo secondo il principio della neutralità tecnologica e non stressare le imprese, che rischiano di arrivare al 2030 stremate e senza risorse perché anticipate in tecnologie non mature. Inoltre, essendo globale la competitività, globale deve essere la lotta ai cambiamenti climatici, che dunque non deve fare solo l'Europa, responsabile del 10 per cento di emissioni.
2020-10-13	LN	ArrigoniPaolo	Signor Presidente, intervengo sulle linee guida del piano per gli aspetti relativi alla transizione verde, ricordando che le spese per questa missione dovranno essere il 37 per cento del totale. Avete detto agli italiani che dall'Europa arriverà una montagna di miliardi; calma, facciamo chiarezza. Gran parte dei 209 miliardi sono prestiti che dovremmo rimborsare, che sommati ai 100 di debito contratto dal Governo in questi mesi, sono un fardello che viene scaricato sulle spalle delle prossime generazioni.
2020-10-13	LN	BagnaiAlberto	Sono andato a rivedermi l'ordine del giorno del prossimo Consiglio europeo, dove si parla di Covid-19, di relazioni Europa-Regno Unito, di cambiamento climatico, di relazioni con l'Africa; poi, alla fine, ci è arrivato anche lei, ma lì per lì ho pensato che le avessero dato in mano il foglietto sbagliato, cosa che ogni tanto capita. Capitò anche nella legislatura precedente, quando lei venne in Aula a difendere lo strano concetto che l'oro della Banca d'Italia non appartenesse allo Stato italiano. A proposito, quelli che scrivono quei foglietti ieri sono venuti in audizione a spiegarci che la Banca centrale europea acquista titoli creando moneta e, quindi, i 500 nuovi miliardi di aggiunta al piano di emergenza pandemica sono stati creati con un click. Tutto qua. Resta la domanda politica del perché, invece di 500, non se ne siano creati 5000: glielo dico solo perché lei poco fa ha parlato di risorse scarse. Ma non era questo il tema su cui volevo attirare la sua attenzione. Vede, presidente Conte, dopo il nostro ultimo incontro di centosettantacinque giorni fa, il 21 aprile, in cui mi accadde di chiedere le sue dimissioni, mi sono interrogato per giorni se quella mia veemenza fosse giustificata, se non mi fossi lasciato trascinare dalla foga oratoria, se la mia valutazione - in questa sede ovviamente deve essere politica e non può essere personale - non fosse stata inquinata dall'amarezza e dalla delusione personale, una delusione che, per quanto mi riguarda, è giustificata dal mio punto di vista e che naturalmente può essere pienamente ricambiata da lei. In politica bisogna sempre lasciare uno spiraglio aperto al dubbio, una via di fuga all'avversario; bisognerebbe restare freddi, non affidarsi all'istinto, e però, tra i tanti motivi di gratitudine che ho nei suoi riguardi, c'è anche quello di avermi sollevato dal peso di questo dubbio, perché ex post la mia richiesta si è dimostrata perfettamente giustificata. Quando chiedemmo le sue dimissioni, lei ancora non aveva negato - di fronte ai magistrati di Bergamo - di aver visto il verbale del comitato tecnico-scientifico che consigliava di chiudere in una zona rossa i Comuni di Alzano Lombardo e Nembro. Lo avrebbe fatto poi il 12 giugno, quando negò di averli visti, ma il 7 agosto - sorpresa! - dopo la parziale desecretazione dei verbali del comitato, lei stesso confessava non solo di aver letto quelle pagine, ma di aver chiesto su di esse uno specifico approfondimento. Quindi, lei sapeva del pericolo ma non agì, o meglio agì in ritardo, e probabilmente in modo esagerato. Parliamo di Covid-19, perché lei ha ricordato che il Paese è leader nell'emergenza pandemica e, quindi, vediamo come siamo stati leader. Partiamo da quel weekend in cui - come ricordiamo - il suo staff di comunicazione, nel desiderio di farla apparire in pieno controllo della situazione, riuscì solo a conseguire il risultato di scatenare il panico, in una girandola di conferenze stampa e di bozze inviate da Palazzo Chigi - lei smentì, i giornalisti confermarono - che scatenò l'esodo dalla Lombardia. Fu forse questa gestione goffa, tutta giocata sulla comunicazione, a costringere poi al drastico provvedimento del lockdown in tutto il territorio nazionale. Sussisteva infatti all'epoca il sospetto - ora ce lo siamo dimenticato - che la fuga disordinata dalla Lombardia, provocata dalla sua gestione della crisi, avesse diffuso ovunque il virus. Non era la prima volta però che la sua inerzia ci metteva in pericolo. Sempre dopo la desecretazione dei verbali, abbiamo saputo che il 12 febbraio, tre giorni dopo gli infausti spot della Presidenza del Consiglio, secondo cui il contagio non era affatto facile, lei riceveva uno studio dell'epidemiologo Stefano Merler, ricercatore della fondazione Bruno Kessler, secondo cui il Covid-19 avrebbe potuto provocare fra 35.000 e 60.000 morti, quello studio sul quale il 22 aprile scorso l'onorevole Molinari le avrebbe poi chiesto chiarimenti e del quale si sapeva che non era stato diffuso per non scatenare il panico. Mentre si evitava però di scatenare il panico, non ci si preparava. Fu lei, non altri, signor Presidente del Consiglio, a dire il 27 gennaio, intervistato dalla signora Gruber: «Siamo prontissimi», ma il primo bando Consip per l'acquisto di materiale sanitario venne completato il 10 marzo, a emergenza largamente conclamata.
2020-10-13	LN	BossiSimone	Capisco bene, quindi, che il ministro Gualtieri continui a dire che non ci sono problemi di liquidità: i soldi sono ancora tutti lì e nessuno li spende. Mentre in Europa gli altri Stati discutono progetti di sviluppo - penso alla Francia, che ha presentato linee guida e 300 pagine di progetti - noi stiamo ancora qua a parlare di linee guida e non abbiamo un progetto ben definito.
2020-10-13	LN	BossiSimone	Comunque, andiamo avanti ad analizzare tutta questa messa in scena, perché è proprio di questo che stiamo parlando: stiamo parlando della farsa di presentare al Parlamento delle linee guida, di qualcosa che non c'è, che non avete visto, di linee guida contenute in un piano che nemmeno sapete qual è. Per iniziare col piede giusto questa farsa, che è sotto gli occhi di tutti, avete preso 567 progetti dal Dopoguerra ad oggi e avete convocato una tre giorni a Villa Pamphili, sempre con gli stessi imprenditori di prima, e avete parlato di progetti che, nella migliore delle ipotesi, erano sepolti nelle cantine di piazza Colonna, che di resiliente hanno solo il fatto di essere ancora integri nonostante l'età e i topi di Palazzo Chigi. Dopo aver fatto finta di raccoglierli tra polvere e scatoloni - topi a parte - è troppo comodo venire qui da noi a dirci di scrivere insieme le linee guida per il bene del Paese, quando in realtà ormai è chiaro a tutti come funzionano le cose: quei progetti li sta guardando qualcun altro e qualcun altro li sta selezionando. È troppo comodo venirci a dire di scriverli insieme, quando poi ad aprile vedremo i progetti che discuteremo con l'Europa e quei progetti li hanno discussi magari gli stessi che hanno scritto la legge Fornero e altre schifezze del genere per questo Parlamento.
2020-10-13	LN	BossiSimone	Ministro Provenzano, secondo me dovrebbe venire in quest'Aula a spiegarci come mai, dei 70 miliardi di fondi coesione, gli italiani hanno saputo indirizzarne solo quattro. La verità è che non sapete neanche spendere i soldi che l'Europa vi mette a disposizione. La dimostrazione è che, di 100 miliardi e più di debito pubblico che avete accumulato negli ultimi otto mesi, 84 sono ancora nelle casse del Ministero.
2020-10-13	LN	CandianiStefano	Noi abbiamo bisogno di avere fiducia in noi stessi ed essere credibili a livello europeo. Abbiamo bisogno di un'Europa che guardi all'Italia non come a degli spendaccioni, ma come a un Paese serio che sta dando seriamente dimostrazione di come le cose debbono essere fatte.
2020-10-13	LN	CandianiStefano	Signor Presidente, abbiamo detto al Governo una cosa dall'inizio della pandemia. La frase è di Mario Draghi: « Whatever it takes » (tutto quello che serve). Questo è, da sempre, lo spirito con il quale ci approcciamo ogni volta che il Governo ci pone delle questioni che riguardano il post -Covid, ovvero la crisi economica che ne è derivata, il che, di per sé, non significa aderire in maniera acritica e senza alcuna capacità di giudizio alle scelte dell'opposizione. Se così fosse, infatti, significherebbe altro. Al di là del buon lavoro fatto anche in Commissione, c'è sempre l'impressione che il Governo più che cercare la collaborazione dell'opposizione, ne cerchi la complicità per arrivare ad avere, domani, un paracadute più ampio: nel momento in cui gli obiettivi prefissati non arriveranno a risultato, se tutti abbiamo fatto le stesse scelte, non ci sarà nessuno che verrà a lamentarsi. Questo non è un modo con il quale si può affrontare e superare questa crisi pandemica e, soprattutto, la grave crisi economica che ne deriva. Avevamo detto fin dal primo momento che saremmo stati disposti a qualsiasi sacrificio pur di risollevare il nostro Paese, ma esprimiamo una preoccupazione e non è certo quella sul recovery fund e sul PNRR. Serve al nostro Paese un Piano nazionale di ripresa e resilienza; serve il recovery fund da parte dell'Unione europea e siamo anche soddisfatti nel vedere che, da parte dell'Unione europea, c'è una nuova sensibilità che è ben lontana dalle descrizioni che ha fatto prima il senatore Pittella, a cui ricordo che noi non abbiamo bisogno di quell'Europa che ci ha dato lezioni nel 2012, imponendoci di fare delle cosiddette riforme che, poi, a distanza di qualche anno, abbiamo conosciuto in tutta la loro disgraziata forma o deforma.
2020-10-13	LN	CentinaioGianMarco	Quando parliamo di nuove tecnologie e agricoltura 4.0 mi piace fare riferimento anche alla formazione, perché è necessaria: a tale proposito, penso che quanto al recovery plan si debba parlare anche del mondo della scuola. Se vogliamo agricoltori sempre più smart e 4.0, dobbiamo avere anche una scuola e strutture scolastiche che, per quanto riguarda il settore agricolo, vadano in questa direzione, con piani di studio all'avanguardia. Un altro argomento che riteniamo molto importante, perché occupa quasi il 14 per cento del PIL, è il turismo, sul quale ho sentito dire tutto e il contrario di tutto. Visto che nei decreti passati non ci avete messo un euro o perlomeno ci avete messo l'uno per cento di quello che il settore stava chiedendo, il ministro Franceschini ricordava sempre che nel frattempo sarebbero arrivati i soldi dall'Europa. Caro turismo, non ti preoccupare, quindi: adesso arrivano i soldi dell'Europa e ve li destiniamo. Sapete e sappiamo benissimo che i soldi che arrivano dall'Europa non possono essere utilizzati per quello che sta chiedendo il settore: state dicendo bugie
2020-10-13	LN	CentinaioGianMarco	Se parliamo di ambiente, dobbiamo ricordare che l'Europa ci invita sempre di più a praticare un'agricoltura che lo tuteli: pertanto, dobbiamo parlare anche del rapporto tra gli esseri umani, il mondo agricolo e la fauna selvatica. Anche questa è tutela dell'ambiente, perché troppa fauna selvatica nociva fa male alla natura, ma anche all'ambiente e all'agricoltura. Neanche di questo, però, si parla mai.
2020-10-13	LN	CentinaioGianMarco	Signor Presidente, sul recovery fund, come Lega, abbiamo avuto uno spirito collaborativo proprio perché da più parti e anche all'interno del nostro movimento ci sono state l'indicazione e soprattutto l'opinione che stiamo parlando del futuro del nostro Paese e dei nostri figli, di far uscire il più velocemente possibile il nostro Paese da una situazione sicuramente senza precedenti, che necessita di uno spirito collaborativo e di unità nazionale. Ancora una volta, però - come diceva prima il collega Simone Bossi - abbiamo assistito da parte della maggioranza al solito teatrino, come se fosse una delle questioni più urgenti da trattare, il più velocemente possibile, senza quasi neanche un dibattito e senza neanche quasi mettere sul tavolo le reali progettualità che il Paese vuole portare all'attenzione dell'Europa. E ciò è stato fatto da altri Paesi; pensiamo alla Francia, che ha aperto un grandissimo dibattito, ragionando e decidendo tutti insieme di portare all'attenzione dell'Europa determinati progetti. Qui invece abbiamo le solite linee guida e il solito libro dei sogni. Parlando con alcuni colleghi anche di maggioranza, mi è stato detto che va bene, tanto si dice tutto e si dice niente e, quindi, di votare anche a favore o al massimo di astenerci, perché tanto al documento al nostro esame non si può dire di no perché è quello che dicono tutti. Non può esserci un'idea del genere, pertanto continuiamo a portare avanti le cose che secondo noi servono realmente al nostro Paese. Per esempio, per quanto riguarda il mondo agricolo, abbiamo presentato una serie di progetti per la valorizzazione e la tutela delle filiere e del made in Italy, di cui ci riempiamo sempre la bocca, noi e il nostro ministro Bellanova. Ecco, facciamolo: facciamo vedere qualcosa di concreto, come pure sulla necessità di valorizzare o rivedere tutte le strutture irrigue del nostro Paese. Ci avviciniamo alle stagioni piovose, perché il cambiamento climatico sta andando in questa direzione: il risparmio dell'acqua e la tutela del paesaggio del nostro Paese sono fondamentali
2020-10-13	LN	PepePasquale	Signor Presidente, onorevoli colleghi, vorrei fare alcune riflessioni rispetto alla dialettica che c'è stata anche questa mattina in Aula fra Nord e Sud dell'Italia e vorrei che ci concentrassimo su aspetti contestuali al tempo che viviamo che - come è giusto che sia - ci portino in un'epoca diversa rispetto a quelle in cui abbiamo sentito sempre pronunciare le stesse considerazioni, ovvero che bisogna ridurre il gap tra Nord e Sud; bisogna evitare che ci sia un contrasto tra il Nord e il Sud; bisogna eliminare il gap infrastrutturale a Sud. Penso sia giunto il momento, visto il tempo in cui viviamo, vista l'opportunità rappresentata dalle risorse che dovremmo avere dall'Europa, di pronunciare delle parole d'ordine e uscire dall'angolo rispetto a questa vicenda, perché molte volte nei palazzi si interpreta male ciò che al Sud vogliono. Le parole d'ordine quali sono? No all'assistenzialismo, no ai contributi a pioggia, no allo statalismo, perché questo è il vero Sud, il Sud che vuole - così come per altri versi lo vuole il Nord - che l'Italia sia effettivamente unita e un Governo responsabile deve evitare di ostacolare gli imprenditori del Nord che hanno trainato l'Italia e, allo stesso tempo, deve consentire che al Sud nessuno rimanga in ginocchio.
2020-10-13	LN	RomeoMassimiliano	La logica è proprio quella di andare in quei luoghi e fare in modo che quel Continente possa svilupparsi e che la gente possa davvero lavorare lì. Questo, forse, è il vero obiettivo che si può centrare in Europa perché, rispetto alle altre questioni, non inseguiamo la revisione del regolamento di Dublino. D'altronde, abbiamo visto che le intenzioni sono sempre buone, ma poi alla fine vengono smentite dalla prova dei fatti il giorno dopo e sostanzialmente testimoniano quello che ha detto anche il senatore Gasparri sull'Accordo di Malta, che alla fine non esiste. Ne avessi visto uno ricollocato da quando esiste quell'accordo!
2020-10-13	LN	RomeoMassimiliano	Presidente Conte, un giornalista ha detto - e sostanzialmente ha centrato l'obiettivo, secondo me - che in tema di immigrazione Salvini è il più europeista degli europeisti. Perché? La Francia respinge al confine di Ventimiglia; la Spagna costruisce il muro più alto del mondo, 10 metri in acciaio e legno, per sostituire il filo spinato, spendendo 17 milioni di euro (la Spagna socialista: l'aveva iniziato Zapatero e lo sta finendo il Governo Sánchez); la Germania un po' di soldi alla Turchia li ha dati, per tenere buoni su quel fronte i possibili arrivi; conosciamo la posizione dell'Ungheria, come quella dei Paesi frugali e non. Sostanzialmente, in Europa, Signor Presidente, gli immigrati, soprattutto quelli economici, non li vuole nessuno.
2020-10-13	LN	RomeoMassimiliano	Quindi, forse è meglio che entriamo nell'ottica di andare verso questo ragionamento e la cooperazione, proprio nello spirito europeo, direi, perché qui lo spirito è proprio europeo. Altrimenti, continuiamo a prendere in giro la gente su tutti i temi: dal recovery plan al MES, a tanti altri compresi l'immigrazione, la cooperazione e il futuro di quest'Europa così solidale che, a vostro giudizio, è già cambiata. Al contrario, a nostro giudizio, prima di dire che è cambiata - e auspichiamo che cambierà in quella direzione - dobbiamo vederla, sinceramente, alla prova dei fatti.
2020-10-13	LN	RomeoMassimiliano	Signor Presidente, egregio Presidente del Consiglio, egregi Ministri, Sottosegretari, colleghi, l'augurio, almeno quello che dovrebbero farsi tutti gli italiani, è di avere a che fare con una classe politica che si rispetti. In genere, quando questo succede, le varie tematiche, soprattutto sulle questioni europee, dovrebbero essere affrontate con meno superficialità e maggiore approfondimento. Diciamo questo perché, rispetto al Next generation EU e al recovery fund, tramite i quali tutti ci aspettiamo e speriamo che arrivino aiuti e risorse dall'Europa che ci consentano di migliorare la nostra situazione economica e di avviarci verso la ripresa, forse sarebbe opportuno sapere quali sono i sacrifici che gli italiani dovranno fare per avere questi prestiti. L'avete scritto direttamente nella vostra relazione: si parla di maggiori entrate o di riduzione di altre spese. Quindi, in modo molto più serio, sarebbe bello dire agli italiani quello che vogliamo fare, ma anche i sacrifici che dovranno fare per avere questo prestito.
2020-10-13	LN	StefaniErika	È importante e necessario che per le decisioni che dovranno essere assunte sia coinvolto tutto il nostro Paese. Di certo, accentrare a Roma tutta la gestione della spesa ad oggi potrebbe rappresentare veramente una follia; si rischierebbe veramente di non poter utilizzare e spendere le risorse che potranno essere ottenute dall'Europa.
2020-10-13	M5S	AbateRosaSilvana	Che il cambiamento climatico sia di origine antropica lo ha dimostrato anche questo grave periodo che purtroppo stiamo vivendo a causa del coronavirus. Infatti, il risultato della riduzione dell'inquinamento a livello globale che abbiamo toccato con mano nel lockdown, essendoci stato uno stop forzato all'industria, alla circolazione di vetture e ad altri agenti inquinanti, è la prova di come questo cambiamento climatico sia direttamente influenzato dalle attività umane. A dircelo sono anche i numerosi studi scientifici, a cominciare da quelli elaborati dal gruppo intergovernativo sul cambiamento climatico delle Nazioni Unite (IPCC). Lo stesso Ban Ki-moon lo sottolineò nel suo discorso del dicembre 2007, quando diventò segretario generale delle Nazioni Unite, sollevando per la prima volta il problema a livello mondiale. Queste variazioni climatiche, mi preme sottolineare, hanno una ricaduta grave e per molti versi pericolosa su un settore strategico per la vita umana e per l'esistenza qual è l'agricoltura. Gli effetti del cambiamento climatico su questo settore sono riconducibili a tre macroaree: la produzione agricola, la sicurezza della catena alimentare e la sicurezza sociale. Da alcuni modelli di ricerca si evince che la produzione agricola, misurata in termini monetari, è una funzione di alcune variabili climatiche: il cambiamento dell'assetto climatico, infatti, modificherà - e sta già modificando - il comportamento delle principali variabili che incidono sulla produzione, come per esempio le temperature, che sono già aumentate e che aumenteranno di 1,5-2 gradi centigradi fino al 2050, e le precipitazioni, che sono già in netta riduzione. Per quanto riguarda la seconda macroarea, quella della sicurezza della catena alimentare, le ripercussioni attese dal cambiamento climatico riguarderanno principalmente l'aumentata criticità della gestione dell'acqua e l'accelerazione della diffusione di malattie e contaminazione nei prodotti agricoli e alimentari. La mancanza dell'acqua, infatti, avrà un grave impatto sulla produzione agricola e sul paesaggio europeo. Infine, per quanto riguarda la terza macroarea, riguardante la sicurezza sociale, gli studi ci dicono che gli effetti del cambiamento climatico sulla disponibilità e ripartizione delle risorse naturali condurranno molto probabilmente a un aumento delle turbolenze e dei fenomeni migratori. La competizione per le risorse naturali, che nelle prossime decadi sarà aggravata dal riscaldamento globale, produrrà molto probabilmente turbolenza e fenomeni migratori in varie Regioni del Paese. Numerosi effetti di queste modificazioni sono state già osservate in natura: l'anticipo del periodo della fioritura delle piante, l'allungamento della stagione di crescita delle vigne e i cambiamenti in altri cicli naturali delle piante. I cambiamenti nel calendario delle attività di coltivazione, tipo la semina e il raccolto, indicano che gli agricoltori, purtroppo, si stanno già adattando alle nuove condizioni climatiche. Le azioni di mitigazione sulle quali noi dobbiamo puntare sono potenzialmente molteplici, ma quelle principali, che devono essere portate a gran voce in Europa possono essere sintetizzate in questi punti: diminuzione dei consumi energetici diretti e indiretti; integrazione e diffusione delle fonti energetiche rinnovabili; abbattimento delle emissioni di metano e di protossido di azoto prodotto dagli allevamenti e dalle pratiche di fertilizzazione; ottimizzazione dell'uso dell'acqua. L'acqua è strategica per il futuro dell'umanità e soprattutto per il cambiamento delle pratiche colturali e delle varietà delle colture che ci chiedono a gran voce gli agricoltori. Queste varietà devono necessariamente adattarsi alle variazioni climatiche. Bisogna poi ridurre al minimo il consumo del suolo, perché tutto il suolo disponibile deve essere utilizzato per la produzione del cibo. L'andamento globale ci porta a spingere verso un'agricoltura biologica e trovare dei metodi. Questa è una delle richieste che arriva, per esempio, dal mondo agricolo per proteggere le produzioni di nicchia, quelle eccellenze che sono già posizionate nel mercato. Signor Presidente, il settore agricolo è chiamato a fornire soluzioni che siano in grado di incrementare l'adattamento delle colture agli effetti diretti del cambiamento climatico, oltre a individuare soluzioni che contribuiscano alla riduzione delle emissioni di gas che sono proprie dell'agricoltura. Sappiamo che l'agricoltura e soprattutto gli allevamenti intensivi contribuiscono per il 30 per cento all'inquinamento dell'intero pianeta. L'urgenza di un intervento decisivo e immediato per invertire tale processo non è quindi più in alcun modo rinviabile e in questo contesto emergenziale l'Italia ha e deve assumere un ruolo da protagonista sui temi del cambiamento climatico, della tutela del paesaggio e della protezione del suolo. Il green new deal inserito nel programma di Governo - perché noi lo abbiamo come punto fondamentale del nostro programma - va in questa direzione, cercando di arrivare a un radicale cambio di paradigma culturale che porta a inserire la protezione dell'ambiente e della biodiversità tra i principi fondamentali del nostro sistema costituzionale. Nella giusta direzione vanno anche le recenti misure, poste in essere sempre dal Governo, sulla riforestazione, compreso anche quanto stabilito dalla legge di bilancio, che ha previsto misure altrettanto importanti per la transizione ambientale. La Politica agricola comune (PAC), cui non dove essere sottratto alcun fondo (signor Presidente, non ci deve essere un taglio ai fondi per la PAC e dobbiamo difendere i soldi che gli altri anni sono stati stanziati a suo favore), ha messo in piedi nel tempo alcuni strumenti operativi che possono potenzialmente contribuire a ridurre l'esposizione e la vulnerabilità del sistema produttivo agricolo agli effetti dei cambiamenti climatici e aumentare la resilienza. Stessa cosa si sta cercando di ottenere attraverso i Piani di sviluppo rurale e le misure a favore della forestazione. Altri nuovi strumenti sono necessari, anche perché la pandemia da coronavirus ha creato altri disagi in un settore così strategico per la nostra Nazione. Proprio in occasione del coronavirus abbiamo toccato con mano la strategicità di questo settore e di tutti gli operatori del settore, che hanno saputo ben garantire gli approvvigionamenti necessari in un periodo così difficile. È per questo, signor Presidente, che le chiedo per l'agricoltura una grande attenzione nella distribuzione dei fondi del recovery fund. Solo così si potrà invertire questa pericolosa tendenza a lasciare un pianeta devastato e senza cibo.
2020-10-13	M5S	FerraraGianluca	Signor Presidente del Consiglio, lei ha dimostrato di avere una visione e una capacità di analisi che non è permeata dal vigente pensiero breve, figlio di una società liquida, mirante solo ad un consenso effimero e immediato. Mi permetta, quindi, una riflessione critica. Tutte queste importanti iniziative comuni europee devono necessariamente accompagnarsi ad una rivoluzione copernicana nei rapporti economici e finanziari tra Europa e Africa, perché reputo inutile fare cooperazione allo sviluppo con una mano se con l'altra si continuano a tollerare forme di neocolonialismo e sfruttamento predatorio delle risorse naturali, finanziarie e umane del continente africano. Non mi riferisco solo a certe multinazionali europee che depredano, inquinano e impoveriscono le terre e i popoli d'Africa, facendo affari con regimi corrotti o peggio ancora vendendo loro armi che alimentano guerre e crisi umanitarie. Penso anche ai paradisi fiscali europei, dove i suddetti governanti africani corrotti nascondono quasi un terzo della ricchezza del continente africano, un furto che - cito dati dell'Organizzazione per la cooperazione e lo sviluppo economico e dell'Organizzazione delle Nazioni Unite - ogni anno sottrae al fisco africano tra i 50 e i 100 miliardi di dollari, cioè l'equivalente o il doppio del valore annuale di tutti gli aiuti internazionali allo sviluppo che arrivano in Africa. Con una mano si dona e con l'altra si ruba il futuro ai popoli africani. L'Europa deve cambiare radicalmente anche sotto questo aspetto, onorando le sue profonde radici etiche e umanistiche.
2020-10-13	M5S	FerraraGianluca	Una riconversione ecologica basata su una rivoluzione culturale indispensabile per preservare il nostro Paese rappresenta un imperativo politico che non può essere posticipato. Viviamo su un pianeta con risorse limitate e limitato è anche il tempo che abbiamo per intervenire prima che sia troppo tardi. Questo Governo ha già fatto tanto in tal senso: penso al disegno di legge salva mare, allo stop alle trivelle, all'ecobonus e agli incentivi alla mobilità sostenibile. Noi stiamo facendo la nostra parte, ma questi fenomeni globali necessitano di risposte globali. Quindi oggi più che mai, nel contesto storico attuale, l'Europa rappresenta la più concreta possibilità di modificare questo paradigma che rischia di portarci al collasso. Per questo il green deal europeo è una priorità assoluta, anche tenendo conto delle enormi ricadute occupazionali e tecnologiche che questa svolta potrebbe, anzi deve determinare. Mi avvio verso la conclusione, dicendole con convinzione che lei e i suoi ministri in Europa state svolgendo un lavoro senza precedenti. State riconvertendo un paradigma che aveva trasformato il sogno comunitario di un'Europa dei popoli in un incubo darwinista. La sua intelligenza politica e diplomatica coi nostri partner europei ha portato risultati inediti, a differenza di chi pensa di poter ottenere qualcosa a colpi di ululati o puerili minacce. I 209 miliardi di euro aggiudicati - altro che calcolo aritmetico, come è stato detto! - sono frutto di un lavoro intenso, direi certosino, e rappresentano un risultato fondamentale per il futuro del nostro Paese, tanto ferito dal virus. Ora, però, Presidente, bisogna continuare a perseguire la strada della condivisione e del senso di comunità. Pensare di poter risolvere tutto con il becero nazionalismo, che abbiamo sentito anche in alcuni interventi precedenti, è solo miopia politica, che ci porta inevitabilmente a cadere in un profondo precipizio. Per contrastare queste derive servono, invece, un sano patriottismo, lungimiranza e capacità di volare alti; un obiettivo che possiamo raggiungere solo liberandoci da zavorre quali l'ignoranza, la paura e quella mentalità truffaldina, che persino in questo tempo difficile abbiamo visto albergare in certi amministratori. Presidente Conte, concludo augurandole buon lavoro, rinnovandole l'invito ad andare avanti e auspicando che lei possa portare questo spirito di cambiamento anche al prossimo Consiglio europeo.
2020-10-13	M5S	GranatoBiancaLaura	Signor Presidente, è un'occasione unica e irripetibile, quella che oggi l'Europa ci offre, poter usufruire di quasi 209 miliardi di euro di prestiti, di cui 80 a fondo perduto. L'Italia è il Paese che ha beneficiato della quota maggiore.
2020-10-13	M5S	LoreficePietro	Signor Presidente, colleghi, Governo, traggo spunto dall'ultimo intervento del collega Candiani, dal quale secondo me sono emerse un po' di contraddizioni. È vero che stiamo parlando ancora di linee guida; però da un lato egli parla di linee guida e dall'altro lato invece legge un passaggio con un invito rivolto a chi ha costruito questo documento con impegno e in collaborazione con tutte le parti. Questo lo dico con grande orgoglio: abbiamo lavorato bene, anche insieme ai gruppi di opposizione. Da un lato egli dice che si tratta di linee generali e dall'altro chiede invece di inserire nella relazione delle opere puntuali. Se sono linee guida generali, allora parliamo in generale di infrastrutture che servono a far sì che la nostra Italia, il nostro Paese possa diventare il centro di un collegamento tra il Mediterraneo e il resto d'Europa. Non c'è bisogno di indicare in maniera puntuale se si tratta di un ponte o di teletrasporto alla «Star Trek»; poco importa. Vorrei iniziare il mio discorso come hanno fatto gli altri colleghi, perché è importante dare merito a chi, come i nostri relatori, cioè i due Presidenti delle Commissioni 5ᵃ e 14ᵃ, hanno condotto questo breve, ma intenso lavoro. È stato breve, ma molto intenso, perché non si può da un lato chiedere celerità nel dare risposte a questioni contingenti e poi cercare di diluire e di allungare troppo i tempi. Abbiamo potuto fare poche audizioni; ne avremmo volute fare tante altre, ma questo è stato. I tempi sono ristretti e contingentati e dobbiamo correre, perché la Nazione e l'Unione europea tutta hanno necessità di tempi certi e celeri. Perciò grazie a Daniele Pesco, a Dario Stefano, a tutti i commissari delle Commissioni 5ᵃ e 14ᵃ per l'impegno e il meritevole lavoro svolto. La relazione secondo me è molto esaustiva. Le linee guida e gli spunti dati al Governo contengono quasi tutto, perché è impossibile mettere tutto quello che serve all'interno di una relazione. Mi limito ad elencare velocemente - lo hanno già fatto i colleghi - le sei missioni in cui si articola il Piano italiano: digitalizzazione; transizione ecologica; infrastrutture; istruzione, formazione e ricerca; equità sociale; salute. È bene considerare tali missioni come strettamente legate e interdipendenti, perché non c'è una missione slegata dall'altra, ma devono essere viste con una chiara visione di insieme, legate l'una all'altra, parte di un unico Piano che dovrà portare l'Italia nel futuro. L'Italia pone oggi le basi per uscire da una crisi aggravata dalla pandemia globale, ma che inizia da ben più lontano. In questi mesi il debito pubblico ha purtroppo visto un balzo in avanti ma, come afferma anche l'ex presidente della BCE, vi è un sostanziale differenza tra debito buono e debito cattivo. L'Italia per fortuna ha un debito buono, perciò possiamo dormire tranquilli da questo punto di vista. Il nostro Governo è intervenuto per il sostegno agli italiani tutti e alle imprese, che altrimenti, senza gli interventi legati agli ultimi decreti, avrebbero rischiato anche il fallimento, con tutte le relative conseguenze che possiamo immaginare. Con il decreto rilancio e il decreto agosto l'attenzione si è spostata sulla ripresa e con il Piano di ripresa e resilienza oggi continuiamo nella medesima direzione. Con riguardo ai contenuti del Piano, vorrei soffermarmi su tre temi che ritengo fondamentali. Abbiamo parlato di infrastrutture, transizione verde e innovazione a trecentosessanta gradi: non solo perciò delle reti fisiche, ma anche, dal punto di vista digitale, delle reti immateriali. Parlando di infrastrutture, oggi abbiamo l'opportunità di intervenire lì dove per tanti decenni non si è fatto, ossia collegare tutto il Paese. Da siciliano e isolano posso raccontarvi una quotidianità fatta di poche, vecchie e pericolose strade, dell'assenza di collegamenti ferroviari adeguati o di una continuità territoriale più volte citata, ma mai veramente realizzata nei fatti. Oggi abbiamo l'occasione di superare queste difficoltà che hanno minato la crescita non solo del Sud d'Italia, ma di tutto il nostro bel Paese. Connettere il Sud con il resto d'Europa, infatti, vuol dire anche rimettere l'Italia al centro del Mediterraneo e quindi al centro delle rotte commerciali con l'Est e il Sud del mondo. Non basteranno tuttavia le sole infrastrutture per realizzare tutto questo; ruolo fondamentale avrà anche la digitalizzazione e gli investimenti in reti per colmare il digital divide che pesa sul Meridione del nostro Paese e sul Paese tutto. La pandemia ci ha forzatamente spinto verso nuove forme di lavoro, il cosiddetto lavoro agile o smart working, svelando anche delle opportunità. Penso ai tanti articoli comparsi sui giornali in questi mesi che raccontano - e aggiungo finalmente - una storia diversa: il Sud che smette di spopolarsi e che diventa il luogo di lavoro, anche per chi fino a poco tempo fa lavorava solo al Nord e tornava al Sud solo per le vacanze o per incontrare i propri cari. Questo fenomeno trova applicazione non solo al Sud, come già detto da alcuni colleghi nel corso della discussione generale, ma interessa tutti i borghi d'Italia che da anni soffrivano dello spopolamento causato dalle inevitabili minori opportunità che offrivano ai residenti. Vorrei parlare della transizione verde e delle tecnologie ambientali. Come detto dal mio collega, presidente Pesco, abbiamo a disposizione un solo pianeta, per cui dobbiamo attivarci per preservarlo e conservarlo alle future generazioni in condizioni quantomeno equivalenti a quelle che abbiamo trovato alla nascita. Per fare ciò bisogna investire nell'economia circolare, nella riduzione dei rifiuti e nello sviluppo di filiere verdi e sostenibili. Questo è maggiormente vero per l'Italia, simbolo di bellezza a 360 gradi, quindi non solo dal punto di vista naturale, come viene riconosciuto a livello mondiale. Abbiamo il dovere di prenderci cura delle nostre foreste, delle nostre acque e delle nostre montagne, citate anche dal collega Steger: non ci siamo dimenticati dei luoghi montani e dei territori molto cari al collega. In questa relazione abbiamo calato tutti gli aspetti dell'Italia, perciò non è necessario parlare di ambienti costieri o montani, in maniera isolata, ma tutti i luoghi d'Italia - lo ribadisco - devono essere attenzionati in maniera adeguata. Ora vengo a un tema che mi sta particolarmente a cuore, cioè quello legato a città come la mia, Gela, un luogo in cui per anni ha insistito uno dei petrolchimici più grandi d'Europa, che per anni ha dato lavoro, da un lato, ma che ha lasciato un debito pesantissimo, perché ha contaminato e distrutto un intero territorio. Mi riferisco in questo caso ai siti di interesse nazionale e ai siti di interesse regionale per le bonifiche. Abbiamo inserito anche questo nella relazione, perché massima attenzione è dedicata alla salvaguardia dei territori, alle bonifiche e al risanamento ambientale. Di conseguenza, attraverso le tecnologie in possesso di alcune nostre aziende italiane, con brevetti riconosciuti a livello mondiale, potremo far vedere quanto vale la nostra industria, anche in questo comparto. Risaniamo i territori, dunque, e diamo lavoro. Signor Presidente, mi avvio alla conclusione. Vedete, colleghi, se oggi, in questo momento di crisi senza precedenti, ci troviamo ad avere la possibilità storica di ridisegnare il futuro del nostro Paese per i prossimi decenni, potendo contare su risorse finanziarie europee inimmaginabili fino a pochi anni fa, è solo grazie al lavoro fatto da questo Governo, che ringrazio, che con fermezza e caparbietà è riuscito a far cambiare marcia a questa Europa
2020-10-13	M5S	LoreficePietro	È grazie anche all'impegno del presidente Conte e del Governo se in Europa abbiamo nuovamente un grande peso politico: ricordiamolo! Perciò, se dobbiamo fare delle guerre o delle lotte, marcando le differenze tra i Gruppi politici, facciamolo nelle Aule, ma non diamoci la zappa sui piedi. Lavoriamo assieme, per ricostruire il futuro della nostra Nazione!
2020-10-13	M5S	MantovaniMariaLaura	Le competenze della pubblica amministrazione sono infatti fondamentali. Si dovrà reclutare una nuova dirigenza qualificata per progettare procedure nativamente informatiche; inoltre è necessario invertire la politica di outsourcing della pubblica amministrazione, che ha prodotto svuotamento di competenze informatiche e impedito il ricambio generazionale. È necessaria una nuova politica di reclutamento per riportare le direzioni informatiche all'interno della pubblica amministrazione, composta da personale con le relative competenze digitali avanzate e con a capo professionisti del settore con comprovati titoli ed esperienza. Si devono reclutare programmatori software, sistemisti, analisti dei dati, tecnici delle Reti, ingegneri della sicurezza informatica con una retribuzione adeguata ai livelli di mercato. Si deve puntare a reclutare le migliori professionalità, legandole al servizio e alla missione proprie della pubblica amministrazione, anche nell'ottica del rientro dei cervelli e del nuovo reclutamento dai Paesi stranieri. La questione delle competenze nella pubblica amministrazione è fondamentale, perché la digitalizzazione non si fa con la bacchetta magica, ma con l'esperienza e le capacità di questo genere di professionisti. Una parte dei fondi Next generation EU deve essere utilizzata per questa nuova forza lavoro. Purtroppo in tutta Europa c'è carenza di queste professionalità. I Paesi avanzati vanno a caccia di questi cervelli in tutto il mondo e anche in Italia; così i nostri neo laureati STEM ( science, technology, engineering and mathematics ), che trovano facilmente impieghi all'estero, lasciano il nostro Paese svuotato di tali competenze. Nell'ambito della formazione STEM abbiamo, quindi, due problemi: un basso numero di laureati e un sistema di reclutamento che non li valorizza come all'estero. Occorre agire in entrambe le direzioni. In primis, bisogna innalzare le competenze matematiche, scientifiche e digitali, sia degli adulti che dei bambini, senza distinzioni di genere. Occorre, poi, migliorare il sistema di acquisizione delle competenze, a partire dalla formazione degli insegnanti. I programmi scolastici devono essere cambiati dalle elementari: un tempo alle elementari si insegnava a compilare un telegramma, oggi si devono insegnare gli strumenti di produttività individuale e il pensiero computazionale. Oltre a quelli sul fronte del capitale umano della pubblica amministrazione, gli interventi da realizzare in tempi brevi riguardano le infrastrutture digitali. I fondi Next generation EU devono essere investiti per la realizzazione del cloud nazionale, sotto una duplice linea direttrice: da una parte, la realizzazione del polo strategico nazionale, cioè il cloud privato della pubblica amministrazione, come previsto nel decreto semplificazioni, che deve costituire la cassaforte dei dati più preziosi della pubblica amministrazione; dall'altra, la creazione di un grande partenariato pubblico-privato per la realizzazione del cloud pubblico italiano, cui partecipino tutte le aziende italiane con dimostrata competenza nel settore, che diventerà l'infrastruttura cloud del Paese, sulla quale si baseranno tutti i servizi e le applicazioni create dalle aziende, dalle startup, ma anche dalla pubblica amministrazione, dalla scuola, dal mondo dell'università e della ricerca. La stessa realizzazione della strategia per l'intelligenza artificiale si può basare solo sull'esistenza di un cloud nazionale, per non ridurci ad essere meri consumatori di intelligenza artificiale, bensì puntare a un ruolo attivo in Europa in questo settore. Tra le infrastrutture occorre, infine, accelerare il completamento di quelle a banda ultralarga. Pertanto, banda ultralarga, cloud nazionale, competenze digitali avanzate rappresentano le infrastrutture essenziali per il nostro Paese, su cui si basa una seria politica per la sovranità digitale e tecnologica che l'Italia deve attuare, integrandola sapientemente nell'ambito della dimensione europea. Da queste basi si possono cominciare a costruire, per tutte le amministrazioni statali, regionali e locali, servizi e piattaforme interoperabili, accessibili da remoto e adeguati allo smart working. È pertanto necessario il riconoscimento della competenza dello Stato sul coordinamento delle infrastrutture e delle piattaforme informatiche delle pubbliche amministrazioni, al fine di coordinare e garantire l'interoperabilità dei sistemi e dei dati. I servizi devono essere nativamente digitali e consentire un canale di comunicazione unitario tra il cittadino e le pubbliche amministrazioni, dando piena attuazione al principio detto once-only. Il percorso si svolge in tre passi: in primo luogo, le banche dati esistenti vengono coordinate a livello nazionale e i dati vengono resi disponibili mediante la piattaforma nazionale dei dati. In secondo luogo, usando questi dati si realizzano servizi mediante la produzione di software innovativo e, infine, al cittadino si consente l'accesso ai servizi grazie alla connettività e all'identità digitale. Grazie a tali infrastrutture abilitanti i professionisti svilupperanno gli innumerevoli servizi digitali di cui abbiamo bisogno, ad esempio, nel sistema sanitario, in quello giudiziario, in quello scolastico, nell'ambito previdenziale, in quello tributario, fiscale e finanziario, in agricoltura, nei trasporti, nel turismo e più ampiamente nel settore culturale per il monitoraggio dell'esecuzione ex post dei progetti e dei lavori e in ogni ambito dell'agire umano. Presidente, colleghe e colleghi, in questo periodo difficile per il mondo e per l'Italia abbiamo un'occasione da sfruttare che ci potrebbe consentire di eliminare molti dei ritardi che affliggono il nostro sistema economico e sociale. Dobbiamo essere disponibili a realizzare gli investimenti e, in special modo, sul capitale umano, che sono necessari per rendere l'Italia competitiva con i nostri partner europei e internazionali. Sono convinta che non sprecheremo tali opportunità e vinceremo questa sfida ambiziosa, impegnativa e fondamentale per il nostro futuro e per quello dei nostri figli.
2020-10-13	M5S	MoroneseVilma	Signor Presidente, colleghi, rappresentanti del Governo, inizio questo mio intervento con una citazione: il recovery fund europeo va usato per una ripresa che risponda ai rischi dei cambiamenti climatici con l'energia rinnovabile e le altre tecnologie, così si apre l'opportunità per la creazione di un enorme numero di posti di lavoro. I robot e l'intelligenza artificiale non possono ammodernare i palazzi e tutte le altre infrastrutture; ci vogliono essere umani. Per l'Italia può essere l'inizio di un nuovo Rinascimento. Queste sono parole di Jeremy Rifkin, tratte da un'intervista pubblicata ieri su un noto quotidiano nazionale. Rifkin, come tutti sappiamo, è un economista, un ambientalista e anche uno scrittore molto attivo sui temi che riguardano i cambiamenti climatici, le tecnologie e i mutamenti globali ed è stato consigliere per l'Europa già dai primi anni 2000. La sua intervista è molto interessante non solo per i temi affrontati, come il green new deal, ma anche perché vi si parla proprio dell'enorme potenziale che ha il nostro Paese. Rifkin cita i grandi talenti che il nostro Paese ha nel settore delle comunicazioni, dell'energia, della logistica e dei trasporti e anche le nostre risorse naturali: siete l'Arabia Saudita del sole e del vento, dice; manca solo la volontà politica: verrà dai giovani che capiscono, aggiunge poi. Sul punto della mancanza di volontà politica credo che in questa sede potremmo aprire una riflessione importante, perché probabilmente ci sono alcune cose che non vengono colte in senso generale, ma che stanno comunque avvenendo. Il superbonus al 110 per cento è una rivoluzione e rappresenta un nuovo modo di pensare il lavoro, l'energia e l'ambiente. Va esattamente nella direzione che chiede anche Rifkin: è la prima volta che lo Stato investe sui cittadini, chiedendo loro di usare le migliori tecnologie per risparmiare sui consumi energetici e lo fa ricompensandoli economicamente. In questo modo otteniamo benefici ambientali, riqualifichiamo il lavoro portandolo ai massimi livelli e incentiviamo anche le imprese all'utilizzo e alla creazione di nuove tecnologie. Ancora, penso al lavoro che è stato fatto dalMinistero dell'ambiente e della tutela del territorio e del mare sui sussidi ambientalmente dannosi (SAD); avevamo previsto tale lavoro nella scorsa legge di bilancio e adesso quegli aiuti verranno man mano riconvertiti in sussidi ambientalmente favorevoli. Mi fermo qui con gli esempi, ma sono convinta che da quando il MoVimento 5 Stelle è arrivato al Governo dell'Italia sono cambiate tante cose in senso favorevole per l'ambiente e questo è sotto gli occhi di tutti.
2020-10-13	M5S	PellegriniMarco	Per troppo tempo abbiamo vissuto, fatto economia, prodotto, utilizzato le fonti fossili e sfruttato le risorse del pianeta come se questo fosse inesauribile e capace di assorbire qualsiasi variazione indotta dalle attività umane. Finalmente, dopo decenni di allarme lanciati da più parti - e dal MoVimento 5 Stelle, tra gli altri - si è preso atto che queste modalità di sviluppo sono insostenibili e incompatibili con l'ambiente e che, se si continuasse su questa strada, finiremmo inesorabilmente nel baratro, ben prima delle peggiori previsioni che solo dieci o vent'anni fa facevano alcuni climatologi e alcuni esponenti sia della società civile sia della politica. Questa nuova consapevolezza dell'estrema gravità del momento e della necessità di intervenire drasticamente si riscontra nell'elencazione delle sei missioni che sono state contemplate nel recovery plan e che - lo ricordo - sono digitalizzazione e innovazione, infrastrutture per la mobilità, istruzione e formazione, equità sociale di genere e territoriale, salute, rivoluzione verde e transizione ecologica. Proprio poco fa il Senato ha votato la relazione sulle linee guida per la definizione del Piano nazionale di ripresa e resilienza, che utilizzerà il recovery fund. Grazie a tali ingenti fondi , che ammontano a 750 miliardi, di cui 209 per l'Italia, e alla filosofia che ne ispira il funzionamento, siamo in grado, forse per la prima volta, di progettare il futuro ambientale, infrastrutturale e di sviluppo sostenibile dell'Italia e dell'Europa per i prossimi cinquant'anni. Senza questo strumento, non avremmo mai avuto tale prospettiva e credo sia doveroso per tutti e intellettualmente onesto ammettere che averlo ottenuto - ed è la prima volta che succede nell'Unione europea - è un risultato enorme, merito di questo Governo e del costante stimolo esercitato al suo interno dal MoVimento 5 Stelle. Pochi minuti fa, un senatore dell'opposizione ha affermato di voler fare un'operazione verità: secondo lui, i 209 miliardi del recovery sarebbero arrivati grazie a un mero calcolo aritmetico; soprattutto, sarebbero arrivati con qualsiasi Governo italiano in carica e quindi l'azione del presidente del consiglio Conte, del suo Esecutivo e dei suoi Ministri non avrebbe influito in alcun modo. Se questo è vero, mi chiedo come mai questo semplice calcolo aritmetico non sia stato fatto nel 2008 e negli anni seguenti. Come mai, durante quella crisi spaventosa, anch'essa esogena, come questa che stiamo purtroppo vivendo, l'allora Governo di centro-destra, invece di fare il semplice calcolo aritmetico e di tornare dall'Europa con i fondi, tornò con l' austerity e con la letterina della Banca centrale europea che ci chiedeva di mettere i conti in ordine, visto che lo spread era schizzato a 575 punti? Lo chiedo a me stesso e all'Assemblea. Vorrei ricordare a tutti che, fino a fine marzo 2020, quindi non un secolo fa, ma soltanto sei mesi fa, la risposta europea alla pandemia, ormai definitivamente esplosa, consisteva soltanto nel famoso - o famigerato - pacchetto in cui venivano citati i presidi della Banca europea per gli investimenti (BEI), del Meccanismo europeo di stabilità (MES) e del Support to mitigate unemployment risks in an emergency (Sure); pacchetti che Governo e Parlamento, questa volta quasi all'unanimità, avevano giudicato insufficienti e non all'altezza della sfida che si stava profilando davanti a tutta l'Unione europea. Proprio alla fine di quel mese, in particolare alla vigilia del Consiglio europeo del 26 marzo, il Governo italiano si è fatto capofila di un'iniziativa, condensata poi in una lettera sottoscritta da altri otto Paesi europei, per chiedere all'Unione europea un intervento economico totalmente nuovo, molto più massiccio e sostenuto finalmente con l'emissione di un debito comune. L'iniziativa del nostro Governo, come noto, è stata capace di velocizzare un dibattito che ha portato in poco tempo la Commissione europea a proporre il recovery fund con la famosa divisione in sussidi, cioè i fondi a fondo perduto (all'Italia toccheranno circa 80 miliardi, una cifra colossale) e la parte in prestiti, per circa 127 miliardi, a condizioni agevolate e con tempi di restituzione particolarmente lunghi. Soprattutto l'iniziativa del Governo italiano, pungolato senza sosta dal Movimento 5 Stelle, ha portato le Istituzioni comunitarie a legare il recovery fund a settori d'investimento decisivi per il futuro dell'Italia, come il digitale, il green, la transizione energetica e le infrastrutture immateriali e materiali. Tutte le polemiche, più o meno strumentali e propagandistiche, e le vere e proprie bugie che sono state propalate in questi mesi non riusciranno a oscurare un punto fondamentale di tutta la questione, e cioè che il recovery fund è un grande risultato ottenuto dal Governo, dal Paese e dal Parlamento. Per ciò che riguarda i tempi di arrivo dei soldi del recovery fund, che sono stati citati anche oggi in Aula - a sproposito, dal mio punto di vista - parlando di ritardi dell'Italia, la tempistica sfugge in gran parte alla possibilità d'intervento dei Governi nazionali per la semplice, ma ottima ragione che c'è una procedura europea ben stabilita e ben precisa, che detta il percorso e che prevede che i Piani nazionali per la ripresa e la resilienza potranno essere presentati per una prima valutazione da parte della Commissione nel momento in cui entrerà in vigore il regolamento europeo relativo al dispositivo per la ripresa e la resilienza. Ciò, presumibilmente, non potrà avvenire prima del 1° gennaio 2021; altro che ritardi dell'Italia. Poi la Commissione europea avrà a disposizione due mesi per le sue valutazioni e per proporre al Consiglio Ecofin l'approvazione dei vari Piani nazionali. A sua volta, il Consiglio Ecofin dovrà approvare i Piani nazionali con un atto da adottare a maggioranza qualificata entro quattro settimane. In ogni caso, tutti gli altri atti normativi che dovranno regolamentare il Next generation EU sono attualmente in fase di negoziato. Quindi non c'è alcun ritardo e chi sta facendo una becera propaganda, insinuando che l'Italia sia in ritardo sulla tabella di marcia, dice il falso, perché la presentazione dei Piani nazionali, come ho appena detto, può avvenire soltanto dopo l'approvazione europea del regolamento a cui facevo cenno prima. Altra fandonia, che è stata propalata in questi ultimi tempi, riguarda la leggenda secondo cui i soldi del recovery fund arriverebbero in ritardo e che questo Governo non saprebbe come utilizzarli e brancoli nel buio e nell'approssimazione. È falso, ovviamente, perché i fondi del recovery fund arriveranno già nel 2021, e infatti la legge di bilancio, che fra qualche settimana sarà presentata alle Camere, utilizzerà 25 miliardi di tali risorse, di cui 14 di sussidi e 11 di prestiti. Questo non lo dico io, ma è scritto nella NADEF che in questi giorni stiamo esaminando in Commissione bilancio. C'è di più. Oggi l'Italia è in grado di reperire risorse sui mercati a tassi vantaggiosissimi. I titoli di Stato a cinque anni hanno interessi praticamente uguali allo zero e i titoli più brevi hanno addirittura interessi negativi. Il nostro decennale in relazione a quello tedesco, sconta uno spread di 120 punti base e l'interesse è dello 0,7 per cento. Ci sono livelli che davvero non venivano raggiunti da decenni. In conclusione, il Paese è in buone mani e noi del MoVimento 5 Stelle continueremo a operare nell'esclusivo interesse dei cittadini, delle imprese e in specie di chi negli ultimi anni ha sofferto e ha avuto poco o nulla.
2020-10-13	M5S	PerilliGianluca	, invertendo processi che prima andavano in tutt'altra direzione. Abbiamo riavuto una credibilità e non è lontano il ricordo in Europa di chi ci rideva dietro rispetto a chi raccontava barzellette o faceva segni e quant'altro.
2020-10-13	M5S	PerilliGianluca	Dicevo che c'è un'alternativa perché, alle spalle di questa decisione, c'è il diritto delle persone di conoscere le misure che verranno prese in Europa e di sapere circa i soldi che si riceveranno in base a quello che presentiamo. Qualcuno si è lamentato del fatto che le linee guida sono generiche: sono linee guida, appunto - d'altronde, dobbiamo anche specificare l'ovvio - tra l'altro anche molto ben dettagliate. Ebbene, tutti si guardano bene dal dire che i fondi che arriveranno saranno circa 80 miliardi di euro a fondo perduto. Preferiscono raccontare la parte del debito.
2020-10-13	M5S	PerilliGianluca	Ho anche apprezzato la prima parte del racconto che era stato fatto su una storia italiana, vincente; quella di un industriale, citata poco fa dal senatore Renzi, che poi però è diventata anch'essa una propaganda del MES. Non è questo il contesto; non siamo qui per dividerci sul MES. Stiamo dicendo che le risorse che arriveranno dall'Europa ammontano a 200 miliardi di euro, 80 dei quali a fondo perduto, perché sono sussidi: lo ripeterò sempre. Sapete che vuol dire che sono a fondo perduto? Vuol dire che andranno a finanziare, come abbiamo anche posto nelle missioni delle linee guida, le infrastrutture, il sociale e la digitalizzazione, che sono i riferimenti anche del nostro programma. Noi siamo coerenti con quello che abbiamo chiesto e lo stiamo attuando. Tutto questo va detto al Paese, ma è inutile confondere le acque.
2020-10-13	M5S	PerilliGianluca	Quando mai è accaduto che l'Italia, storico contributore, che quindi ha versato soldi in Europa, ricevesse invece denaro indietro e più di quello versato? Mai, non certo sotto i vostri Governi.
2020-10-13	M5S	PresuttoVincenzo	Le sei missioni, a loro volta, sono suddivise in cluster, insieme di progetti omogenei. In linea con le indicazioni europee di un pacchetto organico tra investimenti e riforme correlate, ai cluster di intervento saranno collegate riforme strutturali della pubblica amministrazione, del fisco, della giustizia e del lavoro. Cari colleghi, oggi siamo chiamati a confrontarci sulle linee guida per la definizione del Piano di ripresa e resilienza, che porterà il Governo a elaborare lo schema recante una previsione razionale e organica dei progetti di investimento e di riforma, che verrà adoperato per avviare un dialogo informale con la Commissione europea a partire dal 15 ottobre. Abbiamo una grande occasione da cogliere per far fronte alla crisi economica in atto e per gestire in modo ottimale la straordinaria entità delle risorse messe a disposizione dell'Unione europea. Sarà importante assicurare la certezza dei tempi nella programmazione e la realizzazione dei progetti relativi agli obiettivi strategici indicati nelle linee guida: lo dobbiamo a noi e alle prossime generazioni. Il Paese dovrà progredire in termini di competitività e produttività, dotandosi di infrastrutture strategiche e materiali, quali ad esempio i collegamenti ferroviari ad alta velocità e capacità, e di infrastrutture immateriali, quali la rete unica per a banda larga per migliorare la qualità delle connessioni ultraveloci proprie di un Paese moderno ed efficiente e, al contempo, rispettoso dell'ambiente. La Commissione europea ci ricorda, però, che la valutazione dei Piani di ripresa e resilienza presentati dai singoli Paesi terrà conto principalmente della specificazione per ciascun progetto di obiettivi quantitativi relativi a indicatori concordati che riguardano le risorse impiegate e i risultati attesi, nonché delle tappe intermedie relative alle fasi di attuazione e di completamento dei progetti. L'erogazione dei finanziamenti europei per ogni singolo progetto sarà strettamente vincolata al regolare raggiungimento di obiettivi e tappe intermedie. Cari colleghi, a questo punto è però doveroso portare alla vostra attenzione alcune criticità, che dobbiamo affrontare urgentemente e risolvere, per essere certi di rispettare gli impegni che prenderemo con l'Unione europea e con i nostri cittadini. Pochi giorni fa in quest'Aula abbiamo esaminato i disegni di legge recanti il Rendiconto generale dell'Amministrazione dello Stato per l'esercizio finanziario 2019 e le disposizioni per l'Assestamento del bilancio dello Stato per l'anno finanziario 2020 ed io stesso ho evidenziato come alcuni parametri economici e patrimoniali dei conti testimoniano la storica difficoltà dello Stato nell'interazione con i cittadini, nella fase sia di riscossione delle entrate, che di esecuzione della spesa. Tali problematiche sono dovute, in modo prevalente, ad una pubblica amministrazione basata su modelli gestionali datati, inefficaci ed inefficienti. Sarà però proprio quest'ultima che avrà un ruolo centrale nell'esecuzione dei progetti legati al recovery plan. Bisognerà quindi intervenire per realizzare la madre di tutte le riforme, quella della pubblica amministrazione, che dovrà adottare un modello organizzativo e gestionale moderno, basato su processi orientati al raggiungimento degli obiettivi, valutati nelle fasi intermedie da indicatori chiave di prestazione, nel rispetto dei criteri di efficienza e della valorizzazione del concetto di spesa funzionale e nell'ottica del miglioramento continuo. La modernizzazione della pubblica amministrazione dovrà necessariamente passare per l'adozione dei sistemi digitali, che favoriscano l'interazione interna tra gli enti, l'interoperabilità delle banche dati pubbliche e l'interazione con i cittadini e i fornitori. Il successo di questa riforma richiede dipendenti formati al nuovo modello di lavoro e al nuovo concetto di pubblica amministrazione e la selezione di figure professionali adeguate a supportare e ad accelerare il cambiamento culturale in atto. Solo in questo modo l'Italia sarà in grado di misurare il raggiungimento degli obiettivi definiti nel piano nazionale di ripresa e di resilienza e di farlo in maniera preventiva, apportando eventuali correttivi e prima ancora dell'intervento della Commissione europea. Cari colleghi, un altro aspetto che dovremo necessariamente affrontare è quello del coinvolgimento degli enti locali nell'esecuzione del recovery plan. Le Regioni hanno chiesto di avere voce in capitolo, ma questo potrà accadere in modo funzionale solamente attraverso la corretta applicazione del Titolo V del dettato costituzionale, che vede lo Stato sovraordinato e con un ruolo di coordinamento rispetto alle funzioni attribuite alle Regioni. Ciò vale a dire che lo Stato dovrà garantire l'attuazione delle autonomie e del federalismo, ma nel rispetto dei principi di coesione e solidarietà, per consentire l'esercizio dei diritti civili ai cittadini, senza distinzione geografica e territoriale e lo potrà fare attraverso la definizione dei livelli essenziali delle prestazioni (LEP), sia per le materie simmetriche, che per quelle asimmetriche, che vengono trasferite alle Regioni che ne facciano richiesta. Solo in questo modo e attraverso un'attenta determinazione del fondo perequativo e della perequazione infrastrutturale, potranno essere finalmente colmate le differenze economiche e sociali tra Nord e Sud, che non sono più sostenibili, così come indicato nel recovery plan. In chiusura del mio intervento, vorrei porre alla vostra attenzione un altro aspetto vitale per il rilancio economico del Paese, vale a dire il ruolo dello Stato che, attraverso Cassa depositi e prestiti, sta intervenendo su asset strategici fondamentali per il futuro dell'Italia, quali ad esempio autostrade, rete unica, banda larga e Borsa italiana. Senza entrare nel dettaglio, questi specifici interventi pubblici, insieme ad altri già programmati, spesso sotto forma di incentivi, coordinati dal Governo, serviranno a creare un substrato fertile, su cui l'iniziativa imprenditoriale privata potrà piantare i semi per il rilancio dell'economia italiana, che sarà orientata al rispetto dell'ambiente e della salute dei cittadini. L'abbinamento tra pubblico e privato, nell'ottica di un coordinamento strategico, favorirà lo sviluppo di un sistema economico resiliente e competitivo, in grado di affrontare eventuali future avversità o cicli economici mondiali negativi. Il piano nazionale di ripresa e resilienza, nella sua complessità e nella sua importanza, potrà essere applicato per godere dei risultati attesi, nel rispetto dei principi e dei criteri indicati dalla Commissione europea, solo se lo Stato sarà in grado di individuare e risolvere le criticità che compromettono la funzionalità della PA e l'interazione con i cittadini, di risolvere in maniera chiara e precisa i problemi di coordinamento e controllo funzionale con gli enti locali, di gestire il sistema economico nazionale, bilanciando il ruolo dello Stato con la libera iniziativa dell'imprenditoria privata. Una cosa è certa: è solo grazie al Governo e al costante supporto fornito dal MoVimento 5 Stelle, che oggi siamo in grado di discutere e di delineare un grande progetto per il Paese. La mole di risorse in arrivo deve farci sentire tutto il peso di questa responsabilità, ma deve anche darci l'entusiasmo e la consapevolezza di aver ottenuto, grazie al recovery fund, un risultato decisivo, che fino a qualche mese fa, nell'Europa contabile e aritmetica, sarebbe semplicemente stato impossibile immaginare. Oggi è realtà: dobbiamo guardare avanti, nella convinzione che l'Italia potrà tornare presto a sprigionare tutte le sue immense potenzialità.
2020-10-13	PD	BoldriniPaola	Signor Presidente, onorevoli colleghi, ministro Amendola, oggi ci troviamo appunto a parlare delle linee guida, del recovery fund e dei progetti. Devo dire che grazie al mutato atteggiamento nei confronti dell'Unione europea, ora più forte con la sconfitta del sovranismo, i Paesi che hanno subito con noi effetti pesantissimi dovuti alla pandemia si sono coalizzati e sono ora di fronte a un'occasione storica che non può assolutamente essere sprecata, come la possibilità di utilizzare fondi straordinari per interventi, misure organiche e di sistema per migliorare la situazione che si è venuta a creare con la pandemia. Quindi dalla crisi pandemica ci troviamo di fronte a un'opportunità che non va sprecata, ma che deve essere sfruttata nell'ottica di dare garanzie di miglioramento per gli interessi delle prossime generazioni, proprio come dice la Commissione europea con le definizione Next generation EU. È necessaria però una maggiore attenzione, non possiamo sbagliare e non possiamo non individuare gli obiettivi da raggiungere, abbiamo una grande responsabilità proprio nei confronti delle nuove generazioni. Le linee guida che sono state emanate dal Governo ci aiuteranno a non perdere la rotta rispetto a questo passaggio importante. Il PNRR si articolerà in sei missioni, individuate attraverso le linee guida: la digitalizzazione, l'innovazione e la competitività, la rivoluzione verde, la transizione ecologica, le infrastrutture per la mobilità, l'istruzione, la formazione, la ricerca e la cultura, l'equità sociale, di genere e territoriale, e la salute. I colleghi del mio Gruppo, ma anche tanti altri hanno parlato di tali missioni. Devo soffermarmi sul tema della salute, che ritengo necessario e importante. Con riferimento alle linee guida che abbiamo citato nel documento che c'è stato presentato non erano tantissime le righe dedicate alla missione salute. Credo invece che tale missione debba essere integrata in tutte le parti in cui sono interpellate anche le altre missioni; tale missione deve essere cioè trasversale a tutte le altre. Questo punto è importante perché se accomuniamo salute e ambiente siamo assolutamente nelle linee guida. Ci saranno ovviamente tutti i progetti ben indicati, come abbiamo segnalato nel parere che abbiamo espresso in Commissione. Devo dire grazie anche alle opposizioni che si sono astenute e che invece, dai discorsi che oggi abbiamo ascoltato, sembrano essere contrarie a tutto quello che si sta facendo. È necessario quindi riprendere la riorganizzazione e la digitalizzazione nel Servizio sanitario nazionale, negli ospedali e nelle case di cura, potenziando la medicina scolastica, di genere e della famiglia, e la riorganizzazione dei consultori. Tutte le questioni che abbiamo enumerato nel nostro parere devono essere tenute in considerazione in quello che sarà il piano strategico da consegnare all'Europa. C'è però un tema che mi preme tantissimo e in particolar modo; la salute psicologica e mentale delle persone, che ha messo a dura prova in questo periodo di pandemia tutte le persone che avevano delle situazioni sconfortanti. Penso a chi ha perso il lavoro, a chi ha avuto dei lutti, alle donne che hanno dovuto affrontare la situazione con tantissima ulteriore responsabilità. Credo che di fronte alla pandemia che non ci lascia e ci attanaglia ancora di più, il tema della salute psicologica e mentale sia importante. Sul punto, come ci dice anche l'Europa, dobbiamo continuare ad investire. È questa la cosa più importante; investiamo sull'aiuto che devono avere le persone perché il tema non è solamente economico. È necessario anche prendere in esame la salute e il benessere di tutta la persona in senso olistico e, quindi, la salute mentale e psicologica sono fondamentali e importanti.
2020-10-13	PD	DArienzoVincenzo	Signor Presidente, rispetto agli interventi che mi hanno preceduto ho una visione più ottimistica di quanto stiamo facendo e di quanto sta accadendo, anche perché non provo alcun fastidio nei confronti della presenza importante dell'Europa; anzi, ritengo che abbia dato un segnale molto chiaro nei confronti di tutti coloro che invece lavorano giornalmente per destrutturarla.
2020-10-13	PD	FerrazziAndrea	Ma questo, signor Presidente, non è altro che il primo tempo della nostra battaglia, tempo determinante, ma non ancora decisivo. Ora è il momento dei grandi investimenti strutturali, che devono essere guidati da una visione profondamente riformatrice e la stella polare è questa: pensare alle future generazioni. Se così non dovesse essere, infatti, compiremmo un duplice atto imperdonabile: da un lato, un atto di profonda ingiustizia generazionale; dall'altro, un grandissimo errore strategico. Se i miliardi che siamo stati capaci di procurarci in Europa fossero persi in rivoli e mance, a garanzia dello status quo e dei soliti garantiti, compiremmo un errore imperdonabile nella logica della giustizia sociale e dello sviluppo. La questione, Presidente, è molto semplice. Nel prossimo settennato avremo tre grandi fonti di finanziamento: il bilancio ordinario dello Stato, i fondi strutturali europei, il recovery fund. Tre fonti grosso modo di pari consistenza: 30 miliardi di euro all'anno per un totale di 90 miliardi. Ebbene, il recovery fund e gli altri fondi europei connessi alla ripresa non dovranno essere un mero raddoppio di fondi ordinari, ma, guidati da un salto concettuale, dovranno essere quel "turbo" capace di trasformare radicalmente il nostro Paese, rendendolo stabilmente in grado di una crescita sostenibile e qualitativa per farci competere con i migliori sistemi mondiali nel garantire pace sociale, benessere, giustizia e ricchezza. Signor Presidente, che la transizione green debba essere l'asse portante di questo piano sta finalmente emergendo con la giusta evidenza. L'Unione europea, nelle sue diverse articolazioni, ha stabilito che il 37 per cento dei fondi internazionali - e quindi nazionali - debba essere destinato proprio a questo. L'evidenza dei disastri ambientali causati dai mutamenti climatici esige risolutezza e interventi immediati: è necessario che lo capiamo tutti. Mai più un errore imperdonabile come il voto della scorsa settimana del Parlamento europeo, durante il quale i sovranisti di diversa estrazione hanno votato contro la diminuzione delle emissioni nocive del 60 per cento entro il 2030. Non è tuttavia solo l'evidenza dei disastri e degli incalcolabili costi ambientali, sociali ed economici che ci deve impegnare; è anche il fascino che la transizione green assume attraverso un sapiente utilizzo della tecnica e della tecnologia, della ricerca di base della ricerca applicata. Pensiamo ai nuovi scenari che si vanno aprendo nella rigenerazione urbana per le città, nella ricerca di nuovi materiali, nei materiali bidimensionali, che possono portarci all'obiettivo zero waste. Pensiamo ai biocarburanti, alle bioplastiche di derivazione non carbonica; pensiamo alle straordinarie opportunità che si vanno aprendo con le politiche energetiche basate sull'idrogeno; pensiamo alla mobilità green, al riciclo meccanico, alla politica impiantistica legata ai rifiuti, al riciclo clinico delle plastiche, capace di scomporle nelle molecole primigenie. Pensiamo, inoltre, alla possibilità di produrre finalmente anche nel nostro Paese bottiglie di plastica riciclata al 100 per cento, obiettivo appena raggiunto nel decreto agosto, grazie alla volontà della maggioranza, ma anche all'appoggio - va riconosciuto - di tutte le opposizioni presenti in quest'Aula. Infine, un'ultima riflessione, signor Presidente. I grandi passi in avanti delle diverse civiltà sono stati compiuti quando la tecnica nelle diverse declinazioni è stata al servizio di una grande visione, di una grande idea di progresso collettivo di tutti e di ciascuno. Così come il Piano Marshall ebbe tra i propri obiettivi quello di costruire l'Unione europea dopo decenni di inenarrabili devastazioni, così questa nuova stagione deve essere per noi l'inizio di una nuova idea di Europa, che la renda unita, forte, competitiva e determinante sia nello scenario interno, che nella geopolitica mondiale. Solo in una visione forte di questo tipo potremmo parlare per noi e per nostri figli di recovery and resilience plan : ripresa e resilienza, non come occasione persa, ma come un nuovo inizio.
2020-10-13	PD	FerrazziAndrea	Signor Presidente, questa maggioranza e il Governo sono andati a prendersi i soldi in Europa, modificando il nostro destino e forse il destino dell'Unione. Vi immaginate cosa sarebbe successo nel nostro Paese se l'Europa fosse deflagrata come volevano i sovranisti in salsa nazionale? Vi ricordate le magliette "no euro", i palchi contro l'Europa, le manifestazioni tanto scoppiettanti quanto deliranti per l'isolamento del nostro Paese? E invece la politica di segno opposto di questo Governo ha salvato l'Italia e può modificare i destini comunitari.
2020-10-13	PD	MarcucciAndrea	Signor Presidente, nel Consiglio europeo è chiamato a impostare anche il ragionamento di prospettiva sui tempi delle erogazioni di questi fondi straordinari che devono arrivare. Su questo chiedo a lei uno sforzo particolare di convincimento e di superamento delle resistenze che sappiamo esserci e chiedo a tutte le forze politiche di supportarla in questo perché l'anticipo di quegli investimenti e la possibilità di poter contare in maniera consistente su quei fondi in tempi rapidi farà la differenza. Noi assistiamo - e lei con noi - guardandoci intorno in ogni parte del nostro Paese, alla sofferenza dei lavoratori che stanno rischiando di perdere il lavoro, dei ragazzi che non trovano lavoro, delle imprese che sanno essere destinate a chiudere se non ci sarà la soluzione e il rilancio del sistema economico, se non ci saranno la modernizzazione del nostro Paese, gli investimenti sulle infrastrutture, la digitalizzazione che da tanto aspettiamo e se non ci sarà quel massiccio investimento sull'economia verde o green - chiamiamola come si vuole - e sulla sicurezza del suolo. Signor Presidente del Consiglio, è una grandissima occasione. I tempi, le modalità e la serietà con la quale stiamo affrontando il problema mi permettono di essere, se è possibile in questa situazione, anche ottimista, però dobbiamo lavorare tutti insieme in Parlamento con le logiche che ho annunciato e senza riserva alcuna e nei confronti di nessuno. Bisogna, però, anche essere concreti e avere delle linee di lungo termine che ci permettano di affrontare questa sfida con il piglio adeguato e con la capacità di leadership che abbiamo dimostrato come Paese all'interno dell'Europa cambiando la percezione che dell'Italia si aveva fino a oggi. Signor Presidente del Consiglio, lei ha una grande responsabilità; noi, come Parlamento, come Senato e singoli parlamentari, riteniamo di averne altrettanta. Sa che gode della nostra fiducia e di avere i numeri in Parlamento che le consentono di andare avanti sulla strada tracciata, però i tempi e le modalità sono centrali per determinare il futuro del nostro Paese. Noi non pensiamo di mettere in mano a lei il nostro futuro e il futuro del nostro Paese; noi pensiamo di collaborare con il Governo e con la comunità nazionale intera a un futuro migliore, diverso e per superare i problemi che oggi stanno attanagliando l'Italia e l'Europa. Forza, signor Presidente! (
2020-10-13	PD	MarcucciAndrea	Signor Presidente, signor Presidente del Consiglio, autorevoli colleghi, oggi abbiamo assistito a un dibattito estremamente importante. Devo dire che alla fine tutti i senatori presenti hanno dato un contributo fattivo che ho apprezzato molto; devo anche dire che al centro di questo dibattito, con mia grande soddisfazione, c'era l'importanza dell'Europa, non solo perché è nelle nostre radici culturali e perché è il frutto della volontà dei Padri fondatori, ma anche perché l'Europa significa - come credo ormai sia chiaro a tutti, anche ai più scettici - il futuro del nostro Paese. È un passaggio importante e bisogna dare atto a tutti quelli che hanno avuto un ripensamento su questo: il nostro Governo, la nostra maggioranza in realtà è nata da questo ceppo, da questo modo di pensare: europeista, sì, ma con grande decisione e determinazione per un'Europa diversa da quella che è stata nel passato. Signor Presidente del Consiglio, devo dare atto a lei e ai suoi Ministri di aver ottenuto un cambio di passo, di averlo ottenuto dopo la pandemia, ma di averlo impostato prima che ciò avvenisse, e di questo le siamo grati. Oggi, alla vigilia di un Consiglio europeo complicato come ormai lei è abituato ad affrontare, abbiamo alcune questioni che le vogliamo sottoporre. Lo abbiamo fatto in parte con il lavoro parlamentare, in particolare svolto dalle Commissioni riunite 5ᵃ e 14ᵃ. Tutte le Commissioni hanno partecipato e dato il loro contributo; il documento che l'Assemblea ha deciso di approvare è ricco, pieno di sollecitazioni e di indirizzi nei confronti del Governo. Noi come Parlamento e come Senato, nella seconda fase dell'emergenza che accompagnerà il nostro Paese nel periodo in cui dovremo uscire da questa emergenza economica e sanitaria, dobbiamo avere il coraggio di fare uno sforzo per riportare la centralità del Parlamento e dell'indirizzo necessario che noi abbiamo il dovere di darle come nostro rappresentante massimo in quei consessi. Il programma Next generation EU è per noi veramente la scommessa del futuro; non è solamente un'opportunità che nasce da una disgrazia - che non si è tra l'altro mai conclusa e che ci porta a combattere quotidianamente negli ospedali, nelle case, nelle famiglie, sulle strade e con i decreti del presidente del Consiglio dei ministri che ci avete proposto - ma è anche un'opportunità importante perché ci permetterà, se la sapremo cogliere in maniera adeguata, di cambiare in meglio il nostro Paese. Il documento che abbiamo approvato va esattamente in questa direzione. Signor Presidente, noi crediamo che le linee di indirizzo e di investimento che ci sono state proposte siano corrette, strategiche e in linea con la politica che questo Governo e questa maggioranza vogliono attuare in Italia e in Europa, per gli italiani e per la comunità europea, intesa in senso molto ampio. È allora una scommessa che non si può perdere, che deve portare tutto il Paese a sorreggere il nostro Governo. È triste quando si leggono interviste sui giornali da cui si evince quasi la speranza di un fallimento, di un errore, di un provvedimento che non dia i risultati che erano sperati.
2020-10-13	PD	PittellaGianni	Il recovery anche nel suo meccanismo di finanziamento, che si fonda sull'emissione dei titoli di credito, può diventare finalmente uno strumento strutturale dell'Unione europea per dotarla di un'autonomia e capacità impositiva che si è sempre negata alla zona euro e alla moneta europea. Anche da questo punto di vista, non sprechiamo quest'occasione, che può essere davvero la svolta per il nostro Paese e l'Europa. (
2020-10-13	PD	PittellaGianni	Signor Presidente, i miei colleghi e le mie colleghe hanno già espresso - ed io rinnovo - la posizione favorevole del Gruppo Partito Democratico e l'apprezzamento per l'imponente lavoro svolto dalle Commissioni e dall'Assemblea, in particolare dalle Commissioni bilancio e politiche dell'Unione europea, eccellentemente guidate dai presidenti Pesco e Stefano. Ora è essenziale non perdere l'orientamento di fondo perché - come è stato ricordato da tutti - il Piano nazionale di ripresa e resilienza è la più imperdibile occasione per l'Italia di riformare se stessa, di ammodernare la propria amministrazione pubblica, di darsi sistemi di valutazione e di controllo dei progetti, di dotarsi di risorse di qualità e di eccellenza; affinché ciò avvenga, sono essenziali alcuni fattori. Il primo fattore è il tempo. Mentre noi discutiamo in questa sede, c'è chi sta rallentando il raggiungimento dell'Accordo a Bruxelles. Sapete infatti che il Piano nazionale di ripresa e resilienza è collegato al bilancio pluriennale e ci sono Paesi (segnatamente l'Ungheria e la Polonia, ma anche i Paesi frugali) che stanno boicottando l'accordo. Vi è, poi, da valorizzare il tempo anche sul piano interno: il Governo ha lavorato molto bene insieme al Parlamento, ma possiamo fare ancora meglio, dandoci un cronoprogramma preciso per la scelta dei progetti, in collaborazione e in sintonia con le linee del Parlamento. Il secondo è il fattore concentrazione. Significa mantenere una ispirazione unitaria e non cadere nell'errore già consumato nel passato nell'uso dei fondi strutturali: fondi per lo più gestiti a pioggia. Questo errore non deve essere ripetuto. Il terzo fattore è quello della innovatività degli interventi. È stato detto e scritto tanto nella relazione. Per noi innovatività è ricerca scientifica di base. Noi pensiamo a 20 miliardi di euro in dieci anni per la ricerca scientifica di base, che è la premessa di qualsiasi riforma e innovazione che vogliamo fare. Innovatività significa un grande piano strategico di infrastrutturazione, che riguardi la immaterialità e la materialità, la dorsale tirrenica e quella adriatica, l'asse di congiungimento tra Tirreno e Ionio; riguarda anche la mobilitazione della ricchezza privata italiana. Vi è poi la digitalizzazione dell'apparato fiscale e finanziario e di quello tributario del nostro Paese e la interoperabilità delle banche dati, per realizzare una vera riforma fiscale e una dura lotta all'evasione. Aggiungo - senza stabilire priorità, ovviamente, perché questa sarebbe la prima - sull'ambiente, sul green deal, sulla cultura, sul turismo, sui beni culturali, occorre un progetto Paese che guardi ai giovani, all'uguaglianza di genere e alla coesione del territorio italiano. Infine, il recovery fund è un'occasione per cambiare l'Europa. Appare un po' ridicolo e caricaturale che oggi il senatore Salvini dica che, grazie ai sovranisti, sta cambiando la politica europea. I sovranisti avrebbero voluto strangolare nella culla il Piano di resilienza, altro che cambiare le politiche europee! (
2020-10-13	PD	StefanoDario	Le stime della Svimez lasciano spazio a zero alibi e a zero attenuanti. Se l'epidemia di inizio anno ha risparmiato il Sud e le isole dalla diffusione della malattia grazie al lockdown, il contagio economico in quelle aree si è fatto più forte rispetto al Nord del Paese e rischia di trascinarsi nei suoi effetti recessivi molto più a lungo. Pertanto, la rilevanza di un piano capace di guardare alle nuove generazioni è un appuntamento per il nostro Sud da non mancare, perché è storico. Il rilancio del Mezzogiorno sia lì dove maggiormente si concentrano le difficoltà italiane ma anche le potenzialità; è la chiave di volta per qualsiasi ambizione di progresso e di accelerazione verso il futuro di tutto il Paese. Per questo - e approfitto della presenza del Governo nella figura del ministro Amendola, ma anche del vice ministro Misiani - non è sufficiente né più possibile il recupero dell'atavico divario tra Nord e Sud del Paese mediante la mera applicazione della clausola del 34 per cento, perché quella misura è pensata per impedire che il divario esistente cresca, che è cosa ben diversa dall'agire finalmente per ridurlo. L'esigenza primaria che emerge è procedere, con decisione al completamento delle grandi reti di comunicazione, con particolare riguardo a quella ferroviaria ma anche a quella digitale. L'alta velocità in tutto il Paese non può essere più messa in discussione né da un punto di vista materiale né da un punto di vista immateriale. La realizzazione o il completamento di infrastrutture di trasporto efficienti e integrate amplierebbe infatti la dimensione del mercato potenziale anche per le imprese del Sud e delle isole. Inoltre, le risorse del PNRR potrebbero andare a rafforzare le ZES, dando la possibilità di attivare ulteriori investimenti in ambito infrastrutturale indispensabili per favorire la localizzazione industriale. Chiaramente - lo auspicano tutti - sarà necessario un coordinamento dei progetti del PNRR con quelli della politica di coesione per evitare sovrapposizioni o inutili sostituzioni. Un ulteriore elemento per il rilancio del Mezzogiorno saranno le misure di vantaggio fiscale e contributivo per un periodo di tempo sufficiente per la ripresa dell'occupazione e dello sviluppo con benefici a cascata per l'intero territorio nazionale. Quello delle infrastrutture insomma è davvero il tema nodale intorno al quale costruire una prospettiva di crescita del Sud e per rendere possibile ciò diviene necessario ridurre gli oneri burocratici e semplificare le procedure, mettendo mano ad una revisione del quadro normativo del codice degli appalti. Se non lo facciamo in chiave di Next generation EU, avremo difficoltà a mantenere gli impegni temporali sottoscritti. Dovrà essere stabilito un monitoraggio costante dello stato di avanzamento degli investimenti e dei lavori, ma anche interventi di rafforzamento, professionalizzazione e specializzazione delle risorse umane delle pubbliche amministrazioni, soprattutto quelle locali e si dovrà prioritariamente procedere all'aggregazione delle stazioni appaltanti per accrescerne la competenza tecnica. Nella scelta dei progetti per il Piano nazionale di ripresa e resilienza dovranno essere privilegiati gli interventi di sviluppo dei sistemi infrastrutturali a rete, con particolare riguardo al completamento di quelli riguardanti le reti TEN-T e i nodi multimodali con l'adozione delle migliori tecnologie per favorire i collegamenti nel Sud del Paese, nonché tra la parte continentale e le isole, in modo da garantire un'effettiva continuità territoriale con le naturali piattaforme intermodali degli archi costieri del Mediterraneo. Va inoltre perseguito il criterio della valenza strategica dell'Europa in ragione dei benefici e dello sviluppo reale che potrà garantire nelle aree in cui insisterà. Nell'ambito di questa missione è emersa l'esigenza di dare seguito a investimenti anche sulle ramificazioni delle grandi arterie, favorire il pieno coinvolgimento di tutte le aree produttive e a vocazione turistica del Paese, grazie anche alla creazione di possibili snodi logistici e consentendo lo sviluppo vero della mobilità sostenibile. Questo set di misure è volto quindi a colmare e a ridurre anche quei nuovi gap che si stanno alimentando in altre zone del Paese. Riguardo alla mobilità urbana poi abbiamo registrato la necessità di sostenere progetti di smart city, interventi intelligenti per la mobilità a impatto zero. Mi permetto a questo punto di sottolineare anche la necessità di inserire gli investimenti aeroportuali tra gli obiettivi prioritari, considerando che queste infrastrutture e quelle aereoportuali sono vitali per le attività economiche, commerciali e turistiche del Paese, rispondendo inoltre ad altre missioni delle linee guida. Con riferimento alla missione equità e di genere, abbiamo fatto un ottimo lavoro e qui è necessario fare una premessa importante. Nella relazione abbiamo affermato il principio che le politiche di genere sono una priorità e dovranno caratterizzare tutte le missioni indicate nelle linee guida e tutti i progetti presentati nell'ambito del recovery fund, tanto che abbiamo voluto fissare la necessità di valutazioni ex ante rispetto all'impatto di genere in ognuna delle sei missioni individuate. Lavoro, welfare e istruzione sono le tre direttrici individuate, fortemente interconnesse, su cui costruire il cambiamento necessario per uscire da questa crisi. Dunque rete diffusa di servizi alla famiglia, come gli asili nido e inserimento dei lavori di cura tra le attività cui riconoscere valore sociale ed economico. Altrettanto fondamentale è modernizzare il sistema economico incentivando la creazione di posti di lavoro e forme adeguate di tutela del reddito con investimenti sulla formazione dei lavoratori, ma anche degli inoccupati. PRESIDENTE. Concluda, senatore. STEFANO, relatore. Altrettanto fondamentali sono il rafforzamento delle politiche attive per il lavoro e il contrasto al lavoro sommerso, nonché la tutela della salute e della sicurezza nei luoghi di lavoro, anche al fine di preservare il principio della reale concorrenza delle imprese. Mi dia due minuti, signor Presidente. PRESIDENTE. Già sono andata oltre, senatore Stefano, per cui deve stringere e chiudere, cortesemente. STEFANO, relatore. Si chiede dunque che il PNR sia integrato con un programma straordinario per l'occupazione femminile, strettamente collegato a misure per eliminare la differenza salariale, aumentare la qualificazione del lavoro femminile e garantire condizioni di lavoro dignitose: sono interventi, questi, da non intendersi più come politiche di genere, ma come vere e autentiche politiche pubbliche di welfare. Si richiede poi di riservare attenzione anche alla tutela e all'inclusione sociale delle persone fragili non autosufficienti, come anziani e disabili, nonché ai caregiver familiari che le assistono. Infine, è necessario che il PNR indirizzi nuove misure e risorse destinate a finanziare la ricostruzione dei crateri sismici del 2009 e 2016. In conclusione, ultima, ma non in ultimo, viene la salute: gli ultimi mesi hanno dimostrato la centralità del comparto, non solo in risposta all'emergenza epidemiologica, ma anche quale presidio fondamentale per l'assistenza e il supporto sociale nei territori. Le maggiori criticità del Servizio sanitario nazionale sono rappresentate dalle diseguaglianze nei servizi sul territorio: uno strumento utile a recuperare questa disparità è perseguire il modello della sanità di prossimità, facendo leva sulle potenzialità del digitale, che consente d'incrementare l'efficacia e l'efficienza di servizi anche su cure domiciliari integrate. Occorre altresì affrontare il tema dell'obsolescenza della strumentazione in dotazione in molti presidi sanitari. Altrettanto necessario è porre attenzione alle forme complesse di disagio giovanile, investendo ancora di più sui programmi di contrasto alle dipendenze tutte. Queste, signor Presidente, sono una piccola parte delle richieste raccolte per il settore: so bene che non è il momento, né abbiamo voluto forzare il tema nella relazione, perché non era quella presente l'occasione adatta; credo però che quest'Aula sia il luogo giusto per avviare un confronto sincero, libero da condizionamenti, sull'opportunità di accedere al MES sanitario, affrancato com'è dal cosiddetto stigma delle pesanti condizionalità e dallo spettro della Troika. Ce lo hanno sollecitato pressoché tutti gli auditi. Siamo dentro alla crisi più grave dopo la Seconda guerra mondiale. PRESIDENTE. Senatore Stefano, cortesemente deve chiudere. STEFANO, relatore. Ci troviamo in un contesto di forte incertezza. Siamo chiamati a costruire un futuro che ci faccia guardare avanti e non tornare indietro: abbiamo quindi l'opportunità di un capitolo nuovo da scrivere con la forza delle nostre scelte, una politica basata sul coraggio e sulla speranza. Questo però è il momento delle scelte ed è il momento di superare gli steccati. Chiudo dicendo che questo piano, con la sua rilevanza, non consente di essere considerato una questione che non spetta solo all'Esecutivo gestire, quanto piuttosto come un più faticoso, impegnativo, ma assolutamente necessario gioco di squadra gestito da tutte le diverse declinazioni della rappresentanza politica. Ieri abbiamo deciso e voluto scrivere chiaramente che le Camere dovranno essere parte attiva nell'individuazione dei progetti e abbiamo chiesto al Governo di riferire periodicamente sull'andamento delle procedure. Per questo è importante che il Parlamento - e ho finito davvero - sia pienamente e preventivamente coinvolto dal dialogo tra Commissione Europea e Governo, in merito alle attività di selezione e definizione dei progetti del PNR, a partire quindi dalla bozza del piano. Chiediamo infatti che questa, prima di essere trasmessa alla Commissione, sia trasmessa qui al Parlamento per una sua doverosa approvazione. PRESIDENTE. Chiedo cortesemente sia ai relatori sia ai senatori di attenersi ai propri tempi.
2020-10-13	PD	VerducciFrancesco	Signor Presidente, il piano di investimenti europei che oggi discutiamo in quest'Aula ha un grande valore politico e segna un punto di svolta perché, di fronte alla prova della pandemia e dei suoi effetti devastanti per la tenuta economica e sociale dei nostri singoli Paesi e dell'intero Continente, c'è stato il rischio che, come è avvenuto troppe volte in passato, la classe dirigente dell'Unione europea si mostrasse inadeguata, paralizzata da veti ed egoismi, dominata dal dogma dei parametri finanziari e da politiche rigoriste, che sono state la peggiore risposta alla crisi del 2008, provocando danni sociali enormi e generando un sentimento di sfiducia e di risentimento nei confronti dell'Europa. Tuttavia, la costruzione e l'integrazione europee non possono vivere e andare avanti senza un grande consenso, senza la legittimazione che viene da un progetto condiviso, da una mobilitazione collettiva di energie e di intelligenze, e tutto questo oggi vive in questo Piano (" recovery" - "rilancio") che ridà forza alle ragioni fondative dell'Europa: investimenti per creare lavoro, per l'occupazione giovanile e femminile, per riconoscere tutele e diritti ai lavoratori fragili, precari, intermittenti, ai lavoratori autonomi. Investimenti per le infrastrutture materiali e immateriali, per sostenere le aree interne, le Regioni più svantaggiate e riconnetterle al futuro, alla crescita, all'innovazione. Questa crisi ci consegna una grande verità: diseguaglianze, esclusione, precarietà sono la principale malattia, prima ancora del Covid e degli altri virus che verranno. "Ci eravamo illusi di poter rimanere sani in un mondo malato": queste parole riecheggiano e dobbiamo tenerle sempre come monito perché racchiudono il senso di ciò che stiamo vivendo. E allora sta a noi offrire al Paese un progetto politico, non solo un vaccino; dare risposte alla crisi, perché è su questo che verremo giudicati e per questo serve - da parte nostra - il massimo ascolto dei bisogni di chi è più debole, di chi rischia di pagare per intero le conseguenze della pandemia rinunciando a ciò che ha di più importante: il proprio progetto di vita. Prima del Covid, 1,3 milioni di bambini vivevano in condizioni di povertà assoluta, e sappiamo che questi numeri oggi rischiano di moltiplicarsi. Sappiamo che in Italia il numero degli abbandoni scolastici è molto più alto della media europea, mentre il numero di coloro che si iscrivono all'università e che conseguono la laurea è di molto inferiore a quello degli altri Paesi. In questi numeri c'è la crisi del sistema di prima, a cui non solo non possiamo ma non dobbiamo tornare. Anzi, dobbiamo ribaltare questi criteri perché in quei numeri c'è l'urgenza di pensare e costruire un nuovo modello di sviluppo, un nuovo europeismo che rimetta al centro il diritto allo studio, l'accesso al sapere per le fasce sociali più deboli, perché al tempo della rivoluzione digitale, il diritto alla competenza è l'unico modo per non essere discriminati nel lavoro e nella cittadinanza. Un modello che faccia di scuola, università e ricerca l'infrastruttura principale su cui costruire inclusione e sviluppo, a partire dai bambini, dall'infanzia, dagli asili nido; che contrasti il precariato nella docenza scolastica e nella ricerca, perché il precariato è nemico della qualità dell'insegnamento, è nemico della qualità della ricerca e pregiudica le potenzialità del nostro Paese. Un nuovo modello di sviluppo fondato sulla cultura come grande moltiplicatore economico e sociale, di Prodotto interno lordo, di idee, di legami comunitari, che poggi su uno "statuto sociale" dei lavoratori e dei professionisti della cultura e delle arti performative, perché fare cultura è un lavoro, non è un passatempo, e come tale va rispettato e riconosciuto.
2020-10-13	PD	VerducciFrancesco	Voglio ringraziare il Governo - e per tutti il ministro Amendola qui presente - perché ha il merito di aver fatto in modo che l'Europa nello tsunami non perdesse se stessa e ritrovasse la sua missione, gli auspici per cui è nata: redistribuire risorse e opportunità, dare futuro alle nuove generazioni. Il titolo del piano è Next generation; un titolo che ha un grande significato politico, racchiude il senso di una sfida collettiva che per nessuna ragione possiamo perdere, dobbiamo vincerla e non possiamo sbagliare.
2020-10-13	PD	ZandaLuigi	Avevamo sperato che la Brexit venisse battuta al referendum; oggi siamo impauriti dall'indifferenza davanti ai cambiamenti climatici e ci preoccupa l'atteggiamento distaccato con cui l'Europa guarda all'evoluzione dell'Africa e ai mutati equilibri del Mediterraneo. Non ci piace che Trump consideri la difesa dell'Europa un peso per l'America e la nostra economia un disturbo per i mercati americani, da mettere in riga con ogni mezzo, dazi compresi. Tutti questi fattori scuotono la stabilità del pianeta e producono conseguenze reali sulla sicurezza di larghe parti del mondo, compresa l'Europa, che ha goduto di settantacinque anni di pace proprio in virtù di quella stabilità che oggi si è incrinata.
2020-10-13	PD	ZandaLuigi	Basta l'aumento di pochi gradi nella temperatura terrestre per rendere impossibile la vita in parti immense dell'Africa subsahariana, per provocare rotture violente tra le Nazioni di quelle regioni e spingere intere popolazioni verso il Nord del mondo e verso l'Europa, senza che nessuna forza e nessuna delle nostre leggi possa riuscire a fermarle. Sono donne e uomini che fuggono da morte certa. Cosa questo significhi in termini di instabilità del pianeta, l'Europa lo sta imparando giorno dopo giorno. Sono stati i sommovimenti politici del Nord Africa a portare le flotte militari turche e russe prima in Siria e poi nel Mediterraneo centrale, modificando radicalmente gli equilibri politici e militari in un mare da cui dipende larga parte della pace dell'Europa. È l'instabilità dell'Africa subsahariana che si somma all'instabilità del Nord Africa.
2020-10-13	PD	ZandaLuigi	Ho fatto un giro lungo, Presidente, ma necessario per arrivare a dire che la costituzione di vere forze armate europee è un tema sempre più attuale e che è proprio il Consiglio europeo la sede dove la questione può essere posta. L'Europa non può più permettersi di trascurare le proprie esigenze di difesa. Non lo può in assoluto e non lo può tantomeno in una fase così indefinita e confusa come quella che il mondo sta attraversando. Mi sento quindi di chiedere al Presidente del Consiglio di andare al Consiglio europeo per ricordare l'Africa, il clima, la Brexit, gli azeri, gli armeni e il Nagorno-Karabakh, l'Albania e la Macedonia, per non parlare delle decine di guerre regionali o locali in atto nel mondo e delle guerre commerciali e per il primato tecnologico.
2020-10-13	PD	ZandaLuigi	Il poco tempo che oggi abbiamo riservato a questo dibattito, lo dico al Presidente del Senato, è un chiaro segnale politico. Sta a indicare in quale modesta posizione collochiamo, nella nostra gerarchia parlamentare, argomenti come il cambiamento climatico, l'Africa e la Brexit. Il Senato non è più abituato ai grandi dibattiti sulle questioni che scuotono il mondo. Le politiche di Trump, il ruolo della Merkel in Europa, il clima, l'avanzare della Cina, l'asse del mondo che si sposta dall'Atlantico al Pacifico, la crisi della democrazia e l'estendersi dei regimi autoritari. Sono temi che condizioneranno i prossimi decenni e che si discutono altrove, mai qui in Senato.
2020-10-13	PD	ZandaLuigi	Il tema che l'agenda del Consiglio europeo sottintende è proprio quello della progressiva destabilizzazione dell'ordine mondiale e dei pericoli che ne derivano per la pace del mondo. Da qui l'urgenza che si riapra una seria riflessione sulla difesa dell'Europa, sapendo che quando finalmente raggiungeremo una vera difesa comune dell'Europa, avremo conquistato anche una più forte unione politica e una maggiore integrazione del continente europeo. L'Italia ripudia la guerra e opera per assicurare la pace: in questo spirito, negli ultimi decenni, l'impegno di pace delle forze armate italiane ha permesso ai militari italiani in missione nel mondo di misurarsi quotidianamente con situazioni ad alto rischio e di raggiungere più efficienza, più modernità di visione e maggiore integrazione con colleghi di altre Nazioni. Ma questo non basta, perché neanche la Germania e la Francia, che sono due Paesi di peso, posseggono da sole un apparato militare in grado di garantire la difesa europea.
2020-10-13	PD	ZandaLuigi	Invece, l'ordine del giorno del Consiglio europeo è drammaticamente attuale e ci mette di fronte a grandi questioni di portata universale, molto calde per l'Europa e per l'Italia. Ed è su questo punto che adesso dirò poche parole.
2020-10-13	PD	ZandaLuigi	L'ordine del giorno del Consiglio europeo ci dice però che la crisi di sistema ha una portata globale molto più ampia dell'Italia; è una crisi di sistema che tocca persino l'Europa, che diciassette anni fa ha perso l'occasione di darsi una Costituzione che avrebbe posto le basi di una vera unione politica. Ed è egualmente una crisi di sistema quella che rende sempre più fragile l'ordine mondiale, che dopo Yalta non ha più trovato un punto di equilibrio. In questo quadro, il timore che possa rompersi anche la pace non è un pensiero vacuo. Quando gli storici descriveranno il tempo che stiamo vivendo, non parleranno solo di progresso scientifico e di grandi trasformazioni, ma anche delle nostre indecisioni, che per trascuratezza o viltà stanno mettendo a rischio gran parte degli equilibri di pace e di benessere che erano stati faticosamente raggiunti.
2020-10-13	PD	ZandaLuigi	Ma andiamo oltre. La Brexit ha privato l'Unione europea di uno dei suoi membri più rilevanti, dotato di forza militare e dell'arma atomica. La Brexit e l'indebolimento della NATO per mano di Trump hanno aperto una ferita molto profonda nel sistema di sicurezza dell'Europa, peraltro anche aggravata dalle esitazioni europee sull'Albania e sulla Macedonia.
2020-10-13	PD	ZandaLuigi	Tutto questo ci dice che viviamo un tempo di grande instabilità, un tempo difficile, molto aggressivo, nel quale serve una vista lunga e serve saper vedere il futuro. Se vogliamo la pace, la difesa dell'Europa deve diventare un impegno prioritario dell'Unione e di tutti gli europei.
2020-10-14	FdI	CalandriniNicola	Signor Presidente, affrontiamo questo tema legato alla Nota di aggiornamento del Documento di economia e finanza descrivendo la situazione certamente difficile che stanno attraversando il nostro Paese e la nostra economia ed evidenziando chiaramente come le misure messe in campo dal Governo, potenza di fuoco secondo il nostro Presidente del Consiglio, si siano rivelate insufficienti. Il Governo e la maggioranza, infatti, hanno scelto di seguire la strada più semplice - io la definirei una scorciatoia - degli aiuti a pioggia, con un impatto limitato nel tempo e senza nessuna visione politica di medio e lungo periodo per quanto riguarda lo sviluppo del Paese. È evidente che questa volta con questa Nota abbiamo un vantaggio rispetto agli anni precedenti: grazie alla pandemia abbiamo eliminato tutte le clausole di salvaguardia che hanno sempre condizionato pesantemente, come un macigno, l'approvazione di questo Documento e del bilancio dello Stato. Rispetto a questo tema, ci può essere una maggiore serenità per quanto riguarda l'approccio alla legge di bilancio, che è in itinere e di cui, tra qualche giorno, si inizierà a parlare, ma noi mettiamo sempre al centro del nostro volere politico ciò che abbiamo sempre detto e, cioè, che è stato giusto tutelare e risarcire i redditi e l'occupazione perché in questa fase serviva anche questo, ma con i 100 miliardi che il Governo e la maggioranza hanno avuto a disposizione era necessario e doveroso impostare anche una strategia di rilancio dell'economia italiana. Signor Presidente, ieri ho apprezzato alcuni interventi anche di colleghi di maggioranza. Il senatore Pittella ha fatto riferimento al ritorno del Patto di stabilità e, quindi, era in qualche modo molto preoccupato. Senatore, condividiamo questa sua preoccupazione. A tale riguardo, infatti, diciamo che sarà necessario un ritorno graduale a questo sistema: bisogna ritardarlo, perché addirittura l'Europa già pensa che con la prossima primavera o con la prossima estate si possa tornare alla rigidità che c'è sempre stata. Questo, però, non sarà possibile evidentemente, perché in un contesto di incertezza, con una ripresa così disomogenea, come ci hanno detto anche i rappresentanti del Governo che si sono succeduti in questa discussione, non si possono minare tutti gli sforzi che in questi mesi sono stati fatti. Una domanda del resto sorge spontanea: come riuscirà l'Italia a far fronte al debito pubblico che è schizzato ulteriormente, raggiungendo percentuali ormai vicine al 160 per cento? Tornando alla Nota di aggiornamento del DEF è una sorta di libro dei sogni, visto che all'interno sono inseriti ben 22 disegni di legge collegati, che tra l'altro erano presenti in gran parte anche nella Nota di aggiornamento del DEF dello scorso anno e addirittura in quella dell'anno precedente riferita al 2018. Annunciate quindi cose da fare in mezzo a tante altre che avete già annunciato, come dimostrano le decine, addirittura le centinaia di decreti attuativi che ancora aspettano di vedere la luce dopo l'approvazione dei decreti riferiti al post-Covid. Ci sono poi cose anche abbastanza bizzarre in questa Nota di aggiornamento. Voglio ricordare l'introduzione del salario minimo, fine certamente nobile, ma, prima di chiederlo ai datori di lavoro privati, che stanno in qualche modo soffrendo rispetto all'emergenza sanitaria ed economica che c'è stata, iniziate ad adeguare gli stipendi dei dipendenti pubblici, in particolare delle Forze dell'ordine e degli insegnanti, che percepiscono paghe ridicole dallo Stato che, in questo caso, è il loro datore di lavoro. Non voglio parlare poi della delega alla riforma fiscale. Lo scorso anno annunciavate la riduzione del cuneo fiscale; quest'anno ci provate, anzi, rilanciate su questo tema. Leggiamo poi numeri che sinceramente disorientano anche un po'. Nella Nota di aggiornamento si dice, infatti, che il PIL calerà del 9 per cento, anzi no, del 10,5 per cento, se la pandemia peggiorerà. Si dice, ancora, che nel 2021 ci sarà un balzo del 6 per cento, anzi no, dell'1,8 per cento, anche in questo caso se ci sarà un peggioramento della pandemia. In ogni caso, numeri a parte, mai come ora nella storia del Paese ci sarebbe bisogno di un Governo stabile, capace di guidare i processi di sviluppo dell'Italia. Come ho detto, questo è un libro dei sogni, una sequenza di numeri che alzano le previsioni positive e, quando serve, abbassano quelle negative. Che dire poi dei fondi del recovery plan ? Come pensate che qualcuno possa credere che voi abbiate la capacità di spendere queste risorse in una visione di insieme, dopo che avete utilizzato 100 miliardi - con le forze politiche di minoranza che, tra l'altro, hanno in qualche modo autorizzato questi scostamenti nei mesi precedenti - e sperperato gran parte di queste risorse attraverso l'assistenzialismo, le mancette e le regalie varie? Ad oggi non riusciamo a vedere un effetto tangibile di quanto vi vantate di avere fatto per il Paese. La tanto annunciata potenza di fuoco, di cui ha parlato il presidente Conte nei mesi scorsi, si è ridotta ad una candela consumata, tra l'altro anche molto velocemente. Siete comunque stati bravi e capaci di impartire ordini. Dite agli italiani che devono fare attività motoria con le mascherine e che possono correre anche senza; che possono andare ai matrimoni con 30 invitati e indicate perfino quante persone possono entrare nelle nostre abitazioni private. Siete capaci di scatenare contro gli italiani i droni, gli elicotteri, chiamando anche i vicini di casa nostra a fare da delatori. Guai a non rispettare le distanze, a non rispettare le regole, ma poi consentite tutti i giorni a decine di imbarcazioni di approdare indisturbate sulle coste di Lampedusa trasportando centinaia di immigrati ammassati. Chiaramente in questo caso le distanze non servono a nessuno. Ci sono poi i decreti del Presidente del Consiglio dei ministri, l'ultimo di ieri l'altro, che ci si dice servono per proteggere la salute di tutti noi. Noi ci poniamo allora una domanda. In queste settimane in tutti i Comuni italiani il trasporto pubblico locale è al collasso e i nostri figli viaggiano ammassati sugli autobus. E non vi è soluzione, perché, in questo caso, il Governo non ha voluto trasferire somme agli enti locali per il trasporto pubblico locale, forse perché pensava di risolvere un problema così annoso e importante attraverso l'uso delle biciclette o dei monopattini. Colleghi, vi diciamo una cosa. Secondo me, il Governo teme il documento oggi in discussione più di quanto lo possa temere il centrodestra. Tuttavia, se noi dell'opposizione lo temiamo per quello che c'è o non c'è scritto, voi invece lo temete perché pensate di non avere oggi i numeri per votare ed essere autorizzati a questo ulteriore scostamento. Non sappiamo come andrà a finire, perché non abbiamo la sfera di cristallo, ma se anche riuscirete, per un pugno di voti, a strappare oggi l'approvazione del documento, dovete accettare la verità dei fatti di non avere più la forza di andare avanti, né il sostegno del Paese, che non ha mai votato questa coalizione innaturale, nata solo per ostacolare il centrodestra, che è la vera maggioranza di questo Paese. Provate pure a fare appello, come ho sentito fare oggi dal collega Paragone e da tanti altri colleghi, al nostro senso di responsabilità che chiedete a noi ma che voi mai avete dimostrato in tutti questi mesi, con la bocciatura di tutte le proposte che i nostri leader e i Gruppi parlamentari hanno presentato. Sicuramente potrete far breccia su qualcuno per raggranellare qualche voto sparso qua e là, ma state certi che non potrete contare su Fratelli d'Italia perché noi non daremo mai un voto e il sostegno a questo Governo.
2020-10-14	LN	FerreroRoberta	Purtroppo, prendo atto che sono ricette diverse tra visioni politiche diverse. L'ideologia di sinistra - diciamo così - si riempie la bocca di espressioni come parità di genere, crescita inclusiva, transazione verde, green economy : sono tutte cose importantissime, e non lo nego assolutamente, ma oggi siamo in emergenza economica e c'è bisogno di una spinta seria sul PIL. Il rapporto debito-PIL si attesterà al 158 per cento, ma oggi il Fondo monetario internazionale fa invece una stima del 161 per cento. Allora bisogna far risalire il PIL, quindi il denominatore del rapporto. Purtroppo, il PIL è un numero e ci vuole concretezza: bisogna mettere in moto l'economia. Ma la crescita del PIL si crea dando slancio all'economia reale; l'occupazione si crea se ci sono le aziende che danno lavoro. È una ricetta da noi proposta, ma questa maggioranza sembra essere sorda ad uno shock fiscale. La pressione fiscale nel 2020 è prevista collocarsi al 42,5 per cento e al 42,6 per cento negli anni successivi: questi sono i dati della NADEF. Ma in realtà la pressione fiscale sulle società è tra le più elevate in Europa: si parla addirittura di un 60 per cento. La Banca mondiale dice che il sistema fiscale italiano è inefficiente sia nella gestione dei rimborsi, sia nelle verifiche fiscali. Uno studio dei commercialisti riportato su «Il Sole 24 Ore» calcola che in realtà la pressione fiscale, depurata dal sommerso, arriva a superare il 48 per cento. Le aziende hanno bisogno non di tanti sussidi, ma di non essere tartassate; hanno bisogno di meno burocrazia. Vi rendete conto che le grandi aziende producono in Italia - quando ancora producono in Italia - ma dichiarano i profitti in altri Paesi europei? Vogliamo far rimanere i profitti in Italia? Allora ci deve essere una competitività anche nella tassazione e la competitività dell'Italia si misura anche sulla velocità degli interventi. Tutti i disegni di legge collegati quando vedranno la luce? Quando avranno ricadute reali sui cittadini italiani? Annotati su questa NADEF ci sono tanti disegni di legge e tante belle parole, ma le parole non bastano più: devono tramutarsi in provvedimenti che abbiano effettivamente un impatto strutturale e a lungo termine sull'economia nazionale. Quindi, ci vogliono una profonda revisione del sistema fiscale che riduca la pressione fiscale sulle famiglie e sulle imprese
2020-10-14	LN	PillonSimone	Non voglio evocare nuovamente in quest'Aula i tassi di natalità desolanti: voi sapete che siamo in fondo alla lista, non dell'Europa, ma del mondo come tasso di natalità. Vorrei, invece, concentrarmi su un aspetto che questo pomeriggio pongo all'attenzione del Governo, sua, signor Presidente, e anche di tutti i colleghi. Noi abbiamo un gap significativo tra il tasso di figli desiderati dalle famiglie e il tasso di figli concretamente poi avuti. Si tratta di un gap significativo. Le famiglie vorrebbero almeno due o tre figli mentre, molto spesso, si ritrovano costrette, da ragioni economiche, dalle ragioni di accoglienza sociale della maternità e della paternità, a metterne al mondo uno solo. Quindi, se noi potessimo dare alle famiglie la possibilità di mettere al mondo i figli che vorrebbero già oggi mettere al mondo, senza alcuna ulteriore promozione se non semplicemente quella di aiutare le famiglie a fare quello che vorrebbero fare, noi avremmo una media di figli nati per ogni donna in età fertile che, anziché all'1,1 o 1,2, arriverebbe tranquillamente sopra l'1,5. Certo, siamo ancora lontani dal tasso di rinnovamento, che deve essere comunque superiore al 2; quindi, stiamo comunque parlando di una società in declino, ma almeno sarebbe un segnale concreto. Per fare tutto questo, però, è necessario cambiare la mentalità e io, di questo cambio di mentalità, nelle quattro righe striminzite presenti nella Nota di aggiornamento al DEF non trovo assolutamente nulla. Non c'è alcun cambio di mentalità. Si cerca, invece, ancora di applicare ricette vecchie, che hanno già dimostrato di non funzionare. Mi spiego meglio. Non possiamo pensare di dare speranza ai milioni di giovani che vorrebbero sposarsi oppure alle milioni di giovani famiglie che vorrebbero mettere al mondo nuovi figli semplicemente proponendo politiche di sussidio, che nascono dalla stessa sciagurata mentalità che pensa di risolvere i problemi dell'Italia con il reddito di cittadinanza. Non possiamo pensarla in questo modo. Dobbiamo investire su queste famiglie con una forma di fiscalità che finalmente sia premiale. Cerco di spiegarlo ancora più semplicemente: se noi tassiamo nell'ordine del 48 per cento il reddito dei due genitori e poi, graziosamente, restituiamo quattro soldi sotto forma di assegno oppure di sussidio, non stiamo dando affatto speranza alle famiglie. Anzi, stiamo sostanzialmente deprimendo la speranza di vita e la speranza familiare, ma stiamo anche deprimendo l'economia di questo Paese. Qual è invece la politica che la Lega sta proponendo da tempo e che, su questo punto, ha già dato prova di funzionare in alcuni ristretti ambiti in cui si è riusciti ad applicarla? La politica deve essere quella della no tax area. I carichi familiari non debbono cioè essere tassati, perché, se c'è un padre che ha un reddito di 50.000 euro l'anno ma ha tre figli, quel padre non deve veder tassato neppure un euro dal suo reddito, perché con 50.000 euro l'anno e tre figli, si fa fatica ad arrivare alla fine del mese.
2020-10-14	M5S	AccotoRossella	La NADEF contiene al suo interno lo spirito di un'Europa unita e solidale. Lo scenario macroeconomico in essa tracciato contiene tutti gli strumenti che saranno messi a disposizione del nostro Paese con il piano Next generation EU e in particolare che saranno destinati ai progetti inseriti nel Piano nazionale per la ripresa la residenza all'inizio del prossimo anno. Le risorse che dovrebbero essere attribuite all'Italia sono stimate in circa 205 miliardi, di cui 78 di sovvenzioni e fino a 127 di prestiti. La prossima legge di bilancio e le sovvenzioni del recovery and resilience facility avranno un valore complessivo pari a circa il 2 per cento del PIL nel 2021; l'obiettivo prioritario sarà valorizzare questi capitali, al fine di garantire la riduzione dell'impatto sociale ed economico della crisi pandemica, sostenendo innanzitutto il reddito dei lavoratori, nonché l'occupazione. In tal senso occorre sottolineare come le misure fino ad ora adottate abbiano consentito di scongiurare gli scenari più avversi. L'introduzione di strumenti quali la cassa integrazione in deroga ha fatto sì che la percentuale di occupati sia scesa in misura di gran lunga inferiore alla caduta dell' input di lavoro legato alla chiusura delle attività produttive. L'Istat rileva un incremento congiunturale dell'occupazione dello 0,4 per cento, sia nel mese di luglio che nel mese di agosto scorsi; peraltro, le recenti manovre di stimolo dell'economia intraprese con il cosiddetto decreto rilancio e con i successivi provvedimenti hanno comportato una variazione in positivo al 5,1 per cento della previsione di crescita economica per il 2021 rispetto alle precedenti stime del DEF che si attestavano al 4,7 per cento. Stiamo lavorando attivamente nelle Commissioni parlamentari proprio per strutturare un piano di interventi per un efficace utilizzo dei fondi europei. Verranno rilanciati gli investimenti pubblici e privati e attuate importanti riforme all'interno di un disegno di rilancio e di transizione verso un'economia più innovativa, più sostenibile dal punto di vista ambientale ed inclusiva sotto il profilo sociale. Ovviamente - da sempre il nostro vessillo - porremo particolare attenzione alla coesione territoriale, prevedendo una fiscalità di vantaggio ed investimenti infrastrutturali. Quello di cui parliamo è un new deal contemporaneo, un grande piano di riforme basato sull'impulso statale in tutti i settori strategici del nuovo millennio. Nessun settore economico verrà lasciato indietro (certamente non si vuole investire per tornare indietro); l'obiettivo è accompagnare la ripresa guardando a scenari futuri. Questo piano non è una scatola chiusa ed ermetica, ma aperta a suggerimenti e a contributi da parte di tutte le rappresentanze. Vogliamo che si inneschi un dialogo positivo, non strumentale a critiche sterili e viziato da preconcetti
2020-10-14	M5S	AccotoRossella	Signor Presidente, onorevoli colleghe, onorevoli colleghi, rappresentante del Governo, ricordo quando lo scorso anno discutevamo questo stesso documento programmatico in quest'Aula, tra questi banchi; mai avremmo pensato che sarebbe stata scritta una pagina di storia così difficile. Dopo quello cui abbiamo assistito negli ultimi dieci mesi, ciò di cui parliamo oggi ci appare una lingua veramente difficile da tradurre. Non solo il nostro Paese, ma l'Europa e il mondo intero hanno vissuto uno sconvolgimento senza precedenti.
2020-10-14	M5S	CastelloneMariaDomenica	). Nelle nostre riforme puntiamo sulla ricerca e l'Italia è il Paese in cui si investe di meno in ricerca e sviluppo ed è il Paese che ha il numero più basso in Europa di ricercatori per numero di abitanti. Non c'è un percorso pre-ruolo definito per i ricercatori di questo Paese. Io, da ricercatrice del più grande ente di ricerca pubblico italiano, so bene quanto sia mortificante non avere a disposizione dei fondi destinati a progetti di ricerca.
2020-10-14	M5S	LannuttiElio	(ore 12,08) ( Segue LANNUTTI). Mi avvio verso la conclusione, signor Presidente, e la ringrazio. Nel lontano 1982, in occasione di un viaggio in Europa, rimasi colpito da una frase di un girovago, un saltimbanco che incontrai a Marsiglia ad uno spettacolo teatrale: Je ne travaille pas pour l'argent, je travaille pour l'amour (tradotto: non lavoro per il denaro, lavoro per amore). Ecco, in quest'epoca di avidità
2020-10-14	M5S	LannuttiElio	Questo è un grande successo che può vantare l'Italia, come ci ha riconosciuto anche l'Organizzazione mondiale della sanità, per aver combattuto questa pandemia. La "zattera Italia" è stata trascinata per tre decenni dalla corrente impetuosa del neoliberismo, grazie anche alle vele forniteci dall'Europa, verso il baratro dell'autodistruzione. Il Covid ci ha mostrato tutto ciò e ci ha fatto finalmente aprire gli occhi. È arrivato il tempo di andare controcorrente e di cambiare le vele. È stata l'Europa a fornircele: bisogna cambiare paradigma.
2020-10-14	M5S	LannuttiElio	Secondo i dati riportati dalla Nota, gli indicatori disponibili registrano un andamento in crescita nei mesi estivi dell'indice della produzione industriale, con un aumento del 7,4 per cento, anche nel settore delle costruzioni, con un aumento del 3,5 per cento. La questione è se, nel futuro prossimo, nel Paese perdureranno le disuguaglianze, tra Nord e Sud, tra ricchi e poveri, tra chi ha accesso al futuro digitale e chi no, così come ci ha indicato per una volta l'Unione europea. La pandemia ha rimescolato le carte e ha rimesso tutto in gioco. Qualche mese fa, tutte le previsioni interne e internazionali dicevano che avremmo avuto un grande tonfo, ma altri Paesi, come Francia e Spagna, stanno peggio di noi. Le rigide regole di controllo del virus fissate dal Governo e il comportamento virtuoso dei nostri cittadini ci stanno forse mettendo al riparo da un nuovo lockdown, quasi certo in Spagna, Francia, Belgio, Regno Unito, Ungheria e Repubblica Ceca, probabile in Germania. In contemporanea, le risorse messe in campo per sostenere l'economia e soprattutto per impedire l'allargamento delle forbici sociali, probabilmente riusciranno a non far crollare del tutto la domanda interna, principale volano per la ripresa economica, come la soppressione delle clausole salvaguardia, l'esonero dal pagamento del saldo IRAP 2019, del primo acconto IRAP 2020, le agevolazioni per interventi di efficientamento energetico, i benefici fiscali per l'acquisizione di servizi turistico-ricettivi da parte delle famiglie con ISEE fino a 40.000 euro, gli sgravi contributivi volti a sostenere il livello occupazionale, il superbonus. La manovra prevede significativa risorse per il sostegno dell'occupazione e dei redditi, il completamento del finanziamento del cuneo fiscale, il rifinanziamento del taglio contributivo al Sud, il rifinanziamento delle cosiddette politiche invariate, mentre ci sono componenti importanti della programmazione, come l'introduzione della riforma fiscale. A proposito di Europa, finalmente possiamo dire che le linee guida provenienti da Bruxelles non sono sulla falsariga della religione neoliberista e questo lo si deve anche al Governo e alla maggioranza.
2020-10-14	M5S	LanziGabriele	Signor Presidente, gentili colleghi, membri del Governo, ora che siamo di fronte a un crocevia importante con la NADEF e con gli altri provvedimenti che ci aspettano, mi preme ricordare a questa Assemblea alcuni aspetti che riguardano la base del successo del recovery fund. Qui, come MoVimento 5 Stelle, abbiamo ribadito in maniera netta e decisa che a fare la differenza saranno i settori di intervento. Il grido di dolore del nostro tessuto produttivo continua a farsi sentire in questo difficilissimo 2020, segnato in maniera durissima dal coronavirus e che ci è costato tantissimo in termini di PIL e di economia reale. Per questo, tutti i nostri comparti produttivi ci chiedono uno sforzo mai visto per dare loro non solo risposte decise inerenti all'emergenza, ma anche tutti quegli accorgimenti strutturali che le nostre piccole e medie imprese attendono da anni. A tal fine, già le linee guida sul recovery plan che abbiamo tracciato parlano chiarissimo. Le stelle polari da seguire sono quelle della digitalizzazione e dell'innovazione, dell'istruzione e della formazione, della rivoluzione green e della transizione ecologica, della mobilità buona e dell'equità sociale, della tutela della salute e di una sanità pubblica che abbia le risorse che merita, e non i rimasugli delle diverse leggi di bilancio, come accaduto per almeno due decenni. Sforzi da parte della politica, quindi, ma anche buona volontà ad esempio da parte dei nostri amici di Confindustria. Io stesso in prima persona ho fatto mie delle proposte legislative che trovo necessarie per supportare comparti industriali strategici per il nostro Paese. Ma quello che non vedo nella presidenza attuale è la volontà di collaborare costruttivamente. Il Governo e il Parlamento hanno certamente il dovere di supportare la ripresa con strumenti legislativi, ma è altrettanto necessario superare la storica resistenza degli imprenditori italiani agli investimenti in risorse umane e in ricerca e sviluppo; investimenti che non seguiranno tra tre o quattro anni, poiché servono subito. Per le nostre imprese lo sforzo che serve è suppletivo. Da questa pandemia il nostro tessuto produttivo dovrà uscire rinfrancato e consapevole che lo Stato non è un nemico dell'iniziativa privata, ma un prezioso alleato pronto a concorrere perché il nostro Paese, seconda manifattura d'Europa, torni ai livelli produttivi che merita. È mossa da questo obiettivo una misura epocale come il superbonus al 110 per cento: un meccanismo fortemente voluto dal MoVimento 5 Stelle per produrre un vero e proprio shock in un comparto cruciale per la nostra economia e ad altissimo moltiplicatore economico come quello dell'edilizia. Un'edilizia che vogliamo diversa: più sostenibile, virtuosa e all'avanguardia. Inserito nel decreto-legge rilancio, già nel cosiddetto decreto-legge agosto il superbonus è stato perfezionato e ne è stata ampliata nei fatti la platea; ora va ulteriormente consolidato, perché si tratta di un ampio piano di interventi di ristrutturazioni energetiche ed antisismiche che, a detta di tutte le principali associazioni imprenditoriali, da Confindustria all'ABI, da Unioncamere all'ANCE, passando per le associazioni professionali, è in grado di imprimere una netta inversione di tendenza a un settore che ha tribolato molto, ma che va sostenuto e aiutato.
2020-10-14	PD	DAlfonsoLuciano	C'è un cammino su questo fronte, che ha visto protagonista l'Italia: la grande consistenza di copertura del recovery plan è un obiettivo conseguito rispetto a questa nuova idea dell'Europa, che quando ci sono i problemi non chiama fuori dal perimetro della competizione l'Unione europea; l'Unione è chiamata in causa per produrre flessibilità e adeguatezza di risorse. Voglio aggiungere una cosa, in termini spero utili per l'ulteriore dibattito, perché io sono sempre convinto che questo non sia solo un luogo in cui si parla, cioè un parlatoio, ma un Parlamento, in cui si compongono i punti di vista dialettici, per collocare in alto la linea della virtù che poi produce la norma. In allegato alla NADEF abbiamo una serie di obiettivi normativi. Ne cito tre di mio grande interesse anche per il ruolo che ho nella Commissione finanze. Nel corso dell'esercizio parlamentare che si inaugurerà a gennaio avremo l'aspettativa di una legge delega riguardante la riforma fiscale e tributaria. Voglio dire a chiare lettere, riportando le parole di autorevoli intellettuali del diritto, che la legge delega è l'unico strumento per affrontare la complessità di una riforma fiscale. L'alternativa è ciò che abbiamo già conosciuto come prodotto normativo (il decreto-legge, che costringe quasi faccia al muro il lavoro parlamentare) o la normalità del lavoro parlamentare che non ce la fa ad arrivare alle altezze della téchnè che richiede un processo di riforma fiscale e tributaria. Lo stesso dicasi per la legge delega riferita alla riforma della giustizia tributaria, che da più parti molti ci chiedono. In terzo luogo, sono molto interessato rispetto a quanto scritto nella NADEF riguardo al fatto che il 2021 sarà l'anno nel quale metteremo a segno un'agenda per la semplificazione, che è la parte corposa riferita alla legge sulle semplificazioni. Noi manchiamo di 500.000 risorse umane; abbiamo in pancia 130 miliardi di euro prima del recovery fund. Con le risorse del recovery plan arriveremo a circa 300 miliardi di euro per spingere la ruota dell'economia. Se non c'è la funzione amministrativa, non ce la faremo ed è bene allora che sia scritto nel documento che ci occuperemo anche dell'agenda delle semplificazioni. Per queste ragioni parlo a favore, sapendo che l'Italia ha vissuto tre momenti di rottura di civiltà. Il primo è stato appena dopo la Seconda guerra mondiale nel luogo che diede anche origine alla Costituente, che era la parte duale che metteva insieme tutte le appartenenze partitiche per dare luogo al prodotto straordinario che è stata la Carta costituzionale. Il secondo momento è stato la lotta del sistema Paese rispetto al fenomeno violento del terrorismo. Anche allora ci fu uno sforzo straordinario di convergenza, prendendo atto del rischio, della rottura e della paura che c'era nel Paese. Questa è la terza volta e la terza fase. Cosa deve accadere affinché ci sia un allineamento verso l'alto dei punti di vista politici di tutti? Io mi aspetto che, a partire dalla NADEF e dal bilancio che dovremo anche mettere in cammino per il 2021, ci sia uno sforzo di convergenza di tutti perché, a due mesi di vita di questo Governo, mai si poteva immaginare che potesse arrivare un livello di rottura di civiltà di dimensioni planetarie. Ciò ci deve indurre a procedere insieme responsabilmente.
2020-10-14	PD	DAlfonsoLuciano	Io sono europeista, il che vuol dire che sono "anticonfinista". L'articolo 168 del Trattato sul funzionamento dell'Unione europea dispone che è competenza dell'Europa prevenire e reagire rispetto a flagelli e a pandemie. In occasione di questo dibattito desidero prioritariamente dire che voglio che l'Unione europea faccia più Europa, affinché i problemi riguardanti le grandi dimensioni dell'economia e le grandi questioni della salute collettiva chiamino in causa l'Europa, non gli Stati membri nazionali.
2020-10-14	PD	MancaDaniele	Credo pertanto che sia evidente a tutti che questa Nota di aggiornamento impatta su due elementi tra di loro differenti. Il primo è una crisi pandemica senza precedenti, che ha determinato un quadro macroeconomico che ha elementi di incertezza rilevantissimi; la seconda ondata pandemica ha elementi ancora più incerti rispetto alla prima, perché non solo mettono in fibrillazione l'Europa, ma rendono anche nei tempi esigenze di selezione di misure che fino ad ora non abbiamo mai affrontato. La pandemia, quindi, prima di tutto non meriterebbe una divisione ideologica tra maggioranza e opposizione, né tantomeno un dibattito sempre orientato al passato, secondo il quale c'è un Governo che limita le libertà individuali delle persone. Basta alzare lo sguardo, riguardare il volto di Bergamo, di quando purtroppo eravamo costretti a portare fuori da quella città le bare con i mezzi militari. Sono immagini che non ci consentono contrapposizioni ideologiche senza senso, e lo dico anche all'opposizione. Alziamo insieme lo sguardo, perché di fronte a noi c'è l'interesse generale del Paese; dal modo in cui usciremo dalla pandemia si determinerà il tratto fondamentale del nostro Paese, della sua capacità di dare una risposta a diritti fondamentali molto delicati e importanti (il diritto alla salute, all'istruzione); ne usciremo diversi. Non c'è spazio per una contrapposizione ideologica: c'è bisogno di capire insieme come attraversare la crisi e come dare un volto economico nuovo al nostro Paese.
2020-10-14	PD	MancaDaniele	Il presidente Monti ha ricordato una fase dell'Europa profondamente diversa rispetto a quella sulla quale stiamo lavorando. Ci sentiamo di poter dire che il Governo italiano e questo Parlamento hanno dato un contributo importante affinché il volto dell'Europa prendesse, all'interno di una pandemia, un indirizzo diametralmente e inversamente proporzionale a un'Europa che ci chiedeva, con il Patto di stabilità, il controllo della spesa. Oggi c'è un Europa che investe, anche attraverso strumenti propri, sul rilancio di un'idea di futuro dell'Unione europea.
2020-10-14	PD	MancaDaniele	Non dobbiamo dimenticare che lo slogan dell'abbassamento delle tasse per tutti è, anch'esso, un qualcosa che appartiene al passato. Questa crisi pandemica mostra di fronte a noi esigenze di selettività. Dovremo aiutare settori che rimarranno profondamente indietro, perché le dinamiche della ripartenza saranno diverse. Penso al turismo, penso alle piccole attività commerciali, penso ai servizi. Ci saranno, invece, altre dinamiche economiche, a cominciare dalla manifattura, che, sulla dimensione industriale, avranno tassi di crescita differenti. Quindi, dovremo essere selettivi. Affondato il sovranismo, affondata la flat tax, affondato lo slogan della riduzione delle tasse per tutti, l'intervento che dovremo compiere nella riforma fiscale sarà di riduzione delle tasse sul lavoro, e lo abbiamo fatto. Se renderemo strutturale anche la fiscalità di vantaggio per il Mezzogiorno insieme al cuneo fiscale, già si determinerà una riduzione di pressione fiscale nel 2021. Dobbiamo, però, guardare al più importante investimento per il futuro. Se vogliamo abitare il futuro, oggi è urgente intervenire nella dimensione familiare. Penso all'assegno unico per il figlio. Sono esigenze fondamentali per rimettere in moto le natalità, per dare alle politiche di genere quella trasversalità che meritano, per alzare i livelli di occupazione femminile, per cambiare le caratteristiche fondamentali e i limiti di questo Paese. Le condizioni strutturali che ci hanno impedito di crescere le vogliamo, cioè, rimuovere attraverso la nuova programmazione europea. Questi sono gli elementi fondamentali dai quali noi non possiamo prescindere. Ancora, avremo di fronte a noi una nuova sfida, che non sarà più solo tra Nord e Sud e necessità di recuperare il differenziale, che ovviamente ci porta ad avere un Mezzogiorno che ha bisogno di investimenti infrastrutturali per ridurre le distanze. Questo è vero, sì, ma attenzione, perché di fronte a noi abbiamo le nuove aree interne, che rappresentano le nuove debolezze del nostro sistema territoriale. Per affrontare il tema delle aree interne, che stanno diventando le nuove periferie, dopo la stagione dei tagli lineari e della riduzione della spesa dobbiamo fare un tagliando alla pubblica amministrazione nella sua interezza. Dobbiamo ridare senso alle parole. Autonomia non vuol dire "fai da te". Autonomia significa responsabilità e relazione tra i diversi sistemi territoriali. Se vogliamo rilanciare gli investimenti, dobbiamo definire ambiti ottimali per le stazioni appaltanti e dobbiamo decidere dove assumiamo: non come e quando, ma dove assumiamo per rilanciare gli investimenti. Servono nuove generazioni all'interno della pubblica amministrazione. Serve una sfida espansiva, che abbia, però, al centro, a proposito del diritto fondamentale alla salute, la medicina territoriale. Se vogliamo ridurre le criticità delle aree interne, dobbiamo investire in diritto alla salute nel territorio. Dobbiamo riabituarci, a livello territoriale, a esaminare il bisogno di salute pubblica, che è differente da territorio a territorio. Se non ricostruiamo i distretti socio-sanitari, con una loro autorevolezza e una loro forza, non riusciremo a connettere la responsabilità nazionale del diritto alla salute con le responsabilità gestionali in capo alle Regioni e alle responsabilità in capo ai Comuni e ai territori. Signor Presidente, la NADEF che oggi ci apprestiamo ad approvare e il relativo scostamento richiedono una assunzione di responsabilità nazionale. Noi siamo convinti che le politiche adottate da questo Governo hanno dato un primo contributo importante a caratterizzare un nuovo volto dell'Europa. Il modo in cui stiamo attraversando questa pandemia è basato non su una distribuzione a pioggia, ma su una visione per aiutare il lavoro, le imprese e le famiglie a costruire un nuovo processo di green economy,di digitalizzazione, di futuro del nostro Paese. Se realizzeremo tutto questo, io credo che daremo un grande contributo alle future generazioni e introdurremo finalmente nuove politiche di genere e nuovi investimenti sulle famiglie. E, per poter parlare di futuro, dobbiamo inevitabilmente alzare i tassi di natalità, perché solo alzando i tassi di natalità potremo costruire un futuro migliore per questo Paese.
2020-10-14	PD	MirabelliFranco	Signor Presidente, il voto di oggi sullo scostamento di bilancio e sul NADEF quest'anno, davvero e al di là di ogni retorica, come abbiamo sentito nella discussione, rivestono un'importanza straordinaria, decisiva, per il Paese, per gli italiani e per il loro futuro. Noi dobbiamo far fronte, come i dati di oggi sembrano confermare, alla pesantissima crisi provocata dalla pandemia; occuparci e farci carico dei suoi effetti sulla vita concreta delle persone, delle famiglie e delle imprese. Allo stesso tempo dobbiamo investire sulla ripresa e progettare il futuro, avviando una stagione di riforme necessarie non solo per superare i problemi prodotti dall'emergenza pandemica, ma anche, se non soprattutto, per superare quei limiti che, ben prima del Covid, hanno rallentato la nostra economia. Oggi questo è possibile, perché per affrontare questa sfida il Paese ha l'opportunità storica di poter contare sugli strumenti straordinari che l'Europa sta mettendo in campo, come il recovery fund, o che ha già messo in campo, come le risorse destinate alla ricerca o ad affrontare la disoccupazione finanziando gli ammortizzatori sociali. Risorse per cui questo Governo si è battuto in Europa e che abbiamo ottenuto con uno sforzo collettivo di tanti Paesi e di tante forze che sono tornate a credere nell'Europa. Si tratta di tante risorse; lo voglio dire senza fare una battuta, ma seriamente. Io credo che sia positivo che chi quelle risorse non le voleva oggi voglia contribuire a spenderle, nell'interesse del Paese. Ma l'utilizzo delle ingenti risorse di cui abbiamo parlato, anche ieri, non può non essere accompagnato da riforme decisive e ineludibili, prima di tutto quella fiscale; una riforma che deve essere equa, ridurre il prelievo e proseguire sulla strada che questo Governo ha intrapreso con il taglio del cuneo fiscale e la riduzione della tassazione per i lavoratori dipendenti. Serve rafforzare la lotta all'evasione fiscale, che non è un accanimento o una fissazione di una sinistra statalista, ma che oggi è necessaria. Oggi i dati dell'Istat ci dicono che il sommerso in questo Paese è pari a 190 miliardi di euro, a cui si aggiungono 19 miliardi prodotti dalle attività illegali. Si tratta di un grande problema; la lotta all'evasione e all'elusione fiscale non è una fissazione. E ancora, serve una riforma radicale della pubblica amministrazione, anche accelerando le norme sulla digitalizzazione previste nel decreto semplificazione e aprendola ai giovani. Riforme quindi da una parte e, dall'altra, il tema delle infrastrutture, del digitale, di reti che accelerino e velocizzino la mobilità. Penso che con questa Nota di aggiornamento del Documento di economia e finanza ci siano le condizioni per rispondere alle tre priorità che non solo il Governo, ma il Paese intero devono affrontare. Prima di tutto abbiamo tutti il dovere di aiutare le persone e le imprese più colpite dalla crisi pandemica. Il dovere delle istituzioni tutte è oggi quello di proteggere chi è in difficoltà e di non lasciare nessuno da solo. Servono le risorse per non interrompere, anche uscendo da una logica emergenziale, il sostegno economico - è grave che qui qualcuno l'abbia definito sperpero - che in questi mesi è stato comunque garantito a tanti, se non a tutti, di fronte alle difficoltà. Serve riformare gli ammortizzatori sociali e il sistema di protezione sociale, per garantire un aiuto a chi non l'ha mai avuto. Fino alle iniziative - non dimentichiamocelo - assunte dal Governo per rispondere alla pandemia: lavoratori autonomi, partite IVA, lavoratori delle piccole imprese non sono mai stati aiutati e noi ora diciamo che non vanno mai più lasciati soli di fronte alle difficoltà, come non sono stati lasciati soli in questi mesi difficili. Serve anche attenzione per continuare a sostenere le imprese, quelle che soffrono di più, quelle dei settori che sono stati più esposti alla crisi. Aiutare le persone oggi significa anche investire sulla sanità, sulla salute e sulla sicurezza dei cittadini; dobbiamo continuare a farlo, investendo, come dice la NADEF, tutte le risorse necessarie. Il secondo obiettivo prioritario è quello di rilanciare l'economia. Servono misure anticicliche come il bonus del 110 per cento, che dovrà essere prorogato oltre la scadenza oggi prevista; servono politiche di coesione territoriale, ma serve soprattutto investire scegliendo una strada. Nella NADEF la scelta c'è: è quella dello sviluppo sostenibile, della green economy, della digitalizzazione e della valorizzazione dei talenti di questo Paese, quelli artistici, naturali e delle donne, del cui contributo c'è assoluta necessità. Prima di tutto, però, serve investire su ricerca, scuola e università, le vere miniere che questo Paese deve saper sfruttare. Il terzo obiettivo, anzi, la terza priorità è forse la meno scontata, ma anche la più necessaria, quella che deve sempre restare nel target di ogni politica che faremo da oggi in avanti. Il punto è che serve un'idea di futuro, sapendo che sbaglia chi pensa o addirittura auspica che il post-Covid ristabilisca o possa ristabilire le condizioni pre-Covid. Non sarà così. In realtà avremo di fronte una transizione dagli esiti non scontati. Questi mesi di pandemia cambieranno, anzi hanno già cambiato il modo di lavorare. Lo smart working spingerà le imprese a riorganizzarsi, la mobilità cambierà; probabilmente cambieranno o stanno già cambiando i tempi e le abitudini di vita, i comportamenti delle persone; le nostre città cambieranno, i centri dedicati ai servizi per i lavoratori degli uffici non reggeranno più come li abbiamo conosciuti. Abbiamo di fronte una transizione che o si subisce o si governa per migliorare la vita delle persone, per farne un'occasione, un'opportunità di vita e di lavoro. Questo è il compito della politica e delle istituzioni, non solo del Governo. Abbiamo di fronte la sfida di saper guardare alla realtà e immaginare e realizzare un futuro migliore per il Paese, in un'Europa che si è riscoperta forte, ha riacquistato il senso di sé e, per molti versi, ha ripreso la strada che i suoi fondatori avevano pensato. È una sfida talmente grande, quella che abbiamo di fronte, che davvero le polemiche sterili e i tentativi di ridurre tutto a un teatrino tra maggioranza e opposizioni sono stucchevoli. Per questo, anche la NADEF non serve al Governo o alla maggioranza, ma al Paese e ai cittadini. Anche le ultime elezioni hanno dato un messaggio chiaro: i cittadini chiedono serietà, affidabilità e responsabilità; hanno premiato tutti i candidati uscenti, per questo. Non c'è la rendita di posizione garantita per chi sa solo agitare i problemi. Oggi, di fronte alla crisi, si chiedono risposte concrete alla politica e alle istituzioni. Anche con l'atto odierno ci assumiamo fino in fondo questa responsabilità, solo nell'interesse degli italiani, e speriamo lo faccia tutto il Parlamento
2020-10-14	PD	NanniciniTommaso	Da qui viene il primo elemento politico di questa discussione sulla Nota di aggiornamento, secondo me, ovvero che i soldi dello scostamento, i soldi europei, non vengono da Marte; vengono dal futuro, perché li stiamo chiedendo in prestito alle future generazioni di europei e di italiani. Neanche i sussidi a fondo perduto vengono da Marte, come pure i trasferimenti dell'Europa, che giustamente rivendichiamo come Paese ad alto debito, perché abbiamo bisogno di quelle risorse, che non impattano sulla sostenibilità del debito e sono una risposta giusta e forte dell'Europa (un embrione di unione fiscale che completa quella monetaria, finalmente). Quelle risorse a fondo perduto, dunque, vengono dal futuro: le stiamo chiedendo in prestito come europei. Dobbiamo quindi sentire il peso della responsabilità di spenderli bene, mettendo al centro i giovani di oggi e le future generazioni, da cui questi soldi arrivano. Questo elemento ha un'implicazione: dobbiamo velocemente cambiare passo, non perché il primo non fosse giusto e necessario, ma perché adesso ne serve uno diverso.
2020-10-15	FI	GiammancoGabriella	Le chiedo, quindi, che l'Italia ponga la questione in Europa e promuova un accordo internazionale con la Libia almeno sull'attività della pesca nel Mediterraneo, Ministro. Le nostre marinerie vanno tutelate e i pescatori devono lavorare in sicurezza.
2020-10-15	LN	IwobiTonyChike	La ringrazio quindi, signor Ministro, ma voglio ribadire ancora una cosa, che probabilmente non è chiara: da diversi anni a questa parte, la presenza degli Stati Uniti d'America nel Mediterraneo è venuta a mancare. Se l'Italia rinuncia a esercitare il proprio ruolo di potenza mediterranea, questo mare, che per secoli è stato ed è crocevia di commerci, rischia di entrare in una situazione di completa anarchia. Ciò danneggia tutti: i nostri pescatori, i nostri militari e la sicurezza dell'Europa, ma soprattutto dell'Italia.
2020-10-15	M5S	AbateRosaSilvana	Gli articoli della legge in questione riguardano materie fondamentali per il funzionamento dell'amministrazione dello Stato in relazione alle leggi europee. Si normano argomenti importantissimi quali la fornitura dei servizi di media audiovisivi, il diritto d'autore, i servizi digitali, le modifiche al sistema di imposizione dell'IVA e gli scambi tra gli Stati membri, il codice delle comunicazioni elettroniche (argomento fondamentale), il mercato dell'energia, i contratti, gli enti creditizi e tanti altri argomenti ancora. Con riferimento però ai temi di stretto interesse della 9ᵃ Commissione a cui appartengo, vorrei innanzitutto segnalare gli obiettivi individuati dal Governo nell'ambito del negoziato per la definizione del quadro finanziario pluriennale dell'Unione europea 2021-2027. Gli sforzi sono tesi in particolar modo ad impedire ulteriori tagli alla politica agricola comune (PAC), perché sono previsti dei tagli in tal senso. È quindi intenzione del Governo difendere i fondi destinati al settore agricolo nazionale ed evitare che si possa perpetrare un taglio in un settore così importante e strategico per la nostra economia nazionale, opponendosi anche alla prosecuzione del meccanismo della cosiddetta convergenza esterna dei pagamenti diretti agli agricoltori, che premia solo l'estensione dell'azienda agricola, senza tener conto di aspetti rilevanti come la qualità delle colture, l'intensità degli investimenti effettuati, l'occupazione generata dal settore agricolo e i costi del terreno e dei fattori produttivi. Si prevede poi che nel corso del 2020 i regolamenti possono essere definiti ed approvati; pertanto il Governo in tale fase porrà la massima attenzione per tutelare le peculiarità nazionali in temi chiave quali la salvaguardia del reddito degli agricoltori, il ricambio generazionale nel settore agricolo, il sostegno ai settori agricoli in difficoltà (che in questo momento sono vari), però in un contesto di attenzione alla sostenibilità ambientale dell'attività agricola, alla semplificazione normativa, alla riduzione dei costi amministrativi per gli agricoltori e le amministrazioni pubbliche. Il Governo è altresì impegnato a gestire il contenzioso con la Commissione europea relativo ai prelievi sulle quote latte in Italia e contribuirà ai lavori di completamento del quadro normativo europeo in materia di agricoltura biologica (altro argomento fondamentale), che entrerà in vigore il primo gennaio 2021, con l'obiettivo di garantire controlli efficaci e armonizzati in ambito europeo, anche con riferimento alle importazioni da Paesi terzi, argomento cui noi siamo particolarmente sensibili. Continuerà ad essere prioritaria la tutela delle indicazioni geografiche italiane (anche questo è un argomento importantissimo) nel contesto europeo e internazionale, per fare in modo che le nostre eccellenze vengano sempre più posizionate sul mercato, ma soprattutto tutelate dalle frodi, mentre sul fronte delle norme in materia di pratiche sleali lungo la filiera agroalimentare si procederà al rapido recepimento della direttiva - importantissima per il settore dell'agricoltura - n. 633 del 2019 per regolamentare i rapporti tra le imprese nella filiera agricola e alimentare. Le pratiche commerciali sleali sono quelle che si discostano ampiamente dalla buona condotta sono in contrasto con la buona fede e la correttezza e sono imposte unilateralmente da un partner - generalmente il più forte - alla controparte, quasi sempre la più debole (mi viene subito da pensare al piccolo produttore o al produttore in genere). Il Governo si impegnerà inoltre a definire il concetto di frode alimentare, a procedere a prevedere categorie e a codificarle a livello di Unione europea e inoltre continuerà il proprio impegno a tutela del made in Italy e dei prodotti di qualità, anche mediante la piena applicazione e valorizzazione degli accordi internazionali, perché è chiaro che è in quella sede che bisogna difendere i nostri prodotti. Per quanto concerne invece il settore della pesca, proseguirà anche l'impegno nella concreta attuazione del programma operativo del Fondo europeo per gli affari marittimi e per la pesca e nelle attività di coordinamento con gli organismi intermedi e le Regioni, appunto. Tra le linee programmatiche che caratterizzeranno i prossimi anni, si sottolinea inoltre l'impegno del Governo per la maggiore valorizzazione dell'acquacoltura, per apportare modifiche alle condizioni per l'accesso alla prima acquisizione di un peschereccio (aspetto importante per stimolare il ricambio generazionale) e per introdurre misure di modernizzazione volte a migliorare la sicurezza, le condizioni di lavoro e l'efficienza energetica delle imbarcazioni. C'è quindi anche un'attenzione verso il settore della pesca e per la valorizzazione e la tutela dei lavoratori ivi impiegati. L'agricoltura, quindi, trascurata per anni, in questo momento storico viene considerata sempre più un settore strategico. La direttiva (UE) 2019/633, che recepiremo, è rivoluzionaria e cambierà l'assetto della filiera, la cambiale che in questo momento paga sempre il soggetto più debole della filiera stessa. La strategicità dell'agricoltura è stata confermata proprio in questo periodo di pandemia da Covid, dato che tutti gli operatori del settore sono riusciti a garantire l'approvvigionamento alimentare in un momento così difficile, ma anch'essa ha vissuto e sta risentendo di una forte crisi, perché non è vero che non ha avuto contraccolpi. È per questo che, ancora una volta, da questa sede chiedo al mio Governo la massima attenzione e considerazione anche della destinazione dei fondi del recovery fund. Voglio segnalare anche l'articolo 5, che delega il Governo a individuare la superficie delle aree idonee e non all'installazione degli impianti a fonte rinnovabile (quindi c'è grande sensibilità a dismettere lo sfruttamento di fonti fossili, per orientarsi sempre più verso un'energia pulita). Voglio però segnalare brevemente una criticità, che consiste nell'aver individuato in questa legge di delegazione, con relativa modifica della legge del 2012, l'Ispettorato centrale della Tutela della qualità e della repressione frodi dei prodotti agroalimentari (ICQRF) quale autorità di contrasto deputata all'attività di vigilanza sulla direttiva (UE) 2019/633. Questo potrebbe creare zone d'ombra, dal momento che già esiste un istituto deputato al contrasto delle frodi: l'Autorità antitrust. Invito quindi il Governo a soffermarsi su questo particolare, perché l'ICQRF dovrebbe essere l'organismo deputato a contrastare le pratiche commerciali sleali, ma antitrust resta l'Autorità di contrasto a tutte le altre pratiche: una per tutte, l'asta a doppio ribasso, sulla cui abolizione è all'esame un disegno di legge in Commissione. Potrebbero quindi crearsi discrasie e magari anche zone d'ombra, perché ci sono fattispecie che poi risulteranno difficili da individuare nell'una o nell'altra categoria. È per tali ragioni che rinnovo il mio invito al Governo a soffermarsi su questo particolare, affinché anche in Italia ci sia un unico istituto che si occupa delle frodi, che poi dovrà coordinarsi con tutti gli altri che verranno individuati in Europa, per contrastare le pratiche commerciali sleali.
2020-10-15	M5S	MantovaniMariaLaura	Signor Presidente, gentili colleghe e colleghi, ogni giorno sempre più scuole richiedono una piattaforma di videoconferenze, ad esempio per gli incontri tra genitori e insegnanti o per la didattica digitale, che tuteli i dati e la privacy degli utenti, siano essi allievi, docenti o familiari. Come sappiamo, le piattaforme dei colossi sovranazionali del web non garantiscono tali tutele. La Corte di giustizia europea ha invalidato il privacy shield, ovvero l'accordo largamente diffuso con cui grandi organizzazioni e multinazionali potevano, fino ad ora, legittimare il trasferimento di dati personali tra Europa e Stati Uniti. La legislazione americana non pone, infatti, limitazioni alla portata e alla durata della raccolta, né garantisce ai cittadini stranieri alcun diritto nei confronti delle autorità statunitensi azionabile dinanzi ai giudici. Il regolamento generale sulla protezione dei dati europeo prevede, invece, che la raccolta e il trattamento siano esplicitamente definiti e limitati nello scopo e nel tempo e che l'interessato possa reclamare, richiedere la correzione o la cancellazione dei dati e opporsi al loro trattamento. A rischio sono anche i dati dei minori. Il Garante della privacy è intervenuto nella Commissione per l'infanzia e l'adolescenza e ha chiarito come sia stata posta all'attenzione del Ministro dell'istruzione l'esigenza di una svolta nel ricorso alle piattaforme in generale, ritenendo come fosse più prudente utilizzare il registro elettronico rispetto alla piattaforma di una multinazionale di cui non si sa nulla. Sarebbe, quindi, meglio nel presente, ora che la scuola è in piena attività, dare indicazioni chiare perché le scuole ricorrano tutte le volte che è possibile al registro elettronico. Il Garante ha ribadito, quindi, come il tema vero e più importante sia quello di una piattaforma pubblica italiana che si faccia carico di mettere insieme risorse e competenze. È bene che l'Italia si doti di una sua infrastruttura, auspicabilmente nell'ambito di una cooperazione anche europea. Presidente, colleghe e colleghi, rispetto ai tempi passati oggi abbiamo una nuova possibilità: tra le sfide strategiche che il Piano nazionale di ripresa e resilienza italiano dovrà affrontare vi è quella che riguarda la transizione digitale. In questo senso le risorse Next generationEU possono davvero essere utilizzate. Sappiamo già che il Ministro dell'istruzione sta muovendo dei passi in questa direzione, ma occorre arrivare all'obiettivo di erogare un servizio adeguato alle esigenze, anche adesso nel tempo della pandemia, conforme allo stato dell'arte delle tecnologie che tuteli pienamente i dati personali. Tale garanzia rappresenta uno dei pilastri su cui si deve basare una seria politica per la sovranità digitale e tecnologica che l'Italia deve attuare e integrare sapientemente nell'ambito della realtà europea. (
2020-10-21	FI	BerniniAnnaMaria	Siamo sempre stati una minoranza piena di idee, che ha creduto che la collaborazione, che tante volte ci avete proposto, non fosse solo una parola, ma un percorso. Noi da marzo vi offriamo collaborazione: da sette mesi a questa parte, vi abbiamo proposto ricette che hanno funzionato non solo in Italia quando noi eravamo al Governo, ma anche in questo momento in altre parti d'Europa, dove purtroppo si sta affrontando lo stesso delicato, drammatico momento pandemico.
2020-10-21	FI	SacconeAntonio	Signor Presidente del Consiglio, non è facile prendere la parola dopo questi interventi, che stimolano più a un ragionamento che ha un cahier de doléance, a un quaderno di tante lagnanze. È inevitabile, signor Presidente del Consiglio... attendo ansimante che lei presti un minimo di attenzione. Stavo dicendo che nessuno si nasconde dietro un dito: la pandemia ha dimensioni e numeri da guerra. Mi dispiace che qualcuno della maggioranza non abbia raccolto anche gli aspetti propositivi che sono poi venuti in questi sette mesi da parte dell'opposizione, perché sono stati tutti stimoli costruttivi. Abbiamo votato, signor Presidente del Consiglio, per ben due volte lo scostamento senza sederci a un tavolo, senza sapere come si andavano a spendere quei soldi e l'opposizione - parlo a questo punto anche a titolo personale, ma penso di poterlo fare a nome anche di altri - ha tifato per lei quando è andato a Bruxelles a difendere gli interessi del Paese, quando è riuscito a cambiare paradigma in Europa e quando lei è rientrato in Italia, mi permetta di ricordarle che sono stato uno dei primi a farle i complimenti. Qui non c'è alcun pregiudizio ideologico o polemico. Veniamo da una cultura che è quella di rispettare le istituzioni, ancor di più nei momenti pandemici o di guerra. Presidente del Consiglio, perché allora non convoca un tavolo con l'opposizione? Raccolga l'invito di alcuni colleghi, a partire dal presidente Casini, esca, faccia uscire dai recinti i partiti, abbia il coraggio di farlo. Lei ha la maggiore responsabilità di aprire un dialogo, che non significa unità nazionale, non significa inciucio, ma significa semplicemente ascoltare l'altra parte del Paese che è rappresentata in quest'Aula. Lei ha fatto bene alcuni incontri con alcune realtà produttive, sindacali, ma le pare normale che non parla con i rappresentanti eletti direttamente dal popolo? È un quesito a cui lei, signor Presidente, deve dare una risposta oggi. Oggi siamo nella sessione di bilancio: apriamo un dibattito serio. Non voglio raccontare le cose che avremmo potuto fare meglio, però è inevitabile che qualcosa non abbia funzionato, per quanto sia giustificabile. Possiamo aiutare direttamente gli imprenditori che in questa prima esperienza hanno avuto grandi difficoltà? Continuate ad allungare la procedura burocratica mentre dite che va snellita. Se noi diciamo che bisogna trovare altri strumenti, non lo facciamo perché vogliamo fare polemica, ma per aiutare il Governo magari a trovare strumenti migliori. Aiutare la collaborazione tra pubblico e privato con modalità che si possono individuare insieme non vuol dire andare contro a prescindere. Valorizzate non solo i toni, ma anche le proposte. Oggi qui non portiamo solamente il grido di dolore dei ristoratori, degli esercenti dei bar, di chi lavora nel settore delle piscine, di chi lavora nel settore dei matrimoni e tutto l'indotto; oggi vogliamo offrire una proposta concreta, ma lei ci deve aiutare ad esplicarla in un dialogo costruttivo. Altrimenti ognuno di noi svolge il suo ruolo in questa commedia delle parti. Allora, Presidente del Consiglio, glielo dico con estrema franchezza: auspico per il bene del Paese che non ci sia un lockdown. Noi non abbiamo mai strumentalizzato alcunché, come quelli che hanno detto e denunciato che si riducono le libertà individuali. Prevale il diritto alla salute, quindi non l'abbiamo mai strumentalizzato. Oggi non c'è un lockdown, almeno di mobilità, ma c'è un lockdown psicologico: tanti nostri concittadini, a differenza della prima tornata della pandemia, oggi hanno paura e stanno perdendo la speranza. Quindi noi, tutti insieme, dovremmo cercare di dare una risposta a questa disperazione. È quello che oggi manca, perché ciascuno di noi deve parlare al suo elettorato. Io non parlo al mio elettorato, ma vorrei parlare a quei cittadini che oggi hanno paura e sono tanti, Presidente, rispetto a quelli di sette mesi fa, perché temono che purtroppo non si esca da questo maledetto tunnel. Noi invece ne usciremo. Spetta a lei - ripeto, signor Presidente - trovare il modo e lo strumento migliore. A me non interessa il discorso della campagna e della conferenza stampa, perché fa parte dell'attività di un capo del Governo che deve rassicurare il Paese, però, signor Presidente del Consiglio, non può continuare a farlo con questa modalità, senza coinvolgere l'opposizione. Nella storia di questa Repubblica è stato grande il nostro Paese soprattutto quando si è saputo trovare una convergenza: dopo la Seconda guerra mondiale, penso al periodo del terrorismo e penso a quando siamo stati sotto attacco dei mercati finanziari. C'era poco fa il presidente Monti; ecco, nel 2012 il 75 per cento del Parlamento - lo ha ricordato la scorsa volta - ha approvato provvedimenti molto duri sulla pelle del Paese. Allora, la sfida che tutti quanti noi abbiamo di fronte è quella di cambiare paradigma, come sento dire, perché è anche una sfida per l'opposizione. Qual è la sfida che abbiamo davanti? Continuare con un tono polemico o cominciare a dire al Paese che anche noi vogliamo dare una mano con le nostre proposte? Però, signor Presidente del Consiglio, lei ha la maggiore responsabilità, cioè quella di poter accogliere le nostre proposte. Dei segnali glieli abbiamo dati: abbiamo votato due scostamenti di bilancio che incideranno sulle future generazioni. Mi permetta un ultimo capitolo, quello sull'Europa: nella pandemia, per quanto sfortunata e per quanto abbia inciso sulla qualità di vita di tutti, come ha detto bene qualche collega, perché ci ha cambiato la vita e ci cambierà purtroppo la vita, l'Europa si sta dimostrando finalmente quel popolo solidale e soprattutto quell'istituzione solidale capace di dare le sue risposte. Allora, approfitti di questa circostanza; approfitti del fatto che l'Europa per la prima volta ha cambiato il suo paradigma, come si suol dire. Ne approfitti, perché anche questa narrazione serve al Paese non per uscire dal tunnel, ma per poter costruire una speranza, sapendo che oltre all'Italia c'è l'Europa che ci sta dando una mano. Se non compiamo uno sforzo, tutti quanti noi, rischiamo di continuare a recitare una parte in una commedia.
2020-10-21	M5S	MaiorinoAlessandra	Ciò significa che esiste già una traccia, che la strada è già tracciata, a maggior ragione in attesa dello stesso meccanismo che servirà per raccogliere i 750 miliardi di euro del piano Next generation EU. È una strada che si deve soprattutto all'azione di questo Governo, da quando nei primissimi mesi della pandemia l'Italia ha saputo farsi, grazie a lei, presidente Conte, capofila di un gruppo di altri otto Paesi proprio per chiedere all'Europa le risorse all'altezza di questa sfida, che sono state raccolte attraverso l'emissione di titoli di debito comune, un'assoluta novità nel panorama dell'Unione europea. Ecco allora il cambio di prospettiva di un'Europa solidale e coesa che dà risposte veloci e se oggi l'Europa non è più quella maestrina con la penna blu, ma è diventata la nutrice accogliente che in tanti abbiamo sperato, questo lo si deve soprattutto all'azione di questo Governo e al costante stimolo dato dal MoVimento 5 Stelle.
2020-10-21	M5S	MaiorinoAlessandra	Con il Covid ci siamo trovati di fronte a cose che già sapevamo. Non sapevamo, ad esempio, che l'ambiente avrebbe meritato sicuramente un'attenzione migliore e che i cambiamenti climatici richiedevano attenzione? Non sapevamo che il consumo delle risorse a quel ritmo non era più sostenibile e che era necessaria una svolta green ? Non sapevamo che la sostenibilità del nostro stile di vita, così come concepita, non era più possibile? Non conoscevamo le tante e troppe disuguaglianze della nostra società, disuguaglianze sociali, culturali, di genere, economiche? Quante volte poi abbiamo parlato di Europa? Quante volte abbiamo detto che l'Europa somigliava più ad una maestrina con la penna blu che ad una nutrice accogliente? Tutto questo lo sapevamo prima del Covid, eppure ci è voluto il Covid per metterci di fronte ad una scelta, una scelta che lei, presidente Conte, ha saputo compiere. Lei ha saputo compiere un balzo nella storia. Come dicevo, ci sono periodi in cui sembra che non succeda nulla e poi c'è un evento dirompente. A quel punto, o si soccombe oppure si fa il balzo. Lei ha avuto il coraggio di fare quel balzo e ha messo in campo ogni mezzo possibile affinché l'Italia potesse affrontare questo momento di crisi e trasformarlo in καιρός, in opportunità, ed è questo che le opposizioni non possono perdonarle. È questo che i detrattori non possono perdonarle: il fatto che sia stato lei, con questa maggioranza, con il supporto del MoVimento 5 Stelle
2020-10-27	FI	GasparriMaurizio	Che cosa c'entra tutto questo con l'articolo 3 della legge di delegazione europea? C'entra. Molti sono i nostri spunti critici sul modo con il quale il Governo si muove in Europa. Abbiamo molte cose anche contro alcuni principi contenuti in questo provvedimento, ma come Forza Italia ci riteniamo autori fondamentali dell'articolo 3, che contiene la tutela del diritto d'autore. In particolare, fare chiaramente riferimento nell'articolo alla direttiva europea 2018/1808 vuol dire tutelare il diritto d'autore.
2020-10-27	LN	ArrigoniPaolo	Signor Presidente, con questo emendamento chiediamo di fare un approfondimento, uno studio e una ricognizione per lo sviluppo della capacità di generazione di energia da fonti rinnovabili che non sono comprese nel perimetro definito dal decreto ministeriale FER1. Sto parlando di fonti rinnovabili quali la geotermia, il biogas e il solare termodinamico. Non comprendiamo il parere negativo espresso dal Governo e dalla maggioranza, perché con questo emendamento poniamo un problema molto serio. La maggioranza è contenta perché in Europa il Consiglio europeo, la Commissione europea e il Parlamento europeo, quando si metteranno d'accordo, voteranno per un ulteriore taglio delle emissioni di CO₂ nel 2030 (oggi è fissato a meno 40 per cento), perché si vuole raggiungere la neutralità climatica nel 2050. C'è la Commissione che vuole portare la soglia da meno 40 a meno 55, mentre il Parlamento europeo ha già votato per portarla a meno 60 per cento. Ebbene, cosa significa in termini di maggiore produzione da fonti rinnovabili nel 2030? Significa che l'attuale quota, fissata al 30 per cento nel 2030, dovrà essere innalzata intorno al 40 per cento. Non si può solo gioire dei numeri, ma bisogna guardare i fatti. Guardate che, grazie alla burocrazia asfissiante che impiega anni e anni per rilasciare l'autorizzazione per un nuovo impianto o per un revamping, siamo solo al 15-20 per cento dal raggiungimento dell'attuale obiettivo di produzione da fonti rinnovabili entro il 2030. Basti citare il fatto che, in riferimento al terzo bando del decreto ministeriale FER1, che incentiva il fotovoltaico sulle cave, sulle discariche, sui tetti che avevano l'Eternit e sui nuovi impianti fotovoltaici o eolici, rispetto a un contingente di potenza incentivabile di 1.300 megawatt, ne è stato richiesto in posizione utile meno di un terzo. Il problema di realizzare impianti da fonti di energia rinnovabile è serio ed è dimostrato dal decreto ministeriale FER1. Sul decreto ministeriale FER2, che vuole incentivare le rinnovabili speciali (come geotermia, biogas, solare termodinamico e moto ondoso), il Governo non deve più dormire, perché c'è un'industria che vuole investire nella transizione energetica con i fatti e non con le parole e i numeri. Quindi non riusciamo a capire perché il Governo e la maggioranza vogliano votare contro questo emendamento, su cui la Lega invece voterà convintamente a favore.
2020-10-27	LN	BagnaiAlberto	Signor Presidente, mi perdoni, non la annoierò a lungo. Questa cosa annoia anche me e cercherò di farla più noiosa possibile, in modo che la maggioranza non si accorga di quello che sto per dire, perché altrimenti sosterrebbe il nostro emendamento. Quindi, spero che si distragga e intanto dico di cosa si tratta. Qui si tratta, specificamente, di modificare la BRRD, ovvero la direttiva sulla risoluzione e i salvataggi bancari. I salvataggi bancari, in Italia, si chiamano Etruria, Marche, Ferrara e Chieti, tanto per capire di cosa stiamo parlando e per ricordarlo affettuosamente ai nostri colleghi di maggioranza. Qual è, dunque, lo specifico senso dell'intervento emendativo? Non mi diffondo: ci sono due punti e mi limito a ricordare il primo, in modo che rimanga traccia del fatto che, da Cassandre, costruiamo capitale politico. Si sta parlando della risoluzione bancaria e quindi del potere di sospendere taluni obblighi e, in particolare, del potere di sospendere gli obblighi di pagamento. Chiediamo dunque che non venga esteso il potere di sospensione ai depositi ammissibili e in particolare che si introduca una clausola di salvaguardia, che assicuri un importo minimo giornaliero ai depositanti, al fine di mantenere la fiducia dei risparmiatori e la stabilità finanziaria, nelle circostanze eccezionali in cui si determini la necessità di attivare la sospensione dei pagamenti o il rimborso dei depositanti, cioè nel caso in cui si debba andare a una risoluzione bancaria. Al netto della concentrazione o della distrazione dei colleghi, scusabile a quest'ora, mi sembra che qui ci sia un tema, che ritengo dovrebbe essere evidente a tutti. Forse non lo è, forse mi sbaglio e lo sottopongo dunque all'attenzione dell'Assemblea. Voglio ricordare quando fu applicato il bail in in Italia, a fine 2015, causando quel bagno di sangue che tutti ricordiamo. Mi riferisco al bail in, ovvero alla BRRD, ovvero la roba di cui stiamo parlando oggi, tanto per essere chiari. Il bagno di sangue fu un crollo del 60 per cento del comparto azionario in borsa, con tutto quello che sappiamo, in termini di danni ai risparmiatori e ai piccoli investitori. All'epoca non era stata percepita la pericolosità dell'intervento legislativo che ci si accingeva a fare. Anni dopo, nel 2018, l'autorità bancaria europea (EBA) intervenne, dicendo che effettivamente la BRRD è un po' destabilizzante, dal punto di vista finanziario. In altre parole, l'Italia era stata usata come cavia, il bail in era stato applicato a casa nostra e a casa loro si disponevano risolutamente a non applicarlo. Del resto, gli sviluppi recenti in materia di bad bank europea ci suggeriscono che lì ci si accinge a salvare le banche con i soldi pubblici. A me non sembra che la lezione sia stata pienamente compresa, perché il semplice fatto che dobbiamo disporre un emendamento di questo tipo - che adesso la maggioranza boccerà - fa capire che la natura destabilizzante della normativa europea in materia di risoluzione di salvataggi bancari non è stata pienamente compresa dallo stesso legislatore europeo. Quindi ci aspettiamo altre copiose lacrime di coccodrillo dopo l'altro inevitabile incidente. Ci resterà la soddisfazione di averlo detto e voglio sperare che a lungo andare gli elettori si rendano conto che l'unica colpa degli economisti e, in generale, dei parlamentari della Lega non è non voler bene a mamma Europa, ma è semplicemente capire un pochino prima quello che gli altri capiscono un pochino dopo.
2020-10-27	LN	BagnaiAlberto	Signor Presidente, sarò veramente succinto. Per me è molto interessante osservare come si stanno svolgendo queste dichiarazioni, considerando la materia degli articoli 10 e 11 della legge di delegazione europea, che riguardano argomenti piuttosto importanti. Le lugubri sigle che li contraddistinguono sono BRRD, CRD, CRR, SRM: sostanzialmente quello che va sotto il nome di pacchetto bancario. Ed è quando vedo come stiamo analizzando qui in Aula queste disposizioni che capisco come è stato possibile che, per esempio, sempre in quest'Aula si siano approvate - peraltro, con una grande leggerezza da parte dell'attuale maggioranza - normative come quelle del bail in. Poi, naturalmente, è chiaro che esiste una saggezza della storia e su quel bail in il PD si è fatto del male e si sta facendo del male su altre cose. Per esempio, ho sotto gli occhi un meraviglioso titolo del dicembre 2018 in cui l'attuale ministro Gualtieri ci diceva che sui non performing loan in Europa era stato approvato un testo equilibrato. Quel testo equilibrato conteneva il famigerato calendar provisioning, che è quello che oggi, per esempio, il dottor Nagel, amministratore delegato di Mediobanca, definisce una bomba, e che fa preoccupare perfino il dottor Visco, governatore di Banca d'Italia, di cui all'epoca, però, non si rinvengono particolari opposizioni. Per quel che riguarda l'articolo 10, in particolare l'emendamento 10.10 del nostro Gruppo, alla lettera g -bis contiene una norma particolarmente importante, perché riguarda il tema del principio di proporzionalità che, senza entrare in dettagli tecnici inutili, si traduce in come non farci troppo del male nel recepire le normative europee. Quello che noi chiediamo è che non ci si avvalga della facoltà prevista dalla lettera b) del punto 145 dell'articolo 2 del regolamento 575/2013, in relazione alla soglia di 5 miliardi di euro del valore totale delle attività quale condizione ai fini della definizione di ente piccolo e non complesso. Richiediamo, cioè, che non venga abbassata la soglia al di sotto della quale una banca è considerata un ente piccolo e non complesso. Questo perché? Perché - secondo quella che è sempre stata la linea politica del nostro partito, e che ha sempre trovato l'opposizione, in particolare della vigilanza nazionale, e anche dell'attuale maggioranza - intendiamo tutelare il credito territoriale; intendiamo tutelare le piccole banche rispetto a un aumento di costi, per esempio di compliance, che inevitabilmente incomberebbero su di loro se si decidesse di considerare piccola una banca con un capitale inferiore ai 5 miliardi di euro. Qui c'è fondamentalmente il tema del gold plating : gli altri Paesi non si avvarranno della possibilità di abbassare la soglia, quindi è assolutamente importante che anche noi chiediamo al legislatore delegato di non avvalersi della possibilità di abbassare la soglia, altrimenti, come al solito, andremo a competere in Europa con un braccio legato dietro la schiena. Per aver detto queste parole di saggezza, anche in altre circostanze, anche durante l'approvazione della BRRD nella prima versione, economisti della Lega sono stati accusati di essere antieuropei, di fare critica ostruzionistica; stiamo semplicemente chiedendo cautela. Esattamente come accadde qualche anno fa al presidente Borghi di rivolgersi all'allora presidente del Consiglio Letta dicendo che non avevano capito cosa stessero facendo («Vi correranno dietro con i forconi e tiferò per gli inseguitori»), ed esattamente come ci siamo opposti, per esempio, al calendar provisioning così come magnificato da Gualtieri, qui chiediamo di fare attenzione. E se la storia ci ha dato ragione due volte, temo che ci darà ragione anche la terza volta. Auguri a questa maggioranza!
2020-10-27	LN	BergesioGiorgioMaria	Non possiamo continuare a prendere in giro gli italiani, ma dobbiamo parlare in modo corretto e chiaro. La prima etichettatura - ricordatevelo - è la denominazione corretta di un prodotto, attraverso la sua identità, attraverso la sua catena produttiva e la sua filiera. Il ministro Bellanova tutti i giorni ci parla di aiuto alle filiere; vorremmo capire quali sono detti aiuti. Se l'Europa dà le risorse - come ha detto prima il Vice Ministro - sia chiaro che devono essere identificate bene, altrimenti si rischia di trovarsi di fronte a un parolaio collettivo da televisione, che non serve a nulla. Noi andremo in crisi; tutte le nostre imprese e il milione e mezzo di partite IVA agricole verranno a prendere a calci nel sedere chi di dovere.
2020-10-27	LN	BergesioGiorgioMaria	Signor Presidente, intervengo semplicemente per dire che è assurdo esprimere un parere contrario su un emendamento importante come quello in esame. Noi chiediamo di non applicare i considerando 28 e 58; il primo riguarda il controllo dell'esposizione a comunicazioni commerciali relative a prodotti alimentari, mentre il secondo riguarda il controllo sui contenuti delle comunicazioni relative all'agroalimentare in merito al contenuto di grassi e sali. La richiesta è motivata dal fatto che ci potrebbe essere una lotta contro il made in Italy proprio attraverso questi articoli. Perciò noi chiediamo espressamente oggi a quest'Aula di riflettere su questo tema, perché è fondamentale. Il rischio è che vengano pubblicizzati come cattivi i cibi del nostro made in Italy. Un esempio su tutti: un cibo ad alto contenuto di grasso come il parmigiano potrebbe essere indicato come cibo cattivo, con una pubblicità negativa. Su questo argomento l'Europa sta massacrando le nostre imprese, le nostre aziende, i nostri agricoltori, i nostri industriali. Noi stiamo faticando; con le assurde decisioni dell'ultimo decreto del Presidente del Consiglio dei ministri un terzo dell'importante canale dell'acquisto fuori casa va perduto. Abbiamo dei problemi enormi in termini di latte e di trasformazione della carne. La scorsa settimana il non decidere del Parlamento europeo è stato gravissimo: un hamburger non è vegano, un hamburger è di carne. Sia chiaro.
2020-10-27	LN	BriziarelliLuca	Signor Presidente, vorrei soffermarmi sull'ordine del giorno G6.100. In Europa ci imponiamo anche i limiti non dovuti, cogliamo almeno le occasioni. L'ordine del giorno riguarda l'aviazione leggera. Il regolamento UE 2018/1139, richiamato dall'ordine del giorno, ha consentito agli Stati membri di poter aumentare il peso massimo degli ultraleggeri. Noi, come produttori, siamo un'eccellenza a livello internazionale. Si intende pertanto impugnare il Governo a cogliere questa opportunità, come hanno già fatto altri Stati come la Germania, sostenendo in questo momento la nostra industria e accogliendo l'aumento di peso reso possibile per gli ultraleggeri.
2020-10-27	M5S	AirolaAlberto	Signor Presidente, io tante volte avrei voluto fare propaganda, magari sull'ordine dei lavori, come ha fatto il senatore Salvini, quando non si tratta di ordine dei lavori. Attualmente il presidente Conte sta parlando non si sa di cosa e la sua comunicazione scatena un dibattito sull'ordine dei lavori; ma la conferenza stampa del Presidente del Consiglio non riguarda l'ordine lavori né il provvedimento che dobbiamo approvare, che serve invece a portare avanti il nostro Paese soprattutto nei riguardi dell'Europa.
2020-10-28	FI	GiammancoGabriella	In Italia abbiamo il codice della crisi d'impresa e dell'insolvenza che regolamenta la materia, ma che, a nostro avviso, soprattutto in questo momento storico va cambiato e riadattato a ciò che ci chiede l'Europa.
2020-10-28	FI	VitaliLuigi	In questa maniera si mostrano solidarietà e vicinanza alle Forze dell'ordine. E lo dico non solo come esponente parlamentare, ma anche come figlio di una famiglia di tutori dell'ordine che ha visto le frustrazioni e le mortificazioni degli appartenenti alle Forze di polizia, e ha vissuto le ansie, i dolori, le pene e le sofferenze delle famiglie. Allora basta con le parole di occasione: manifestiamo concretamente la vicinanza alle Forze di polizia e incominciamo ad adeguare gli stipendi, che sono i più bassi d'Europa.
2020-10-28	LN	BriziarelliLuca	Da alcuni mesi stiamo quindi mettendo in ginocchio il comparto, non solo delle bioplastiche, ma anche delle plastiche, in cui a livello nazionale siamo leader, prima di tutto con l'incertezza, facendo andare via le aziende, proponendo la plastic tax (questo non è certo un modo per stare vicino alle aziende) e poi si presentano emendamenti per ridurre i danni e confondere un po' le cose. Allora, mettiamo ordine: sull'emendamento precedente ci siamo astenuti, perché abbiamo preso atto di uno sforzo da parte del Governo. Diamo atto al Sottosegretario di avere in parte rispettato le parole pronunciate in sede di replica, quando ha detto che si cerca di adattare la normativa affinché non gravi troppo sulle aziende, e lo stesso vale per il tentativo del relatore. Dobbiamo però dire la verità: ci sono prodotti non sostituibili, e questo lo dite. Soprattutto dopo il Covid è evidente che alcuni prodotti in plastica, a contatto con gli alimenti, non sono sostituibili. Consentite però di introdurre quei prodotti, solo se in plastica biodegradabile e compostabile. È giustissimo: anche noi siamo a favore e a sostegno di un comparto, che però viene comunque messo a rischio dall'Europa, la quale, guardando al Nord Europa, considera erroneamente la bioplastica, se trattata chimicamente, al pari della plastica: questo non l'avete ricordato. Nella foga ideologica di adottare questa direttiva, c'è stato un errore, con l'emendamento approvato, a prima firma della collega Floridia. Dunque l'emendamento 22.104, ora in esame, vuole spazzar via quell'impostazione, perché in precedenza avete approvato un emendamento con il quale mettete al bando da subito i bicchieri in plastica. Con l'emendamento 22.104 miravamo quindi ad eliminare questo errore, che è ciò che intendete fare con i due emendamenti successivi, sui quali il relatore ha espresso parere favorevole, ovvero il 22.105 (testo 3) e il 22.106 (testo 2), su cui ci asterremo. Si maschera dunque, con una definizione che illustra un errore di traduzione nel testo italiano, che parla di "tazze" e non considera i bicchieri, quello che in realtà era stato un intervento punitivo apportato da un altro emendamento, approvato dalla maggioranza. In conclusione, riteniamo che un'impostazione corretta, che guardi a tutte le aziende, anche alla luce di quanto la plastica si è rivelata utile in determinati settori, dovrebbe tutelare l'ambiente, investendo, sì, nella ricerca - come crediamo anche noi, avendo firmando l'emendamento che elimina l'obbligo di una parte di materiale vergine per le bottiglie - ma non negando l'evidenza. Per questo voteremo convintamente a favore dell'emendamento 22.104 e ci asterremo sul 22.105 (testo 3), che sarà votato congiuntamente al 22.106 (testo 2).
2020-10-28	M5S	AirolaAlberto	Signor Presidente, intervengo per rimarcare che fare un ordine del giorno in cui si ribadisce una pratica che è condannata da tutti, che ovviamente sfrutta la donna ma che è già vietata in tutta Europa, è forse più funzionale a un gesto di irrilevanza. Si può, cioè, agire in altre sedi e non compiere l'ennesima operazione di propaganda, visto che già siamo tutti d'accordo e abbiamo stabilito che tale pratica -che forse è permessa solo in Romania tra congiunti - è condannata e vietata in tutta Europa. Lo dico perché lo sappia l'Assemblea.
2020-10-29	FI	GiammancoGabriella	Non ci piace che la governance dei dispositivi medici sarà finanziata da chi dovrà controllare, cioè dalle imprese aggiudicatarie di gare d'appalto dei dispositivi medici stessi. Continuerò e continueremo quindi a lavorare perché questo evidente conflitto di interessi venga eliminato. Con la legge di delegazione europea votiamo oggi anche le relazioni del Governo sulla partecipazione del nostro Paese all'Unione europea. Su questo versante, colleghi della maggioranza e Governo, c'è veramente ancora molto da fare. Il Governo deve continuare a lavorare in Europa per un'equa armonizzazione fiscale, salvaguardando le nostre imprese dall'insopportabile fenomeno del dumping fiscale; Olanda, Lussemburgo e Irlanda fanno perdere all'Italia ben 8 miliardi di euro l'anno. Come denuncia il presidente dell' Antitrust, ogni anno sfuggono dalla tassazione del nostro Paese oltre 23 miliardi di dollari di profitti, che finiscono in giurisdizioni più favorevoli alle multinazionali.
2020-10-29	FdI	DeCarloLuca	Per quanto riguarda il nutri-score, ad esempio, se non fosse stato il Gruppo Fratelli d'Italia a sollevare in Aula il problema, dopo averlo fatto con le etichette a semaforo o con la questione relativa ai pesticidi, il tentativo dei Paesi del Nord e delle grandi multinazionali di discriminare i nostri prodotti nazionali come il grano e il prosciutto sarebbe passato quasi sotto traccia. Quello a cui stiamo assistendo, infatti, signor Ministro, è un vero e proprio attacco alle nostre produzioni, la cui riconosciuta alta qualità costituisce per i nostri competitor sul mercato proprio il motivo per tenerle sotto attacco. La nostra agricoltura è sotto attacco anche da parte di un certo ambientalismo, quando proprio l'agricoltura italiana è invece la più verde d'Europa. Sicuramente migliorabile ma non demonizzabile. Possiamo dirle che non ha certo affrontato e risolto il problema dei prezzi dei prodotti agricoli che troviamo sugli scaffali della grande distribuzione a prezzi addirittura inferiori ai costi di produzione. È ora che si lavori, Ministro, per un prezzo minimo garantito che dia dignità non solo ai braccianti, ma anche agli imprenditori. Inoltre, Ministro, le ricordo la concorrenza sleale, l' italian sounding, gli accordi commerciali europei che non tutelano il prodotto italiano mentre noi chiediamo da tempo l'introduzione dei dazi di civiltà nei confronti di quelle merci che provengono da quei Paesi in cui non si rispettano gli standard salariali, di sicurezza sul lavoro e di tutela ambientale. È proprio l'agricoltura italiana che paga il prezzo più alto di questi accordi. È in questo contesto, già fragile e complicato, che il Governo di cui lei fa parte ha risposto con la chiusura di tante attività che sono uno sbocco naturale per molti operatori agricoli. Infatti, Ministro, i locali che il Governo ha chiuso costituiscono solo la punta dell' iceberg dell'intera filiera, che era stata messa già pesantemente in difficoltà nella prima andata, in cui lei e il suo Governo avete dato risposte più ideologiche che concrete, più di facciata che sostanziali. Le chiediamo pertanto se abbia contezza che questa crisi la pagherà l'intera filiera, con stime che le associazioni di categoria hanno già provveduto a fare, ma anche se non ritenga inutile e privo di evidenze scientifiche un DPCM che dà il colpo di grazia a tante realtà economiche che costituiscono oggi gli ambasciatori del made in Italy, l'eccellenza italiana nel mondo. PRESIDENTE. Il ministro delle politiche agricole alimentari e forestali, senatrice Bellanova, ha facoltà di rispondere all'interrogazione testé illustrata, per tre minuti.
2020-10-29	FdI	FazzolariGiovanbattista	Come ha recentemente detto il presidente del Partito dei conservatori europei, a nome dei 40 partiti europei occidentali che rappresenta, l'italiana Giorgia Meloni, non bisogna stare necessariamente in ginocchio davanti all'eurosistema, in Europa si può anche stare in piedi, a testa alta, a difendere il proprio interesse nazionale e il proprio popolo. È quello che intendiamo fare e per questo voteremo contro la pessima legge di delegazione europea di questo Governo.
2020-10-29	FdI	FazzolariGiovanbattista	In conclusione, il Partito Democratico crede - e purtroppo ormai il MoVimento 5 Stelle con lui - che il ruolo dell'Italia in Europa sia quello di assecondare gli appetiti altrui: nessuna difesa dei nostri asset strategici, le nostre imprese saccheggiate e questa debolezza arriva addirittura ad attaccare i nostri confini nazionali. Grazie a Fratelli d'Italia, abbiamo denunciato il tentativo di cedere parte delle nostre acque territoriali con l'accordo di Caen, che al momento è saltato; grazie a Fratelli d'Italia e all'interrogazione presentata dal senatore La Russa al Senato e dall'onorevole Lollobrigida alla Camera, abbiamo denunciato il tentativo francese di impossessarsi del vertice del Monte Bianco e anche questo speriamo che con la denuncia di Fratelli d'Italia sarà scongiurato
2020-10-29	FdI	FazzolariGiovanbattista	Nessuno di voi ha finora espresso solidarietà alla Francia e condannato l'omicidio islamista del professor Paty, perché credete che occorra assecondare qualunque forma di invasione dell'Europa e che parlare di integralismo islamico sia un tabù.
2020-10-29	FdI	FazzolariGiovanbattista	Presidente, le chiedo di farmi recuperare qualche minuto. PRESIDENTE. Sì, non si preoccupi, è tutto calcolato. Vada avanti. Il senatore Mirabelli non riuscirà a toglierle i secondi. FAZZOLARI (FdI). Volevo dire semplicemente che è sintomatica la questione che dai banchi del PD arrivi l'urlo «fascista», perché sto dicendo che è una vergogna non condannare la decapitazione islamista del professore Samuel Paty, che non mi risulta essere un esponente di destra. Quindi, se il PD crede che condannare la decapitazione del professor Paty sia un atto da estremisti di destra siamo messi veramente male. Annuncio che, a differenza dei membri del PD, mi ha chiamato il sindaco dell'Aquila, l'amico Pierluigi Biondi, che ha annunciato che il Comune dell'Aquila dedicherà una via al professore Samuel Paty per ricordarsi esattamente quali sono le battaglie che dobbiamo compiere in Europa.
2020-10-29	FdI	FazzolariGiovanbattista	Signor Presidente, anche quest'anno abbiamo il rito della legge europea; in sostanza, facciamo i compiti a casa. L'Europa ci dice quello che dobbiamo fare e noi lo facciamo. Ma lo facciamo ormai in modo talmente acritico che rischiamo di cadere veramente nel ridicolo. La relazione programmatica che ci accingiamo a votare è stata scritta a gennaio 2020, cioè prima della pandemia. La legge di delegazione europea ha cominciato il suo percorso anni fa, mesi fa, prima della pandemia, e noi facciamo finta che tutto questo non sia accaduto; facciamo i compiti a casa, facendo finta che il mondo sia lo stesso che c'era prima. Se voi credete di fare così la figura dei bravi europeisti, sbagliate; fate la figura degli imbecilli, perché uno deve essere anche minimamente razionale quando fa le cose. Fratelli d'Italia, nella sua proposta di risoluzione, chiede di ritirare i documenti e di ripresentarli adeguandoli al nuovo contesto, perché non facciamo una bella figura in Europa e non facciamo una bella figura in Italia. Dobbiamo dare seguito a 33 direttive, 14 regolamenti, 33 procedure di infrazione; ma, signor Sottosegretario, quante di queste saranno valide negli anni successivi? Vi sfugge che l'Europa ha deciso nuove regole, nuovi sistemi, nuovi aiuti alle imprese. Noi facciamo finta di nulla e andiamo avanti come se nulla fosse. In ambito economico sono cambiate molte cose: i nuovi strumenti europei, la nuova funzione della BCE e gli aiuti di Stato. Non sarebbe stato più utile essere chiari con le nostre imprese? Ai colleghi è sfuggito l'articolo de «Il Sole 24 Ore» intitolato «Rischio restituzione per gli aiuti alle imprese». Avete parlato di aiuti alle imprese. Il Governo mi ascolta o parlo da solo? Va bene che questa è una procedura fasulla; lo stiamo dicendo, ma almeno voi che ci credete fate finta di crederci. (
2020-10-29	FdI	FazzolariGiovanbattista	Sottosegretario, sulla restituzione alle imprese, il ministro Amendola ci specifica che la parola impresa in Europa vuol dire gruppo. Peccato che questo è stato reso pubblico ieri. È vero che nel sito dell'Unione europea, dove un imprenditore poteva andare a verificare, si indica il limite di 800.000 euro a impresa. Il dossier di Camera e Senato del 27 ottobre parla di 800.000 euro a impresa. Se non sono 800.000 euro a impresa, perché per le regole europee è per gruppo, dovevate essere più chiari e scrivere «gruppo» e, quando andavate in televisione, non dovevate dire che ci sono 800.000 euro a impresa, ma 800.000 euro di aiuti di Stato massimi per gruppo. Oggi, infatti, stiamo parlando della partecipazione dell'Italia all'Unione europea, che non può essere una presa in giro sistematicamente. Invece di far finta di nulla, oggi era l'occasione di specificare, visto che le nostre imprese sono in ginocchio e che si parla di aiuti di impresa, che alla parola «impresa» corrisponde effettivamente l'impresa e non il gruppo. Lo potevamo fare oggi; non l'abbiamo fatto perché dovevamo fare gli utili idioti. Sempre in ambito economico, Macron - che non mi sembra un sovranista - sta parlando di autosufficienza e di sussistenza. Banalmente dice: l'epidemia ci ha spiegato che una globalizzazione totale nella quale l'Europa non è autosufficiente quantomeno per la sopravvivenza è un problema. Macron domanda: ci poniamo il problema? Un dirigente del PD, Maurizio Martina, ha scritto recentemente il libro «Cibo sovrano» proprio sul concetto che si può riassumere come segue: ragazzi, stiamo attenti; non è che domani non abbiamo neanche i prodotti alimentari di sopravvivenza? Non era il caso di parlarne nella legge di delegazione europea? No, parliamo dei 14 regolamenti che ci interessano e delle 33 direttive perché siamo in Europa in ginocchio da fermi e non capiamo qual è il ruolo della partecipazione dell'Italia in Europa. In ambito sanitario lo sapete che adesso stiamo andando verso il lockdown. La Francia e la Germania vanno verso il lockdown, ma ci siamo interrogati su una voce banale? Mi riferisco all'applicazione di Schengen in periodo di pandemia. Quali sono le regole di ingaggio? Ognuno può chiudere all'altro, così come accaduto all'Italia quando vi siete fatti chiudere le frontiere in faccia da Francia, Slovenia e Austria perché eravamo gli appestati l'Europa? Adesso come funziona? Quali sono le regole? Era questa la sede per parlarne e non ne parlate perché il vostro documento è di gennaio del 2020. Si parla sempre dello stato di diritto - lo ha citato poco fa anche la collega Ginetti - perché i cattivi ungheresi e polacchi vogliono difendere le loro radici cristiane ed europee. Per quanto riguarda lo Stato di diritto non spendete mai una sola parola in ordine alla questione del contrasto al fondamentalismo islamico in Europa. È un tema che Fratelli d'Italia affronta sistematicamente. In ambito europeo lo inserisce sistematicamente tra le priorità: lo abbiamo fatto negli anni scorsi e anche quest'anno, ma quest'anno immaginavamo che avreste speso almeno una parola. Non so se vi è sfuggito che i Paesi musulmani di tutto il mondo stanno attaccando la laicità della Francia, cioè dell'Europa. Nel frattempo avvengono episodi come quello di oggi, in cui terroristi islamici entrano dentro una cattedrale sgozzando e uccidendo delle persone. Qualche giorno fa era stato decapitato il professor Samuel Paty, colpevole di aver spiegato la laicità a scuola. È stato decapitato da un sedicente profugo ceceno, rifiutato dalla cristiana Polonia, finito in Francia a sgozzare ed ammazzare i professori francesi. Oggi abbiamo toccato il culmine della vergogna. Invito tutti a riascoltare gli interventi di dolore espressi dai colleghi del MoVimento 5 Stelle, di Italia Viva e del Partito Democratico riguardo gli eventi di questa mattina; nessuno dei tre ha mai citato le parole «islamista», «Islam», «musulmani» o «terrorismo islamico».
2020-10-29	FdI	UrsoAdolfo	Signor Presidente, con il concorso del Gruppo Fratelli d'Italia ho chiesto di intervenire in apertura di seduta per esprimere la solidarietà nostra, dell'Assemblea del Senato e, più in generale, del nostro Parlamento alla Francia, al Parlamento francese, alla città di Nizza e, ovviamente, alle vittime di questo nuovo, gravissimo attentato terroristico. Pochi minuti fa, alcuni terroristi hanno colpito la città di Nizza, assassinando e decapitando tre cittadini che erano in preghiera nella cattedrale di Notre-Dame. Non si ha ancora contezza di quante siano effettivamente le vittime, ma si ha la certezza, per quanto ha dichiarato anche il sindaco che si tratti di un attentato terrorista e che almeno uno degli aggressori sia stato colpito ed arrestato. Si tratta del secondo recente episodio che colpisce la Francia: quindici giorni fa è stato assassinato e decapitato un professore che aveva osato insegnare la libertà di espressione nella scuola francese. La scuola e la chiesa, gli emblemi della nostra civiltà, sono state colpite nel cuore della Francia: quindici giorni fa, nella periferia di Parigi, e questa mattina, nel centro di Nizza. Ricordo a noi tutti che quest'ultima è già una città martoriata, perché pochi anni fa, nel 2016, un altro terrorista l'aveva colpita nel giorno della festa nazionale francese, il 14 luglio, uccidendo 40 persone e ferendone 250. Ecco perché credo che oggi sia più importante che mai esprimere all'Assemblea nazionale francese e al popolo francese la nostra solidarietà, nella consapevolezza che l'attacco ripetuto alla Francia e ai simboli della nostra civiltà - la scuola e la libertà di espressione, la chiesa e la libertà di religione - sia un attacco a tutti noi, italiani ed europei, che pertanto dobbiamo tutelarli fino in fondo. Non sfugge ad alcuno che questo sia accaduto pochi giorni dopo che una persona, che ho difficoltà a nominare come presidente e anche come signore, cioè Erdoğan, aveva soffiato sul fuoco, aizzando il fondamentalismo islamico, di fatto, a difendersi, quindi a colpire nel cuore d'Europa. Questo è inaccettabile e noi, come Parlamento e come Governo, dobbiamo trarne le necessarie conseguenze.
2020-10-29	FdI	ZaffiniFrancesco	Signor Presidente, professor Conte, lei ha avuto modo di gestire questa emergenza utilizzando poteri e risorse mai visti nella storia repubblicana. Ha avuto una totale libertà d'azione, fino al punto di saltare il Parlamento, come sta facendo oggi, non consentendoci di votare su questo ennesimo decreto del Presidente del Consiglio dei ministri - il quindicesimo o il sedicesimo, non si capisce bene con annesso show a reti unificate (l'ultimo addirittura dopo l'Angelus papale, perché mi sembra giusto che ci sia un orario consono). Le ricordo, signor Presidente, che l'Italia da vent'anni ininterrotti, lo sottolineo, è in avanzo primario, cioè tassa più di quello che spende, e continua ad incrementare il debito pubblico, che in questo periodo sarà incrementato di 190 miliardi di euro, 100 dei quali dovuti all'ultimo scostamento; quello precedente, collega Castellone, l'abbiamo votato anche noi, mettendo via le frecce; ma quella riunione dura da nove mesi e credo che, a questo punto, le frecce si siano automaticamente liberate, da sole. Quindi, signor Presidente, come dicevo, ha avuto risorse e poteri come mai nessuno prima. La situazione odierna è assolutamente drammatica: Unioncamere stima che 45.000 imprese saranno cancellate in camera di commercio e che almeno altrettante siano in corso di eliminazione; poi, ovviamente, ci sono quelle moribonde. Per quanto riguarda gli aiuti ricevuti per i ristori, i famosi ristori, il centro di ricerca dell'università di Oxford stima oggi che l'Italia è la peggiore d'Europa rispetto a quelli stanziati (non erogati). Lei, signor Presidente, a proposito di mettere da parte le frecce, è quello del «La mia esperienza finisce qui», con il governo Conte I: lo disse in quest'Aula, davanti a tutti noi. Lei è quello del bazooka da 400 miliardi, la potenza di fuoco. Lei è quello del ristoro dell'altra volta, il famoso fondo perduto, che ancora tutti stanno attendendo, perché non è arrivato; lei è quello della cassa integrazione, che ancora stanno attendendo. Il nuovo decreto ristori parla di 100 per cento, 200 per cento o 400 per cento; parte dicendo che ristorerà un intero anno, ma poi si scopre che invece ristorerà il 100 per cento dell'ultimo ristoro, oppure fa riferimento, come per i locali di intrattenimento, agli incassi del mese di aprile. Chiunque sappia come funziona un locale di intrattenimento sa che nel mese di aprile i locali invernali hanno già chiuso e quelli estivi non hanno ancora riaperto. Lo sa anche un bambino. Non c'è bisogno di questo, signor Presidente. Oggi non c'è bisogno di mettere da parte le frecce, colleghi. C'è bisogno di dirsi le cose per quelle che sono, perché sono passati nove mesi dall'inizio dell'epidemia e purtroppo sono decedute migliaia di persone. Di fronte a questo, ognuno di noi interpreta il proprio ruolo a cospetto della propria responsabilità, davanti al suo specchio personale. E allora non parliamo di bonus, signor Presidente, ma della sospensione dei costi fissi per le imprese. Non basta il bonus. Oggi si parla di metà novembre. Vogliamo scommettere, signor Presidente, che a metà novembre non arriverà niente? La facciamo una scommessa io e lei, signor Presidente? Scommettiamo un caffè: uno per me, uno per lei e uno per la sanità.
2020-10-29	LN	CasolatiMarzia	(ore 12,07) ( Segue CASOLATI). Permettetemi - concludendo - un passaggio sul fondo Sure, visto che è stato poc'anzi nominato. L'Italia ha già preso 10 miliardi di euro dal fondo Sure. Ci raccontate che è un regalo, ma la verità è che è tutto molto opaco. Non si sa quali siano le condizioni, perché sui mercati i tassi sono negativi. Quanto ci costano i tassi dell'Europa è vietato saperlo, perché è stato tutto segretato. È questa la trasparenza?
2020-10-29	LN	CasolatiMarzia	Dal momento che abbiamo il sentore, anzi la quasi certezza che questo Governo non sarà in grado di garantire quelle che per noi sono le priorità per l'Italia in Europa, con il presente comunico il voto contrario della Lega-Salvini Premier-Partito Sardo d'Azione su tutti e due i documenti in esame.
2020-10-29	LN	CasolatiMarzia	Questi sono tutti appelli che durante le audizioni i rappresentanti dei diversi settori del nostro tessuto produttivo ci hanno fermamente sollecitato. Queste sono preoccupazioni che si aggiungono a quelle che ci fanno temere per l'esistenza stessa dei nostri valori, della nostra storia e della nostra cultura, recentemente minata dalla scellerata ratifica della Convenzione di Faro. Non è questa l'Europa che vogliamo, un'Europa fatta di valori annacquati, o peggio negati, e prodotti surrogati: il cioccolato non cioccolato, il parmigiano non parmigiano o la dieta a base di insetti rispetto alla dieta mediterranea.
2020-10-29	LN	CasolatiMarzia	Signor Presidente, membri del Governo, colleghi senatori, le Relazioni programmatica e consuntiva annuali rappresentano lo strumento di controllo del Parlamento sulla condotta del Governo nelle sedi decisionali dell'Unione europea. Questo documento, presentato dal ministro Amendola il 24 gennaio e annunciato in Assemblea il 18 febbraio di quest'anno, risulta anacronistico e quindi inadatto a descrivere gli impegni che l'Italia ha adottato e adotterà nell'Unione per l'anno corrente. L'emergenza pandemica da Covid-19, sorta in primavera, e la conseguente crisi economica mondiale hanno creato un prima e un dopo, come per le torri gemelle; tutto ciò che è stato scritto prima (valutazioni, prospettive e quant'altro) risulta oggi anacronistico, perché si rifà a uno scenario totalmente diverso. Oggi ci apprestiamo a votare con un atto di indirizzo una relazione che spiega gli impegni che l'Italia dovrà prendere in Europa per il 2020. Oggi è il 29 ottobre e l'anno termina il 31 dicembre. Come giustamente ha sottolineato il relatore, senatore Pittella, l'importanza di questo documento è nota a tutto il Parlamento. È questo il problema, la principale criticità: il Parlamento italiano, organo di rappresentanza del popolo italiano, tratta solo oggi, a sessantatré giorni dal 2021, le Relazioni programmatica e consuntiva e la legge di delegazione, continuando nei fatti ad essere completamente esautorato dal dibattito europeo. Cosa me lo fa pensare? Per esempio un Presidente del Consiglio che non permette il voto prima della sua partecipazione ai tavoli europei, sostenendo che sono informali, oppure il ritardo nell'invio di documenti importanti come abbiamo visto nella fase di trattativa di riforma del MES, o ancora, ripeto, lo stesso dibattito di oggi completamente anacronistico e obsoleto. Nonostante l'assurdità della discussione in oggetto, approfitto per dire ciò che, secondo noi del Gruppo Lega-Salvini Premier, l'Italia dovrebbe fare in Europa. Mai come oggi è fondamentale ripensare ai parametri di Maastricht
2020-10-29	LN	CasolatiMarzia	Sul green deal europeo è evidente il diverso atteggiamento dell'Europa tra il settore produttivo della plastica, dove l'Italia è tra i leader, e quello del carbone che interessa particolarmente la Germania. Il processo di decarbonizzazione verrà sostenuto dai fondi europei. Il settore della plastica, probabilmente, sarà colpito da una nuova tassazione. L'unico risultato che questo comporterà sarà un calo di produzione della plastica in Europa, e quindi in Italia
2020-10-29	LN	CasolatiMarzia	e perseguire politiche coraggiose che proteggano le nostre imprese dagli attacchi predatori provenienti da Paesi dentro e fuori l'Europa.
2020-10-29	M5S	LoreficePietro	Continuo, più che concludere, signor Presidente. PRESIDENTE. Io ho detto «continui». LOREFICE (M5S). La ringrazio. Torniamo ai temi della legge di delegazione europea. Ringrazio il relatore, i presidenti e il sottosegretario Agea perché hanno avuto anche loro tanta pazienza, però mi permetto di invitare il sottosegretario Agea a portare al Ministro un messaggio per la prossima volta: una legge di delegazione con 38 provvedimenti tra direttive e regolamenti è difficilmente gestibile in Assemblea; consentite all'Assemblea e alle Commissioni di lavorare per bene perché i temi delle direttive europee e dell'Europa tutta per noi sono importanti. Perciò, mi permetto di fare un invito al Governo e al Ministro in questo senso. Nello specifico la legge interviene, ad esempio, sulla disciplina dei servizi dei media audiovisivi, delegando al Governo un riordino generale della normativa e recependo, altresì, cambiamenti intervenuti in Europa in materia di tutela della dignità umana e dei minori, promozione delle opere europee, divieto di pubblicità del gioco d'azzardo (un altro tema seguito da anni dal MoVimento 5 Stelle con la massima attenzione). Si interviene ancora in materia di pratiche commerciali sleali nella filiera agricola, al fine di tutelare meglio i produttori (e l'attenzione di questa maggioranza e del Governo per i produttori agricoli è sempre molto alta). I temi sono molti e perciò cerco di evitare un mero elenco. Vorrei solamente soffermarmi su alcune questioni che ritengo maggiormente significative. Con questa legge delegazione avviamo l' iter per il recepimento della renewable energy directive (RED) II e della direttiva del mercato dell'energia elettrica per noi molto importante. Come sapete, per il MoVimento 5 Stelle questo è un tema fondante. Grazie a questa norma ci avviciniamo a grandi passi all'idea di futuro che abbiamo in mente da undici anni: energia pulita da fonti rinnovabili del cittadino e a servizio dello stesso. (
2020-10-29	M5S	LoreficePietro	Vorrei citare le comunità energetiche, anche questo è un tema a noi molto caro, già anticipate nel milleproroghe del 2020 e da un decreto del Ministero dello sviluppo economico di poche settimane fa. In merito, ringrazio anche Stefano Patuanelli per l'impegno profuso. Oggi compiamo un ulteriore passo in avanti verso la creazione di un quadro giuridico semplice e omogeneo in grado di contribuire alla loro necessaria espansione. Per noi le comunità energetiche sono importanti per superare anche la dipendenza dalle fonti fossili e perciò anche da fonti esterne alla Nazione, un altro punto del programma del Movimento che viene realizzato sempre con l'intento di mettere il cittadino al centro e fornirgli gli strumenti per essere parte del cambiamento verso un futuro non più rimandabile, grazie anche alle risorse del recovery fund per cui il Presidente del Consiglio si è battuto e che ringrazio per questo. Abbiamo un'occasione unica per realizzare quanto detto. Recepiamo, inoltre, il codice delle comunicazioni elettroniche, che costituisce anche in questo caso un nuovo passo verso l'ammodernamento del nostro Paese. Seppure la rete italiana abbia superato la prova del lockdown - ricordiamo che nei giorni di chiusura totale non era scontato e che almeno nei primi giorni non avevamo la certezza che la rete reggesse - è emerso con maggior forza il digital divide che alcune zone del Paese vivono quotidianamente. Pensiamo alle difficoltà incontrate da alcuni cittadini a causa dell'assenza di una connessione adeguata allo svolgimento dello smart working o della didattica a distanza. Bene, con questo provvedimento si pongono le basi per il rinnovamento della rete e per un suo sostanziale potenziamento mirante, tra l'altro, al superamento della condizione di esclusione delle zone bianche ancora presenti nel Paese per cui si è intervenuti in Commissione. Altro tema fondante affrontato da questo disegno di legge è quello ambientale. Penso immediatamente alla cosiddetta direttiva SUP (single use plastics), quella sulla plastica monouso, volta a limitare l'incidenza dei prodotti in plastica nell'ambiente, e alla direttiva relativa agli impianti di conferimento dei rifiuti nei porti. La prima mira a limitare l'utilizzo dei prodotti in plastica monouso al fine di prevenirne la dispersione nell'ambiente e nel mare, mentre la seconda mira a dotare i porti di impianti di conferimento dei rifiuti adeguati e che rispettino i principi dell'economia circolare. Credo sia evidente anche ai più distratti come l'azione del Governo, anche in questo caso, anticipi il recepimento della normativa europea e ne apra la strada: penso al disegno di legge cosiddetto salvamare, che ha visto riprendere il suo iter proprio qui in Senato dopo lo stop forzato dovuto alla pandemia; penso alla plastic tax e agli interventi per il rinnovamento del parco auto circolante per la transizione verso la mobilità elettrica, che stiamo incentivando da prima dello scoppio della pandemia globale. Penso soprattutto a quanto approvato il 13 ottobre scorso qui in Senato in relazione al Piano nazionale di ripresa e resilienza. L'ambiente è al centro dell'azione di Governo e della maggioranza e siamo ben consci delle responsabilità che abbiamo e delle opportunità - e ribadisco il termine «opportunità» - di sviluppo che una giusta e coerente gestione dell'ambiente può e deve generare. Proprio in tema di SUP credo sia importante anche sottolineare come, grazie all'intensa attività di mediazione tra Parlamento e Governo, sia stato approvato un emendamento di grande importanza, non solo per l'ambiente ma anche per l'Italia: mi riferisco alle bioplastiche, quelle biodegradabili e compostabili, quali sostituto della plastica per quei contenitori monouso per cui non sia possibile avere un'alternativa riutilizzabile. L'approvazione di questo emendamento non solo tutela l'ambiente, ma dà sicurezza a una filiera che ci vede leader in Europa e che rischiava di venire danneggiata da una non corretta interpretazione delle norme comunitarie. Vorrei citare un ulteriore emendamento volto a chiarire un'ambiguità che si era creata in relazione alla possibile esclusione dei bicchieri di plastica monouso dalla normativa. Grazie a questo emendamento, fortemente voluto dal MoVimento 5 Stelle e da tutta la maggioranza, superiamo i rischi di un non corretto recepimento della direttiva e creiamo un ambiente favorevole per le nostre aziende italiane che potranno godere di un quadro normativo certo per poter pianificare la transizione verso un mondo libero dalla plastica monouso. Tutto questo per dire che, seppure la pandemia ha sicuramente rallentato i lavori che hanno portato questo disegno di legge in Aula, il testo che oggi è sottoposto all'esame è il frutto di un grande impegno e di una sinergia creata tra Governo, Parlamento e opposizioni e rispecchia la visione che abbiamo del Paese per i prossimi anni. La ripartenza è stata ed è complicata... PRESIDENTE. La invito a concludere, senatore Lorefice. LOREFICE (M5S). Ma oggi diamo alle imprese e a tutti gli altri attori un quadro normativo maggiormente chiaro e omogeneo che gioverà alla ripresa delle normali attività economiche e allo sviluppo dell'Italia. Per questi motivi e per tutto quello che abbiamo fatto finora e che faremo esprimo il voto favorevole del Gruppo MoVimento 5 Stelle.
2020-10-29	PD	StefanoDario	Signor Presidente, intervengo in dichiarazione di voto e non per altra ragione. Colleghe e colleghi, ci troviamo oggi ad approvare la legge di delegazione europea per gli anni 2019 e 2020. È stato un lavoro importante, che ha impegnato la Commissione per molte settimane, con l'esame dei testi, le audizioni, gli emendamenti. Un lavoro importante, e anche complesso, che ha visto il contributo di tutti i Gruppi parlamentari, di maggioranza e di opposizione, che ringrazio insieme al mio predecessore, senatore Licheri, al Ministro, al sottosegretario Agea, a tutta la struttura della Commissione e ai relatori qui al mio fianco. Il disegno di legge può quindi passare alla Camera, sicuramente arricchito e migliorato, per la sua approvazione definitiva. Con la legge di delegazione approviamo anche le due relazioni sulla partecipazione dell'Italia all'Unione europea per gli anni 2019 e 2020. Intendo quindi procedere a sottolineare alcuni punti, perché credo sia opportuno farlo prima del voto. Il primo concerne il rapporto con l'Europa. Il nostro Paese ha avuto in questi anni un rapporto con l'Europa contrastato, soprattutto per alcune posizioni critiche formulate nei confronti delle politiche della zona euro. Non tutte le posizioni critiche hanno evidenziato elementi di merito, ma alcune questioni le abbiamo poste anche noi, perché fondate. La costruzione europea, infatti, ha tuttora bisogno di un ammodernamento nelle sue istituzioni, nella sua governance, nelle sue regole di funzionamento. Ne siamo ben consapevoli. Ma è anche vero che i progressi maggiori sono stati realizzati nel corso dei periodi di crisi e ne abbiamo la riprova anche in questo tormentato 2020, in cui la pandemia da Covid ha provocato un grave shock economico, ma al contempo ha accelerato cambiamenti attesi da tempo. Faccio alcuni esempi. Si era parlato di regole di bilancio troppo stringenti, e il Patto di stabilità e crescita è stato sospeso; temporaneamente, ma è stato sospeso. Si era parlato di aiuti di Stato e di regole relative troppo rigide, e queste sono state sospese; anche queste temporaneamente, ma sospese. Si era parlato della BCE come troppo attenta al lato dell'inflazione, e abbiamo avuto la prosecuzione degli acquisti di titoli degli Stati membri. Si era parlato della necessità di dotare l'Unione europea di eurobond, e abbiamo avuto il meccanismo SURE e il recovery fund. Mi vengono in mente questi quattro aspetti per poter dire che si stanno facendo dei passi in avanti enormi nella costruzione della casa comune europea. Sono punti che ci fanno dire che una risposta europea c'è stata ed è stata molto forte. L'Europa non è il nemico che alcuni indicano in maniera quasi ossessiva, ma è la nostra grande opportunità, la nostra prospettiva di crescita, la nostra casa comune. Certo, questi aspetti andranno stabilizzati anche dopo la pandemia, quando sarà terminata, ed è questo l'orizzonte sul quale dobbiamo lavorare ed impegnarci. Non è infatti pensabile che gli avanzamenti che si sono realizzati e che hanno permesso di adottare politiche finalmente espansive siano solo temporanei. Ci dovrà essere tempo ed occasione affinché si apra una riflessione sulle modifiche definitive di alcuni paradigmi dell'Unione europea. D'altra parte, se anche il Governo federale tedesco ha previsto di aumentare il suo debito pubblico per 96 miliardi di euro nel 2021 per finanziare spese sociali e stimolare la ripresa economica, possiamo dire che qualcosa è davvero cambiato; ed è cambiato in meglio, anche grazie alla nostra azione. Resto all'oggi. In questi giorni abbiamo discusso molto e anche approfonditamente del recovery fund, anche qui in Aula. Si tratta della vera risposta europea alla pandemia ed è stato creato in uno spirito di solidarietà comune, che forse avremmo avuto difficoltà ad immaginare in tempi normali, anche recenti. Insieme con il meccanismo SURE, il recovery fund verrà finanziato tramite l'emissione di titoli obbligazionari da parte della Commissione europea: una svolta. Abbiamo chiesto per tanto tempo gli eurobond e ora abbiamo bond europei emessi dalla Commissione; ci si avvicinano molto e di questo dobbiamo esserne soddisfatti. Era una richiesta tutta italiana e ci siamo arrivati, per vie traverse, con una denominazione diversa, ma in qualche modo ci siamo arrivati. È un buon risultato del quale credo che tutto il Parlamento dovrebbe gioire. Il secondo tema è il rapporto con gli Stati membri: la pandemia ha permesso di far comprendere a tutti che i nostri Paesi sono tra loro realmente interdipendenti. Non dobbiamo quindi in alcun modo esitare a riannodare i fili di un dialogo sempre più stretto con i nostri partner europei, per riuscire ad incidere maggiormente nella costruzione delle regole, cambiando paradigma. Non possiamo più dire che le direttive e i regolamenti ce li chiede l'Europa, perché l'Europa siamo noi, e non dobbiamo dimenticarlo. Partecipiamo anche noi ai negoziati e alle istituzioni che fissano le regole ed è lì che va esposto il nostro punto di vista, senza scadere nel lamento, ormai quasi rituale, che le regole europee si scrivono a Bruxelles, senza poi fare nulla per provare ad incidere nella loro definizione. Per fare questo, però, bisogna leggere i dossier, stabilire alleanze con gli altri Stati membri, ragionare in termini di famiglie politiche europee, dialogare con i nostri colleghi del Parlamento europeo. Certamente costa fatica e non porta molti consensi sui social, ma il nostro interesse nazionale lo tuteliamo a partire da questo modus operandi, cioè lavorando nella fase di costruzione della norma europea, per inserirci un pezzo più grande del nostro interesse nazionale, proprio come fanno gli altri Stati membri, anche perché non possiamo certo più dire che gli atti arrivano da Bruxelles senza che ce ne rendiamo conto: basti pensare alle direttive oggi contenute nel disegno di delegazione e che ci accingiamo a votare. Ognuna di esse è stata elaborata dal legislatore europeo, è vero, ma il nostro Senato, la Camera dei deputati e ogni altro Parlamento nazionale hanno la possibilità di esaminarle in tre momenti diversi: quando le proposte di direttiva vengono presentate a Bruxelles, quando esaminiamo il disegno di legge di delegazione europea e quando ci esprimiamo sugli atti del Governo che danno attuazione alla delega. Sono tre momenti distinti, che ci impongono di entrare nel merito delle singole questioni. Da questo punto di vista siamo assolutamente in grado di incidere sui contenuti della norma europea e di adattarli alle nostre specificità nazionali, ma bisogna lavorarci sopra, frequentare quei tavoli e motivare le nostre ragioni nei negoziati. In questo senso, come riferivo all'inizio del mio intervento, la legge di delegazione europea, oggi al nostro esame, contiene tante riforme importanti. C'è la delega per la riforma del sistema radiotelevisivo, che prendeva il nome del collega Gasparri; c'è quella per la riforma del sistema delle comunicazioni elettroniche, con il dibattito in corso sulla rete unica nazionale, dove si fissa il principio dell'accesso generalizzato alle reti di comunicazione ad altissima velocità e della loro diffusione, per tutti i cittadini, a prezzi accessibili; c'è la delega per la riforma del sistema di promozione dell'uso delle energie rinnovabili, che si innesta nel percorso di transizione verde, che sta compiendo l'Unione europea, e c'è quella per la riforma delle pratiche commerciali sleali nei rapporti tra imprese nella filiera agricola e alimentare, che sono un nostro vanto nel commercio internazionale e che abbiamo il dovere di tutelare con forza. Sono solo i primi quattro articoli della legge di delegazione europea, che fanno però capire l'importanza cruciale di questo strumento normativo. Anche andando a verificare le direttive contenute nell'allegato, ci rendiamo conto dei temi decisivi che sono contenuti al loro interno. Prendo spunto dalle direttive in materia di giustizia: dovremmo recepire quella sulla lotta al riciclaggio, mediante il diritto penale, quella sulle frodi e le falsificazioni dei mezzi di pagamento diversi dai contanti e quella sull'insolvenza delle imprese. Poi ci sono le direttive in materia di lavoro, come quella sulle condizioni di lavoro trasparenti e prevedibili nell'Unione europea e quella sull'equilibrio tra attività professionali e vita familiare. In conclusione, cito l'approvazione dell'emendamento che introduce il divieto dei prodotti di plastica monouso, che impattano drammaticamente sull'ambiente, con cui cominciamo a rispondere in pieno alle missioni che ci siamo dati con il recovery fund. PRESIDENTE. La prego di concludere, senatore Stefano. STEFANO (PD). Sostenere al contempo la produzione degli stessi oggetti con plastica biodegradabile e compostabile e con percentuali crescenti di materia prima rinnovabile ha infatti un doppio rilevante vantaggio: da una parte facilitiamo la transizione green, dall'altra sosteniamo le nostre aziende che in questo settore sono all'avanguardia, perché è possibile mantenere e creare occupazione senza rinunciare all'ambiente e alla sua cura. Insomma, signor Presidente, la legge di delegazione europea permette al nostro Paese di adottare una serie di importanti riforme ogni anno, seguendo il modello sociale europeo cui ci siamo da tempo ispirati. Ecco perché il Partito Democratico, a nome del quale esprimo questa mia dichiarazione di voto, voterà convintamente a favore del disegno di legge di delegazione europea e delle due relazioni in esame.
2020-10-29	PD	VerducciFrancesco	Signor Presidente, mi unisco agli interventi dei colleghi su quanto è successo solamente pochi minuti fa nella città di Nizza, in uno dei luoghi simbolo di quella città, della Francia, della nostra Europa, la cattedrale di Notre-Dame. Un orrore indicibile, Presidente, che però noi abbiamo il dovere di affermare e di denunciare in questa Aula. L'omicidio, la decapitazione di due persone sono un colpo alla Francia e all'Europa in uno dei momenti più drammatici della loro storia recente, nel momento in cui facciamo i conti e siamo alle prese con gli effetti della terribile pandemia che compromettono e mettono a dura prova la tenuta sociale ed economica dei nostri Paesi. In tale contesto, l'attentato di questa mattina ha l'obiettivo di creare paura, disorientamento e irrazionalità. A tutto questo la politica deve rispondere con la massima fermezza. Esprimo solidarietà, a nome del Partito Democratico, alla Repubblica francese, al popolo francese e alla città di Nizza, già colpita da un terribile attentato terroristico nella sera del 14 luglio 2016, durante i festeggiamenti di popolo per celebrare la Repubblica francese. L'attentato di questa mattina è un tentativo innanzitutto di minare lo Stato di diritto. A questo si risponde rafforzando lo Stato di diritto e dimostrando che esso è più forte del tentativo dei terroristi. Come sappiamo, Presidente, è un attentato particolarmente grave perché è il culmine di una sequenza che ha colpito in questi anni l'Europa, in particolare la Francia, e che ha visto solamente pochissimi giorni fa, nell'omicidio di Samuel Paty, nella sua terribile decapitazione davanti alla scuola dove insegnava, una vicenda di gravità inaudita. Quell'omicidio voleva colpire anch'esso il simbolo dello Stato di diritto, l'insegnamento e l'educazione alla laicità e alla libertà. Allora, Presidente, penso che la fermezza che noi dobbiamo assumere di fronte a tutto questo si debba esprimere non solo nello sdegno di questa Aula stamattina, ma in una risposta molto forte. Chiedo allora, per suo tramite, che quest'Aula possa dedicare alla figura di Samuel Paty, così simbolica, un'apposita sessione di lavoro per riaffermare l'importanza dei valori di libertà e di laicità contro ogni scontro di civiltà che tradisce tutte le religioni, e tra esse quella dell'Islam.
2020-11-02	FI	SiclariMarco	Non avete preso in considerazione le nostre proposte. Vorremmo sapere perché in questi cinque mesi, signor presidente Conte, non avete pensato di rafforzare, come immaginavamo, il Servizio sanitario nazionale, che, entrando in crisi, ha portato poi alle conseguenze che conosciamo, vale a dire il lockdown e la crisi economica. Perché? Non riusciamo a darci risposta. L'unica che immaginiamo è che forse non avete più creduto al fatto che potesse tornare la seconda ondata della pandemia; non ci credevate più. Il 3 aprile eravamo in quest'Aula a dire che servivano gli ospedali Covid, 60.000 posti letto Covid, uno ogni 1.000 persone, e invece una terapia intensiva ogni 2.800 abitanti, mentre ci ritroviamo oggi con un quinto delle terapie intensive utili per riuscire ad affrontare a testa alta la seconda ondata. È per questo che oggi siamo in quest'Aula a discutere delle restrizioni, perché è mancata una programmazione, signor presidente Conte. Abbiamo chiesto un'assistenza domiciliare efficace, mentre oggi ci ritroviamo con 200.000 cittadini a domicilio, che non sanno come comportarsi all'interno della loro abitazione: non sanno se uscire dal luogo in cui si trovano in isolamento né come comportarsi per evitare il contagio, dentro la loro famiglia e all'esterno. Abbiamo chiesto di potenziare il trasporto pubblico. Con questo piano, con gli ospedali Covid e con l'arruolamento dei medici specializzandi e degli infermieri avremmo potuto anche resistere al contagio di 2 milioni di cittadini nello stesso momento: oggi i cittadini contagiati sono 400.000 e stiamo parlando di restrizioni. In conclusione, signor Presidente, siamo sempre stati favorevoli all'attivazione del MES per rafforzare il servizio sanitario: lo diciamo da maggio. È stata una battaglia portata avanti per il nostro partito in Europa dal presidente Berlusconi, che lo ho fatto tutte le volte che si discuteva di Italia e di pandemia. Era importante, in quel momento, attivare il MES per realizzare quel rafforzamento che manca. In questa guerra globale avremmo potuto mostrare al mondo intero, alla Germania, alla Francia e agli Stati Uniti, il più grande spettacolo della storia e della libertà. C'è un Parlamento unito, che vince la guerra nel nome della democrazia, di ogni singolo cittadino e dell'ingegno italiano. Con i DPCM, invece, non abbiamo potuto discutere di nulla. Signor Presidente del Consiglio, tengo a evidenziare un aspetto importante. Ciò che offende ogni cittadino italiano è quando qualcuno del Governo o della maggioranza prova a consolarlo, invitandolo ad osservare chi sta peggio. Non è da noi italiani, non è da persone colte e non appartiene alla nostra storia, la rassegnazione. Ricordiamo Fabrizio Quattrocchi che in Iraq, in ginocchio, ha affrontato chi lo stava giustiziando in quel momento, dicendo: «Vi faccio vedere come muore un italiano». Non ci dobbiamo mai rassegnare e non dobbiamo mai farci abbattere dal nemico. Dobbiamo sempre reagire: è questa l'Italia che conoscono nel mondo; è questa l'Italia che il 31 gennaio scorso in quest'Aula ho chiesto di conoscere di fronte alla pandemia. Avevamo chiesto al Governo di intervenire in Europa da subito - era il 31 gennaio - perché soltanto attraverso un coordinamento europeo e una strategia internazionale avremmo potuto bloccare la pandemia.
2020-11-02	FdI	CirianiLuca	Ho sentito dire da parte di alcuni esponenti della maggioranza: però le opposizioni..., però anche l'Europa nel suo complesso... Incominciamo a dire innanzitutto che se pensiamo di salvare il nostro Paese guardando ai guai dei nostri vicini di casa non andiamo lontano, anche perché quei Paesi, sfortunatamente per noi, hanno condizioni economiche che ci sogniamo. Le opposizioni hanno fatto il loro dovere e il loro mestiere, e credo che l'abbiano fatto anche bene. Ma non c'erano le opposizioni a Palazzo Chigi, alla Protezione civile, al Ministero della salute, all'Istituto superiore della sanità, nel comitato tecnico-scientifico, nella struttura commissariale. C'erano invece i suoi uomini, signor presidente Conte; c'erano i suoi Ministri.
2020-11-02	LN	RomeoMassimiliano	A proposito dell'Europa, non c'è una strategia europea anti-Covid; recovery fund ancora in alto mare, ma soprattutto non c'è un piano B; siamo tutti ad attendere un vaccino che non si sa quando arriverà, quando sarà distribuito a tutti
2020-11-02	LN	RomeoMassimiliano	Non quattro mesi dopo, in tempo reale, Presidente, perché lei prende delle decisioni sulla base di dati che ha solo lei. Anche noi abbiamo il diritto di sapere; ci saranno degli studi che indicano dove i contagi sono più forti, se in piscina, nello sport, nei teatri, nei centri commerciali, nelle scuole, sul trasporto pubblico. È una questione di trasparenza e di chiarezza che può aiutare noi dell'opposizione, ma anche tutto il Parlamento a capire come vanno le cose. Anche perché sono mesi ormai che inseguite il virus che, come sempre da un po' di mesi a questa parte, ha circa almeno tre settimane di vantaggio su quello che si decide in Italia, ma anche in Europa.
2020-11-02	LN	RomeoMassimiliano	e quali effetti eventuali potrà avere. Ci vuole un piano B che tutta Europa non ha.
2020-11-02	M5S	GranatoBiancaLaura	Gli studenti delle superiori non sono meno fragili di quelli delle elementari e medie per quanto riguarda le capacità di apprendimento a distanza. Devono formare le competenze per entrare nel mondo del lavoro o per proseguire gli studi. Non possiamo negare loro il futuro che ognuno di noi ha avuto l'opportunità di costruirsi grazie alla scuola pubblica. La didattica a distanza, purtroppo, non si è rivelata una buona soluzione: prelude a un aumento incontenibile della dispersione scolastica, che nel nostro Paese riguarda già il 14,5 per cento degli studenti, a fronte del 12,8 della media europea. Questi dati vanno confrontati con chi prosegue e completa gli studi all'università, in cui siamo sempre fanalino di coda in Europa.
2020-11-02	M5S	LicheriEttoreAntonio	Signor Presidente, partiamo da un postulato sul quale siamo tutti d'accordo: l'analisi dell'andamento della curva epidemica indica come l'Italia sia molto vicina allo scenario 4, che è l'ultimo e il più grave. L'abbiamo e l'avete detto tutti: il Covid sembra inarrestabile. Allora c'è paura, ma attenzione: non aleggia solo tra i cittadini italiani; non c'è un angolo d'Europa in questo momento che non sia attraversato dalla paura e dall'incertezza. Il dibattito di oggi è quindi europeo, proprio perché le dimensioni di questa epidemia hanno carattere planetario.
2020-11-02	M5S	PirroElisa	Signor Presidente, gentile presidente Conte, gentili colleghi, la situazione dei contagi purtroppo è tornata ad allarmare e lo vediamo in tutta Europa. In Francia e in Spagna è stata superata la soglia di un milione e in quasi tutti i Paesi sono iniziati semi lockdown : i luoghi di aggregazione sono chiusi, gli spostamenti limitati. Insomma, è in corso un'azione massiccia di prevenzione per alleggerire i sistemi sanitari nazionali. Ciò che è importante, infatti, è cercare di intervenire in modo tempestivo per garantire il funzionamento della sanità. Non arrivare alla saturazione dei posti letto e delle terapie intensive è fondamentale e necessario anche per garantire l'adeguata assistenza a tutti i malati, non solo a chi contrae il Covid-19. Abbiamo visto in questi mesi che purtroppo ci sono state intere categorie di pazienti che sono rimaste indietro e questo non deve più accadere. Allora, intervenire adesso, in modo chirurgico, non è solo funzionale ad evitare quel lockdown nazionale che la nostra economia non può permettersi, ma serve anche a decongestionare le Regioni in difficoltà, a dare ossigeno ai loro sistemi sanitari e ai loro ospedali, anche perché sappiamo che non tutte le Regioni sono riuscite a portare a termine quanto il Governo aveva previsto in termini di unità speciali di continuità assistenziale e posti letto in terapia intensiva. Arrivano segnalazioni da parte dei cittadini che si ritrovano da soli a dover gestire il virus, che non vengono contattati dalle ASL. Tireremo le somme delle reazioni dei governi regionali più avanti, degli errori commessi, delle leggerezze e delle mancanze. Certo è che adesso bisogna reagire, insieme, mettendo da parte la polemica politica e tutto ciò che non serve al Paese e agli italiani. Bisogna guardare a quei modelli che stanno funzionando più di altri e prenderli ad esempio. Penso, per esempio, all'Emilia Romagna, che mette a disposizione dei pazienti Covid-19 strutture per potersi isolare dai familiari (anche il Comune di Roma si sta adoperando in questo senso); penso al Veneto, che sta migliorando l'interazione con i medici di medicina generale per potenziare i servizi sul territorio ai cittadini. Ecco, questi sono passi fondamentali, perché sappiamo che molti contagi avvengono in famiglia e dobbiamo evitarlo. Serve uno sforzo anche da parte dei cittadini, per quanto stanchi, per quanto saturi. Lo siamo tutti, ma non abbiamo altra scelta che fare rinunce. Cerchiamo di ridurre la socialità al minimo indispensabile; arriveranno i tempi in cui torneremo ad andare a cena da amici, a partecipare alle feste, ad andare a cena fuori, a teatro e nei musei e ad abbracciarci; quel momento, però, non è oggi ed è importante capirlo fino in fondo. Questo Governo è stato lodato finanche dall'Organizzazione mondiale della sanità per come ha gestito la prima ondata della pandemia ed è bene ricordare che rispetto a marzo scorso la situazione è migliorata. Abbiamo imparato tanto, la scienza ha fatto passi avanti; i nostri medici, infermieri e operatori sanitari sanno quale battaglia stanno combattendo e hanno imparato a conoscere il nemico. È anche per rispetto di chi è in prima linea tutti i giorni che serve senso di responsabilità, anche da parte di chi non sempre lo ha mostrato. Ricordiamo che usare le mascherine è fondamentale; ricordiamo che mantenere il distanziamento è fondamentale. Come ha detto lei, signor Presidente, non ci può essere dilemma tra protezione della salute ed economia. In questo senso lasciano a dir poco perplessi le dichiarazioni del governatore della Liguria Toti che ha definito gli anziani non indispensabili allo sforzo produttivo del Paese, salvo poi tentare di rettificare questa pessima frase, o quelle pronunciate alla Camera qualche ora fa da Borghi, che si è addirittura spinto a dire che il lavoro viene prima della salute. Forse non è chiaro che senza salute non può esserci una ripresa economica
2020-11-02	PD	BoldriniPaola	Siamo di fronte a quella che viene definita seconda ondata del contagio; non c'è Paese in Europa o nel mondo che non sia stato sorpreso dalla recrudescenza del virus. Sapevamo che con la ripresa delle attività, la riapertura delle scuole e l'aumento della mobilità i contagi potevano risalire, ma preoccupa il crescente numero dei contagi e dei ricoveri così come la conseguente pressione sugli ospedali, oltre che su un sistema di medicina territoriale ancora troppo fragile, che grava in gran parte sulle spalle di medici di medicina generale, pediatri e dipartimenti di igiene pubblica, dove troppo poche sono le unità sanitarie di crisi (USC) attivate a livello nazionale.
2020-11-02	PD	ZandaLuigi	Voterò quindi convintamente a favore del Governo, come ho sempre fatto dall'agosto dell'anno scorso. Ho molta comprensione per la complessità della messa a punto delle nuove misure da parte di un Governo di coalizione che opera in una condizione di debolezza del quadro politico complessivo e di incertezza istituzionale, a partire dal rapporto tra lo Stato e le Regioni. Le misure che oggi ci sono state annunciate, però, sono urgenti e necessarie, anche dolorose, ma certo non rinviabili, e dovranno servire ad evitare un lockdown nazionale e ad invertire la curva dei contagi. Il voto di oggi non ha solo un valore politico e neanche solo di approvazione delle norme che il Governo sta per varare. Il nostro voto e la posizione che assumeranno le opposizioni daranno la misura anche della nostra sensibilità istituzionale e del nostro senso civico, perché è proprio dalla compattezza con cui l'Italia saprà contrastare il virus che dipenderanno le sorti del nostro Paese per almeno un paio di generazioni. Un'opposizione che contrasta il Governo ha sempre una funzione positiva: può aiutare a capire i problemi e le pulsioni del Paese; nelle condizioni estreme in cui si trova l'Italia, però, usare la forza dell'opposizione cercando di ritardare o far fallire le iniziative del Governo contro il coronavirus è un atto senza sbocchi. In tutte le democrazie mature, l'opposizione pensa al futuro del suo Paese non solo per senso civico, ma anche per un proprio interesse politico. La ruota della politica gira e chi oggi è all'opposizione domani potrebbe andare al Governo e dovrebbe augurarsi di non trovare un Paese sommerso dalle macerie che ha fattivamente contribuito a determinare in prima persona. L'uso dei decreti del Presidente del Consiglio è un argomento che le opposizioni usano spesso, anche se, come capita frequentemente, è facile restare sulla superficie del problema. Chi affronta il tema dei decreti dovrebbe almeno riconoscere che nella nostra Costituzione, mentre sono ben previste e regolate l'urgenza e la necessità, nulla si dice - e, dico, per fortuna - dello stato d'eccezione che il nostro Paese sta attraversando da otto mesi e che va quindi governato con gli strumenti ordinari che offre l'ordinamento. È su questa architettura delle fonti che si poggia la legittimità dei decreti del Presidente del Consiglio. Cosa ben diversa è la decadenza del Parlamento, che la presidente Alberti Casellati e molti di noi hanno più volte denunciato. Sono più di quarant'anni che il potere legislativo è andato trasferendosi dal Parlamento al Governo attraverso l'uso sovrabbondante dei decreti-legge, spesso esaminati da una sola Camera e ratificati dall'altra. Si tratta di una profonda mutazione del delicato equilibrio dei poteri costituzionali, che sposta altrove il potere legislativo. Il Parlamento dovrebbe trovare la forza di aprire un dibattito profondo su quale modello di democrazia ci serva per risolvere la crisi italiana e su cosa ancora resti della divisione tra i poteri (legislativo, esecutivo e giudiziario) voluta dalla Costituzione. Il bicameralismo e il rapporto tra Parlamento e Governo non sono un tabù, ma modificarli per prassi, senza un dibattito né un voto parlamentare, non corrisponde ai nostri principi. Non è casuale che il tema immenso delle fonti del diritto e quello, altrettanto vasto e profondo, della divisione dei poteri vengano alla luce proprio in tempi difficili come quelli che stiamo attraversando, perché, parafrasando il titolo di un libro in uscita, non dobbiamo sprecare questa crisi, anzi, dobbiamo utilizzare la nostra ansia di migliorare e la voglia di andare avanti nonostante la pandemia per varare riforme istituzionali (che abbiamo identificato e di cui abbiamo assoluta necessità). Lo dico sinteticamente, sono certo che il Senato capirà: è meglio il monocameralismo, piuttosto che un bicameralismo zoppo, confuso e sempre sull'orlo di essere cambiato. Fino a oggi la mutazione ordinamentale è stata maneggiata dai Governi che si sono alternati nel nostro Paese con tutta la cautela necessaria e mai per fini contrari alle regole basiche della democrazia; il Parlamento, però, deve riflettere sui rischi che domani, in diverse condizioni politiche, un riformismo costituzionale attuato per prassi possa essere utilizzato con disinvoltura anche per scopi che di democratico potrebbero non avere nulla. Il virus sta mettendo il mondo e l'Europa davanti alle loro responsabilità e alla necessità di politiche sempre più collaborative e solidali. La settimana scorsa diverse città d'Italia hanno visto comparire, accanto a onesti cittadini che manifestavano per tutelare i loro interessi, gruppi organizzati e violenti, che hanno provocato disordini, ferito uomini delle Forze di polizia e devastato strade, negozi e centri commerciali. È un allarme serio. Dobbiamo avvertire che non si batte la violenza e non si tutela l'ordine pubblico in un clima permanente di conflittualità politica e parlamentare. I benefici del recovery fund e del fondo Sure stanno silenziando Paesi e forze politiche ostili per principio all'Unione europea e all'euro. Di fronte all'evidenza di un rischio mortale che ci riguarda tutti e davanti all'urgenza di sostenere con ingenti risorse il rafforzamento del Servizio sanitario nazionale, lo stesso fondo salva-Stati inizia a essere visto - anche dai suoi nemici più ideologici - con minore ostilità. Il MES serve all'Italia, signor Presidente, ed è stato un errore non averlo usato per tempo. C'è nel mondo una gara per la ricerca di un vaccino e non c'è Nazione che non si impegni preventivamente a far partecipe delle sue scoperte l'intera comunità internazionale. È il pericolo comune che sta determinando collaborazioni internazionali che solo pochi mesi fa sembravano impossibili ed è su questo processo politico - non italiano, ma internazionale - determinato non da interessi, ma solo dall'esigenza di sconfiggere il virus, che richiamo l'attenzione delle forze politiche di maggioranza e soprattutto di opposizione. Mi rivolgo personalmente al Presidente del Consiglio, sempre che me lo permetta l'anatema del presidente della Liguria, dottor Toti. Il Presidente si è aperto nel rapporto con le opposizioni: faccia vedere al Paese che sta cercando, con costanza e buona volontà, di coinvolgerle nella lotta al virus. Chiami e richiami lui stesso i leader dell'opposizione, insista, li incontri e li senta; e, se hanno indicazioni compatibili con le prescrizioni dell'autorità sanitaria e con gli interessi del Paese, le inserisca nei programmi del Governo. Nel dramma che stiamo vivendo, nulla dev'essere lasciato intentato. Persino la Grecia e la Turchia, che una settimana fa erano prossime a farsi la guerra per una feroce disputa sullo sfruttamento...
2020-11-03	FI	GasparriMaurizio	Signor Presidente, onorevoli colleghi, anche in questa occasione abbiamo ascoltato parole forti di sdegno da parte della Presidente della Commissione europea, del commissario Gentiloni Silveri e di altri, ma sono parole che purtroppo nascondono una grande impotenza dell'Europa. Anche qui ho sentito dichiarazioni che, per carità, non si possono non condividere: si è detto che c'è un tema culturale, un tema di integrazione. Non sono ancora chiari tutti i fatti: leggevo poco fa che in Austria un Ministro ha contestato il comportamento del protagonista dell'attentato di Vienna, che avrebbe ingannato - non so ancora in quali modi - i programmi di deradicalizzazione avviati in Austria. Certamente, infatti, bisogna redimere le persone, portarle da una posizione fondamentalista ad un normale esercizio delle loro pratiche religiose; tuttavia, a me ha colpito molto in questi anni che quasi sempre - per ora non l'abbiamo ancora ben capito per Vienna - per tutti i protagonisti degli attentati, se ci avete fatto caso, dopo pochi minuti o poche ore si conosceva la loro storia, la loro biografia, dove avevano combattuto, i parenti in Libia o, come nel caso in Spagna, che l'attentatore stava in una specie di moschea illegale. Erano quindi tutti noti e conosciuti: almeno il 90 per cento dei protagonisti degli attentati che dal Regno Unito, alla Francia e alla Spagna hanno costellato il mondo di tragedie erano stati schedati e individuati come fondamentalisti. Allora è tempo o no di un'azione preventiva, anche di fermo, di coloro che, conosciuti, non possono essere lasciati liberi fino a quando non decidono di uccidere, dietro l'angolo, il primo che passa? È una scelta dura, ma che forse va ipotizzata, perché molti di questi personaggi poi finiscono uccisi - fateci caso - negli inevitabili conflitti a fuoco, che ci sono stati anche nei giorni scorsi, in Francia o a seguito dell'attentato di Barcellona. Anis Amri e molti altri sono finiti uccisi, hanno ucciso e hanno patito un'inevitabile pena di morte, a seguito dell'azione delle Forze di polizia che sono intervenute. Se li si trattenesse prima, forse la pena per loro sarebbe più lieve di quella a cui poi vanno incontro. L'Europa si deve dunque porre questo problema: se si conoscono persone che fomentano l'odio e che si sono oramai inserite in un'attività non di diritto religioso, ma di radicalismo religioso, che prepara stragi, forse servono norme come quelle che l'Italia democratica ha emanato negli anni del terrorismo interno. Abbiamo affrontato quegli anni con leggi speciali, che in tempi ordinari non si farebbero. Vedo che anche in Francia, l'altro giorno, il Ministro di un Paese che fa della democrazia e della libertà il proprio vanto, parlava di una Guantanamo europea. Dobbiamo anche chiarire a livello internazionale, cari colleghi, la posizione della Turchia, un Paese che abbiamo considerato amico e che fa parte della NATO. La Turchia ci deve spiegare se fiancheggia e spalleggia tentazioni fondamentaliste, dalla Libia ad altri luoghi del Nord Africa e dell'Oriente, o se vuol far parte addirittura dell'Unione europea, oltre che della NATO: ci sono ambiguità. Vienna è, peraltro, un luogo simbolico: assediata alla fine del Seicento, fu teatro di uno degli scontri epici di civiltà. Possiamo negarlo o meno, ma c'è anche uno scontro di civiltà e di storia, che dobbiamo prevenire e disinnescare, ma non dobbiamo ignorare quanto accaduto a Nizza o a Parigi giorni fa, dove un professore è stato sgozzato, perché spiegava delle vignette, belle o brutte che fossero. A quale cristiano verrebbe in mente di sgozzare qualcuno, perché qualcuno dileggia la religione cattolica, se non ad un pazzo criminale? Una persona normale non lo penserebbe mai, anche se tante volte vediamo e leggiamo cose che non condividiamo. Concludendo, signor Presidente, c'è anche una questione di politica estera. Sono d'accordo con la distinzione dei vari filoni e non prendiamo lezioni in quest'Aula. In Egitto, ad esempio, realtà che a molti non piace, ad Al-Azhar, l' imam di quella realtà culturale e religiosa, al-Tayyib, è uno dei più grandi nemici del fondamentalismo. Oggi l'Egitto è un baluardo contro il terrorismo. Qualcuno in Italia invece lo considera quasi un Paese nemico da boicottare. Cominciamo dunque a dire queste cose e a stare anche attenti in Italia. Non tutti quelli che sbarcano sono terroristi, lo sappiamo bene, ma sbarcano anche dei terroristi. In Italia si processa chi blocca gli sbarchi e si dà accoglienza e protezione a chi, sbarcando, prepara omicidi in giro per l'Europa.
2020-11-03	FdI	UrsoAdolfo	Signor Presidente, anche il Gruppo Fratelli d'Italia esprime all'Austria, ai cittadini e alle vittime di questo ennesimo attentato terroristico tutta la sua solidarietà di italiani ed europei. È purtroppo triste constatare che in pochi giorni in quest'Aula abbiamo dovuto esprimere la nostra solidarietà alle vittime e al popolo francese per due volte e ora al popolo austriaco. L'Europa è sotto attacco. Lo avete detto anche voi e fuori da quest'Aula anche il Ministro degli affari esteri ha utilizzato, per la prima volta, parole chiare. Noi gliene diamo atto perché pensiamo che sia assolutamente necessario, oggi più che mai, ritrovarci insieme nella consapevolezza di quale sia il fenomeno terroristico che colpisce nel cuore la cultura e la civiltà dell'Europa che l'Italia ha fondato proprio partendo da queste. Ebbene, sentirci accomunati contro queste bestie che odiano la nostra civiltà e le nostre libertà, significa anche reagire insieme in maniera consapevole e comune. È uno scontro di civiltà, anzi è l'assalto alla civiltà di chi non ha civiltà. Noi dobbiamo essere consapevoli di questo: è l'assalto alla civiltà cristiana, giudaica e latina; è l'assalto alla civiltà laica che ha fondato sulle libertà la crescita e lo sviluppo del nostro continente, insegnando agli altri la strada su cui incamminarsi. Dall'altra parte, nel fondamentalismo islamico, non certo nell'Islam, non c'è una civiltà, c'è l'odio nei confronti delle civiltà e, quindi, anzitutto l'odio nei confronti della nostra civiltà. È proprio per questo, e non a caso, che vengono colpiti i simboli della nostra civiltà: la sinagoga, le chiese, la libertà di religione per tutti (che noi e solo noi forse riusciamo a sancire), le scuole e la libertà di insegnamento, lo spirito critico, satirico e dissacrante, che è poi creativo e a fondamento dell'arte, della cultura, del sapere, della crescita dell'umanità e di ciascuna persona che ne fa parte. Loro sono i nemici di tutto questo e noi dobbiamo difendere tutto questo perché è fondamento del nostro agire comune. Hanno colpito anche, certo, i luoghi della gioia, dello svago, della mondanità. Anche la gioia, lo svago e la mondanità, insieme alla religione, alla scuola e alla formazione, fanno parte della civiltà della luce e della dignità che è la nostra civiltà, mentre la loro appartiene alla violenza delle tenebre e dell'oscurità. Proprio perché sappiamo che c'è questa contrapposizione in atto, noi dobbiamo essere uniti, come italiani e come europei, ma dobbiamo anche reagire non soltanto accomunandoci nella solidarietà e nella commemorazione. Dobbiamo reagire ben consapevoli che l'Italia è la frontiera di tutto questo. È la frontiera, come dimostra il caso ripetuto di Lampedusa, ma è anche il cuore della civiltà europea. Per tali ragioni vi chiediamo di agire per chiudere quella frontiera, per chiudere il porto di Lampedusa se è il simbolo della rotta del terrore. Vi chiediamo insieme di reagire, perché soltanto reagendo insieme nelle misure comuni, noi sapremo dimostrare loro, che ci colpiscono nel cuore e nel cervello, che siamo la civiltà e, come tale, andremo avanti e vinceremo la sfida delle tenebre.
2020-11-03	LN	CandianiStefano	C'è fatica a dire che chi sta sbarcando a Lampedusa è a rischio di infiltrazioni in Europa per l'Islam; c'è fatica a riconoscere queste cose
2020-11-03	LN	CandianiStefano	Non si può ignorare, signor Presidente, al netto del non volere fomentare lo scontro di civiltà, che oggi c'è una Turchia tutt'altro che laica, che fomenta lo scontro di civiltà. Non si può ignorarlo, anche nella gestione dei rapporti tra l'Europa e la Turchia, perché se in Francia le cose sono accadute, una responsabilità va cercata ad Ankara. Le responsabilità vanno prese e dobbiamo essere forti. Lo dico al senatore La Forgia che è intervenuto prima di me dicendo che l'Europa non ha mura, non ha una fortezza da difendere. Sì che ce l'ha ed è fatta di valori, di identità, di cultura, di secoli di libertà professata.
2020-11-03	M5S	FerraraGianluca	La violenza terroristica che usa la religione come pretesto per seminare paura nella nostra società, già sfibrata dalla crisi causata dalla pandemia, rischia di destabilizzare le nostre democrazie soffiando sul fuoco dell'intolleranza e dell'estremismo politico. Per questo rappresenta un nemico che va combattuto con freddezza e lucidità, senza alimentare ulteriormente paura e odio, senza strumentalizzazioni. Come ha dichiarato oggi il ministro degli affari esteri Di Maio, è obiettivamente necessario e urgente migliorare i controlli su chi entra in Europa e, quindi, la condivisione di intelligence con i Paesi d'origine per evitare l'ingresso e la permanenza sul nostro territorio di lupi travestiti da agnelli, di terroristi che si mischiano ai migranti e ai rifugiati con lo scopo preordinato di compiere attentati, come accaduto per il tunisino di Nizza. Quanto accaduto a Vienna, invece, almeno dalle informazioni finora disponibili, ha a che fare con il problema della radicalizzazione degli immigrati di seconda generazione. L'attentatore di Vienna è, infatti, un cittadino austriaco ventenne nato in Austria da una famiglia di origine albanese macedone, che si è radicalizzato fino ad affiliarsi all'Isis. Ecco quindi la necessità di investimenti in integrazione, ma anche di maggiori controlli su moschee, centri culturali, associazioni nelle quali si fa propaganda e proselitismo fondamentalista. Questo vuol dire una migliore intelligence su certi ambienti, come quelli collegati al movimento internazionale della Fratellanza musulmana, realizzata con l'indispensabile collaborazione delle nostre comunità islamiche moderate e dei Paesi islamici, da cui partono finanziamenti a queste organizzazioni. In conclusione, consentitemi una riflessione di prospettiva, nella speranza che quanto sta accadendo ci serva per non ripetere in futuro gli errori del passato. Sappiamo tutti, infatti, come l'Occidente, che oggi è sotto attacco da parte di questi criminali, abbia soffiato per decenni sul fuoco dell'integralismo islamico, quando questo era utile ai nostri scopi geopolitici in Afghanistan, nel Caucaso, nei Balcani, in Medio Oriente e in Nord Africa. Signor Presidente, è nostra responsabilità storica richiudere nella lampada il genio malefico che purtroppo abbiamo contribuito a liberare e che ora minaccia tutti noi.
2020-11-03	M5S	FerraraGianluca	Signor Presidente, il MoVimento 5 Stelle si stringe ai viennesi in queste ore drammatiche esprimendo loro la massima solidarietà e vicinanza, in particolare ai familiari delle vittime di questo nuovo orrendo attacco che torna a colpire l'Europa. Quest'Assemblea è con voi e non vi lascia soli.
2020-11-03	PD	AlfieriAlessandro	Credo che questa sia una battaglia da fare tutti insieme, che tutti i senatori e tutti i deputati possano sostenere lanciando un messaggio molto chiaro: abbiamo bisogno di misure europee per affrontare il terrorismo internazionale. No, quindi, alle scorciatoie sovraniste e sì, invece, ad un'Europa più forte per sconfiggere e affrontare quelle sfide che oggi non siamo più in grado di sostenere da soli.
2020-11-11	FI	PaganoNazario	Il presidente Berlusconi, leader del mio movimento politico, da mesi si sbraccia e invoca l'unità del Paese; un'unità non nelle intenzioni annunciate, ma un'unità vera, che si consacri attraverso atti portati avanti insieme. Ecco, da parte nostra e anche da parte mia, l'approccio costruttivo rivolto ad un dialogo vero viene evocato anche oggi. Sembra però che purtroppo molte volte questi approcci cadano nel vuoto. In questo periodo sembra che qualcosa stia cambiando, ma nel discutere un provvedimento quale quello che si voterà oggi è giusto ricordare che la proroga dell'emergenza sanitaria arriva comunque in un momento nel quale sostanzialmente non c'è stato da parte della maggioranza e del Governo un approccio di tipo collaborativo. Come hanno detto altri colleghi, c'è stata una sottovalutazione dei problemi sanitari dopo la prima ondata di contagio. Molti, in particolare noi di Forza Italia, abbiamo detto che si doveva accedere, per esempio, a risorse assolutamente necessarie per la legge sanitaria e cioè i 37 miliardi di euro del MES, che sono tutt'ora fondamentali anche perché si tratta di danari pronti e rapidi, non come i fondi del recovery fund per i quali l'istruttoria sarà molto lunga e sarà anche difficile accedervi. Per il MES è molto più semplice, eppure le divisioni interne alla maggioranza hanno impedito che si potesse accedere a ben 37 miliardi di euro che potevano essere fondamentali. Certo, non erano a fondo perduto, ma erano davvero concessi dall'Europa ad interessi pari a zero e noi abbiamo detto di no, o perlomeno fino ad oggi non si è potuto accedere a questi fondi. Vediamo che tra l'altro le emergenze sanitarie stanno purtroppo ricevendo una risposta molto disomogenea Regione per Regione. La vicenda delle Regioni divise in zona arancione, gialla e rossa sta di fatto rendendo molto confuso il messaggio ai cittadini italiani. Ad esempio, la mia Regione, l'Abruzzo, fino a ieri era zona gialla e da oggi è zona arancione. Ci sono quindi limitazioni della libertà personale e chiusure delle attività commerciali modulate in modo differente. Mi sta bene che esistano dei coefficienti. Durante la prima ondata criticammo l'idea che tutto il Paese fosse chiuso in blocco, nonostante la pressione del contagio fosse molto più alta in alcune Regioni del Nord piuttosto che al Sud; oggi può andare bene che vi sia una modulazione e una differenziazione in base a questi coefficienti, in particolare al cosiddetto indice RT. Ma siamo tutti preoccupati per il fatto che siamo in una fase di grande offensiva del virus. Siamo preoccupati per il fatto che purtroppo ancora non si vede l'alba, che i posti in terapia intensiva si riducono sempre più e che il nostro sistema sanitario è sempre più in un momento difficile. Cosa vogliamo fare? Vogliamo smetterla con la storia del rimpallo. Il collega Moles poco fa ha detto che gli sembra una partita a tennis: noi che critichiamo, la maggioranza che ci rimbalza quanto diciamo, le Regioni che criticano i sindaci, il Governo nazionale che ha uno scontro con le Regioni. Tutto questo caos istituzionale non premia. Ripetiamo ancora una volta una proposta di Forza Italia. La collega Bini, se non ricordo male, ha detto: «Fate delle proposte». Noi le abbiamo fatte: già da maggio scorso abbiamo depositato un disegno di legge per istituire una sede propria di dialogo vero e concreto, di discussione vera tra Parlamento e Governo, tra il Parlamento e i comitati tecnici-scientifici o comunque gli organismi tecnici che collaborano con il Governo. Noi abbiamo individuato la sede propria in una Commissione bicamerale. Sappiamo che non tutti sono d'accordo su questa proposta, però - guarda caso - i costituzionalisti che in questi giorni vengono ascoltati in Commissione affari costituzionali sono tutti univoci, fino ad oggi, nell'affermare che l'unica vera risposta che abbia forza e valore costituzionale e che dia davvero voce al Parlamento è l'istituzione di una Commissione bicamerale. D'altro canto, secondo la Costituzione, nel nostro Paese vige un bicameralismo paritario, quindi non è pensabile una Commissione monocamerale. Concludo invitando a passare dalle parole ai fatti. Forza Italia insiste nell'avere un approccio costruttivo e collaborativo. Il presidente Berlusconi in questi giorni lo sta continuando ad evocare e a rammentare. Facciamo un passo in avanti, non facciamolo dire soltanto al presidente della Repubblica Mattarella. Facciamo, tutte le forze politiche, a cominciare da quelle di maggioranza, un passo avanti, per poter dire finalmente che il Parlamento esiste ed è centrale: in una situazione di emergenza nazionale come questa forse, una volta tanto, comincerà a dare risposte vere e a restituire un po' più di serenità e di prospettiva futura ai cittadini italiani.
2020-11-11	FI	PerosinoMarco	(ore 13,30) ( Segue PEROSINO). Dovremo approvare scelte importanti in Parlamento e lo faremo qui. Altri scostamenti non basteranno mai; altro che diminuire le tasse con la riforma fiscale; bisogna finanziare la cassa integrazione, che costa 5 miliardi al mese, ma dobbiamo essere coscienti rispetto ad altre scelte. Il debito aumenterà, l'Europa porrà delle condizionalità terribili sul SURE, di cui non conosciamo le condizioni, sul MES e sul recovery fund che, stando agli atti che ho letto in italiano, a mio avviso non esiste ancora o è diverso da come viene dipinto. Poi bisognerà ripartire. Chiudo, signor Presidente. Sono convinto, e non sono un menagramo, che siamo in una situazione di guerra, come ha detto un esponente del Governo, e che occorrono leggi speciali, con altre deroghe e altre semplificazioni che vanno annunciate, dibattute e decise qui, sicuramente ascoltando la voce di tutti coloro che siedono in quest'Aula, quindi anche delle opposizioni. Siamo coscienti, cari rappresentanti del Governo, colleghi, che nulla sarà più come prima: cambieranno le persone e la loro psicologia e cambierà l'economia. Prendiamo atto di questo e forse saremo veramente utili agli italiani.
2020-11-11	FI	SiclariMarco	Concludo dicendo che, se avessimo attivato il MES a maggio, avendo accolto tutte le proposte che avevamo presentato con gli emendamenti, oggi non avremmo avuto l'attuale situazione e la Calabria non si sarebbe trovata in certe condizioni. Saranno 19 i sindaci che a Roma protesteranno davanti a Palazzo Chigi. Mi auguro che voi della maggioranza e del Governo siate accanto ai sindaci calabresi che, indipendentemente dal colore politico, saranno tutti insieme. Cercate di essere presenti anche voi del Governo. Mettete la parola fine al commissariamento e azzerate il debito, perché non è possibile che in Calabria ancora oggi non vi sia una chirurgia neonatale: l'unica Regione in Europa! Esiste pure in Africa e in Calabria non c'è. I bambini devono prendere l'aereo dell'Aeronautica per andare fuori Regione a curarsi quando rischiano di morire.
2020-11-11	LN	BagnaiAlberto	Qui viene il primo punto, che fa un po' crollare la retorica dell'afflato cooperativo. Io sono qui perché un provvedimento, un decreto che prorogava l'invio delle cartelle esattoriali, è stato inserito come emendamento all'interno di un provvedimento che si occupava di tutt'altro. A beneficio di chi sta fuori da quest'Aula, ricordo che questo è un modus operandi assolutamente lecito ma che non favorisce l'intervento delle Commissioni di merito e non rende molto facile per l'opposizione leggere i provvedimenti. Adesso, nel decreto ristori, arriveremo a livelli di virtuosismo che non riesco neanche ad immaginare. È stato detto che questa è una guerra. Io apprezzo molto questa maggioranza, che mi affascina perché è caratterizzata da un certo strabismo: ci sono dei momenti in cui pare che abbiamo a che fare con un cataclisma epocale, come in effetti è. Siamo in una guerra, che tra l'altro è atroce, perché a differenza delle altre guerre ha una strana asimmetria. Io guardo le statistiche dell'Istituto superiore di sanità: sotto i cinquant'anni si situa l'1,1 per cento delle vittime, il che significa che questa guerra sta cancellando la memoria storica di intere comunità, sta cancellando le generazioni dei nostri genitori e dei nostri nonni e questo è un fatto estremamente grave. Ma se siamo immersi in una situazione così grave, perché poi, quando andiamo in Europa a contrattare sugli aiuti di Stato, non andiamo ad eccepire la calamità naturale come esimente dalle regole sugli aiuti di Stato? Oggi c'è un interessante articolo su «La Verità», che contesta al Governo il modus operandi nel contrattare il cosiddetto quadro temporaneo in Europa e da lì temo che avremo delle tristi conseguenze. Vorrei quindi parlare delle risorse. Il discorso sul metodo l'ho fatto: è inutile continuare con questo accavallarsi di decreti. Ricordo quando a marzo, mentre - forse involontariamente - ci prendeva in giro dicendoci che nel decreto aprile avremmo avuto spazio emendativo, il ministro Gualtieri diceva che con il decreto aprile poi si sarebbe andati diretti alla legge di bilancio. Sapete anche voi che adesso i decreti si accavallano all'interno della stessa settimana; è chiaro che siamo tutti in confusione. Parliamo delle risorse, che si dividono in due tipi: quelle che ci sono e quelle che non ci sono. Quelle che ci sono non vengono spese e quindi bisognerebbe chiedere al Governo, come ha fatto l'onorevole Garavaglia alla Camera, di farci una lista dei decreti attuativi che non sono stati emessi e quindi di quante risorse effettivamente residuino rispetto a quelle che sono state annunciate. Questo è un tema, perché poi dopo in Commissione ci viene detto che non abbiamo spazio per emendare, ma sappiamo che, come ricordava il collega Zaffini, i soldi raccolti sui mercati restano nelle casse del Tesoro. Parliamo allora delle risorse che non ci sono. Vorrei portare all'attenzione di questa Assemblea un episodio piuttosto grave, che apparentemente non ha un'attinenza diretta con questo provvedimento e forse non ce l'ha, ma che è indicativo della situazione in cui abbiamo messo il nostro Paese. Due giorni fa Mersch, che è un rappresentante del direttorio della Banca centrale europea, ha detto che se gli Stati membri non accetteranno di indebitarsi con la Commissione, prendendo fondi o dal Sure o dal MES, o dal recovery fund, la Banca centrale europea potrà rifiutarsi di acquistare i loro titoli. Con questo voglio dire che, come è evidente, la Banca centrale europea sta facendo politica e che le istituzioni europee stanno sfruttando questo momento, questa grave pandemia, per portare avanti il progetto politico con la loro solita logica, quella del ricatto. Il modo di gestire la crisi cui assistiamo è questo, esattamente come in un altro noto episodio quando si è creata una moneta senza Stato, ora si vuole andare avanti sulla stessa strada, creando un debito senza Stato e il debito senza Stato dovrebbe far sorgere delle domande in ognuno di noi. La domanda è: chi lo gestisce, come e con quali criteri? Questa domanda nessuno se la pone, come nessuno si pone la domanda di quale responsabilità politica abbia un burocrate che vuole dettare, con l'arma del ricatto, le politiche finanziarie e le politiche per lo sviluppo e per la ripresa dei singoli Stati, decidendo lui a quale mix di risorse i singoli Stati debbano ricorrere per finanziarle. Questo accade, tra l'altro, in un momento in cui i mercati sono estremamente generosi nei riguardi del Tesoro italiano. Le ultime collocazioni dei titoli di Stato hanno tassi negativi: letteralmente i mercati pagano il Tesoro italiano per potergli prestare dei soldi. Il punto, allora, è che questa Europa che crede tanto nel mercato ci impedisce di accedere al mercato e ci impone di accedere ai suoi prestiti per poterci poi dettare le linee guida di come spenderli. Ma allora, se il tema è questo, se la BCE non vuole acquistare titoli, smetta di farlo e se la BCE smette di acquistare tutti i titoli di Stato, un secondo dopo tutta l'Europa, tranne l'Italia, sarà sott'acqua. È questo il gioco al quale vogliamo giocare o vogliamo invece, in un'ottica di vera solidarietà e di vera cooperazione, affrontare veramente tutti insieme la pandemia? Tutti insieme non è qui dentro. Io non faccio il piagnisteo del Governo che non ci ascolta. Il Governo può tranquillamente non ascoltarci. Vengo così fulmineamente al terzo punto, che è responsabilità. Basta che chi è qua fuori sappia che le responsabilità delle scelte di chi governa sono di chi governa e non di chi, come noi, fa opposizione.
2020-11-11	LN	PittoniMario	Azzolina, evidentemente dopo un'occhiata ai sondaggi, ora prova a presentarsi come paladina della didattica in presenza, ma, nei fatti, l'Italia è il Paese che finora in Europa ha tenuto le scuole chiuse più a lungo. E siamo pure quelli che, per l'inadeguatezza del Ministro dell'istruzione, hanno coinvolto la titolare del Dicastero dei trasporti, per sua stessa ammissione, con tre mesi di ritardo, con il risultato di contribuire all'aggravamento della crisi pandemica e, quindi, al ritorno alla didattica di emergenza, che neanche ci si è preoccupati di potenziare per farla almeno arrivare a tutti, preferendo sprecare risorse nell'acquisto di inutili banchi a rotelle.
2020-11-11	PD	BiniCaterina	Colleghi, noi vi chiediamo di fare delle proposte, non solo delle critiche. Se sono delle proposte non basta dire «mettiamo più risorse»; se poi quelle che arrivano dall'Europa non vanno bene, diteci dove le volete trovare e spiegateci cosa volete fare.
2020-11-11	PD	BiniCaterina	Signor Presidente, colleghi, Governo, voglio partire dall'appello iniziale della senatrice Valente, ripreso poi dal collega Parrini, che il senatore Zaffini ha appena definito - glielo dico con la simpatia e la stima che ho nei suoi confronti - «la solita manfrina», che in realtà io non considero tale. L'appello all'unità, senatore Zaffini, non è la disattenzione verso quello che sta avvenendo o l'idea che la pandemia possa vedere una gestione posticipata dell'emergenza. È evidente che il redde rationem è oggi e che qui dobbiamo confrontarci sulle cose da fare; cosa diversa è la polemica estenuante e quotidiana. Lo dico perché il collega Parrini citava i dati di tutti i Paesi europei, da cui si vede non solo che la pandemia è ovunque (sennò non si chiamerebbe «pandemia»), ma in quasi tutta Europa addirittura in numeri più gravi che in Italia (se togliamo probabilmente soltanto la Germania) e in molti Paesi del mondo. Anche lì c'è l'esigenza di affrontare, nell'immediato e al meglio, la gestione di questa emergenza, ma a differenza che da noi non c'è una polemica continua, quotidiana. Lo dico con un senso anche di frustrazione per quello che non riusciamo a rappresentare come Paese. Siamo un grande Paese, ma al contempo riusciamo ad essere molto piccoli nelle nostre beghe quotidiane e il nostro dibattito riesce ad apparire davvero ad un livello molto basso. Lo dico anche con una punta di ironia, forse lei avrà sentito la manfrina dell'appello all'unità, oggi io ho invece sentito negli interventi di tanti colleghi la solita manfrina che ascolto da mesi, cioè la polemica sui banchi a rotelle e sul monopattino, quando francamente credo che dovremmo discutere di cose molto più importanti e serie. Voglio fare allora una riflessione di carattere più generale, visto che poi il dibattito, più che puntualmente sul decreto, su questo si è concentrato sulla gestione dell'emergenza in modo generale. Veniva citato prima l'intervento in televisione dell'altro giorno del vice ministro Sileri, che ho molto apprezzato, perché con grande franchezza ha detto «noi siamo in guerra» e in questo momento non ci sono partiti politici, ma ci deve essere la volontà da parte di tutti di capire che dobbiamo salvare le vite dei nostri concittadini e dobbiamo salvare il Paese. Vorrei veramente che questo fosse il nostro unico grande partito in questo momento: l'Italia. Invece spesso non è così, perché ascoltiamo a giorni alterni la polemica sulla questione che non ci sono risorse sufficienti e che ne vanno messe di più; sul fatto che il Parlamento non è sufficientemente coinvolto; sul fatto che abbiamo perso tempo durante l'estate. Poi però, andando a ripercorrere i fatti, vediamo che chi dice che abbiamo perso tempo durante l'estate è lo stesso che, con gesti plateali, si toglieva la mascherina per dimostrare che alla fine si stava drammatizzando (poi se l'è rimessa per Trump, ma non gli ha portato bene neanche in quel caso). Vediamo che chi dice che il Parlamento è poco coinvolto era chi chiedeva pieni poteri per se stesso. Sembra che siamo disconnessi dalla realtà; se venisse un extraterrestre e ascoltasse le nostre dichiarazioni probabilmente non capirebbe se siano le stesse persone a fare, un mese prima e un mese dopo, quelle dichiarazioni. Vediamo che chi dice che ci sono poche risorse e ne andrebbero messe di più poi in Europa vota contro il recovery fund.
2020-11-11	PD	CollinaStefano	Signor Presidente, stiamo seguendo passo passo l'evoluzione della pandemia che sta colpendo tutto il pianeta, con la concentrazione delle maggiori criticità negli Stati Uniti, in Brasile e in tutta Europa. La seconda ondata sta mettendo sotto pressione il nostro sistema sanitario, nonostante rispetto a marzo scorso i posti in terapia intensiva siano raddoppiati (oggi sono oltre 10.000) e siano in servizio oltre 36.000 persone in più, tra i quali 7.600 medici e 16.000 infermieri. Anche in questa nuova fase acuta tutti gli operatori sanitari stanno offrendo una disponibilità straordinaria, con un senso del dovere che mai ci dimenticheremo. Al di là degli investimenti sul sistema sanitario, certamente altre azioni in altri settori potevano essere messe in atto per arginare meglio il contagio alla ripresa delle principali attività dopo l'estate. Ci sarà necessità in futuro di analizzare errori e mancanze. Ma questa seconda ondata è stata affrontata dal Governo e da questa maggioranza con una scelta di fondo: combattere la diffusione del virus cercando di evitare il lockdown nazionale. Se c'è qualcuno che è d'accordo con il porre in atto oggi il lockdown nazionale, come a marzo, lo dica qui ora in Senato. Se invece siamo d'accordo per attuare il difficile tentativo di evitarlo, allora dobbiamo prendere atto di ciò che serve fare senza giocare a capirci. Il difficile tentativo di evitare il lockdown nazionale è legato alla possibilità di agire con provvedimenti più circoscritti e mirati, che hanno l'assoluta necessità di un esercizio della responsabilità diffuso e costante a tutti i livelli, istituzionali e non istituzionali. Per i livelli istituzionali, questo significa esercitare la responsabilità per le rispettive competenze. Chiudere una piazza o un lungomare per limitare gli assembramenti e, quindi, limitare la possibile trasmissione del virus, si può fare evidentemente con un lockdown nazionale che chiude tutto e, quindi, chiude anche la piazza e il lungomare; ma, se vogliamo evitarlo, allora i sindaci valutino i dati relativi al proprio territorio e facciano responsabilmente la scelta necessaria. Analogamente decidere che un pezzo di territorio va isolato perché la concentrazione di contagi è elevata si può fare evidentemente con un lockdown nazionale che blocca tutti gli spostamenti e, quindi, anche quelli relativi a quel pezzo di territorio; ma, se vogliamo evitarlo, allora i presidenti di Regione valutino i dati relativi al proprio territorio e facciano responsabilmente la scelta necessaria. Questo esercizio di responsabilità non deve stare nella categoria della nobiltà d'animo, ma Regioni e sindaci possono contare sul Governo e sul Parlamento che, con gli ultimi decreti-legge, mettono a disposizione risorse per i ristori, capaci di sostenere scelte difficili con ricadute onerose per cittadini, imprese ed enti locali. Questo è il punto, non sono pagelle o altro. La strada da percorrere passa dalla valutazione dei dati sulla capacità di risposta dei sistemi sanitari regionali, dalle strategie e dalle azioni di contenimento della trasmissione del virus che i dati misurano e, quindi, dall'esercizio delle rispettive responsabilità da parte di ciascun livello istituzionale. Ho citato però anche l'esercizio della responsabilità dei livelli non istituzionali, a partire dai cittadini che, per proteggere se stessi e gli altri, devono portare la mascherina e osservare il distanziamento fisico. Vi sono poi tutti coloro che svolgono attività a contatto con il pubblico e, via via, quanto previsto dai protocolli. È evidente che questo tentativo comprende anche la possibilità che gradatamente tutte le Regioni possano diventare rosse e quindi si arrivi a un sostanziale lockdown nazionale, nonché la possibilità che l'attuazione delle scelte circoscritte e mirate porti a esiti positivi che evitano un lockdown generalizzato. Questo virus ci ha ricordato che siamo come genere umano in una condizione di grande precarietà, ma a ciascuno di noi è associato un fattore di precarietà - lo chiamerei un moltiplicatore di precarietà - che certamente dipende dalla nostra età, dalle nostre patologie, ma anche dal livello dei servizi sanitari del nostro territorio, dalle condizioni familiari, dal lavoro che facciamo: in definitiva dal livello di garanzie di cui ognuno gode o non gode. Ecco questo moltiplicatore di precarietà rende i cittadini in realtà molto diversi tra loro di fronte alla pandemia ed è un tema che va affrontato, perché la pandemia ci mette davanti una strada ancora lunga da percorrere per quanto giungano notizie confortanti riguardo la scoperta dei vaccini, su cui tornerò. Al Governo e al Parlamento spetta anche il compito di ridurre il moltiplicatore della precarietà, per consentire a tutti i cittadini di affrontarle con reali e concrete condizioni, che costituiscano la speranza per il futuro e motivino la responsabilità per il presente. La sequenza dei decreti-legge che determinano i ristori deve ridurre la precarietà, ma non escludiamo azioni che nei mesi a venire, se necessario per il prolungarsi della situazione d'incertezza, contribuiscano in modo solidale a ridurre le differenze. Permettetemi ora di esprimere un approfondimento sul tema dei vaccini, in particolare sul concetto di vaccino. Signor Presidente, lo Stato ha il compito di tutelare la salute non solo individuale, ma anche collettiva. La tutela della salute collettiva è fondata anche sul dovere di solidarietà di ciascuno nel prevenire e limitare la diffusione di alcune malattie. Qual è il punto che tiene in equilibrio la tutela della salute individuale e la tutela della salute collettiva? È il vaccino, meglio inteso come il dovere di vaccinarsi tutti, che fissa la misura del dovere di solidarietà a cui è chiamato ciascuno di noi per tutelare la salute collettiva. Il vaccino è al contempo la misura del dovere di solidarietà, ma è pure il bilanciamento tra il rischio per la salute di alcuni e i rischi per la salute di tutti. Come si fa a far avanzare questo punto di equilibrio rappresentato dai vaccini? Si fa con la ricerca scientifica orientata a realizzare vaccini sempre più sicuri riguardo l'efficacia e la presenza di effetti indesiderati. I vaccini, quando arriveranno, dovranno essere gratuiti e la loro somministrazione dovrà seguire un piano preciso, che il Consiglio superiore di sanità sta già predisponendo. In conclusione, non voglio terminare senza avere completato la visione del momento, affrontando l'altro impegno che compete a Governo, Parlamento e Regioni, che riguarda il futuro del Paese. L'utilizzo dei fondi del Next generation EU rappresenta un banco di prova impegnativo per l'Italia, che deve uscire da quella fase di investimenti più competitiva, più digitale, più green, più infrastrutturata, più attrezzata nella sanità, più omogenea nei servizi al cittadino; in definitiva, più unita e solidale. Si tratta di progetti che devono essere decisi, redatti, resi esecutivi, realizzati e rendicontati entro il 2026. Credo che questa sfida ci debba rendere tutti più capaci di adesione al Paese reale e di unità di intenti a tutti i livelli. Il Partito Democratico lavora in questa direzione e il Gruppo PD del Senato darà il senso concreto di questa volontà con il voto favorevole a questo provvedimento.
2020-11-11	PD	ParriniDario	, perché non ha senso e perché - ve lo assicuro - non avviene in alcun altro Paese europeo, che è in condizioni simili o peggiori delle nostre. In Francia, l'ultimo provvedimento sull'emergenza è stato approvato dall'Assemblea nazionale praticamente all'unanimità. Invito a leggere i giornali dei Paesi europei, alcuni dei quali sono ogni giorno sui tavoli del Senato. Non c'è in nessun altro Paese una polemica del livello di quella italiana. Questa mattina abbiamo sentito inviti al Governo ad andarsene a casa e muovergli accuse di incapacità. Sono tutte polemiche che stanno nella stessa fascia qualitativa della dichiarazione della europarlamentare Donato sui vaccini: una fascia qualitativa della miseria intellettuale.
2020-11-11	PD	ParriniDario	Abbiamo 164 contagi ogni 10.000 abitanti; il Regno Unito ne ha 188, la Francia 274, la Spagna 311, il Portogallo 180, l'Austria 188 e la Svizzera 281: sono tutti Paesi che hanno una situazione peggiore della nostra. Gran parte di questi si sono meritatamente costruiti nel corso di decenni la fama di Stati con una grande efficienza amministrativa, con popolazioni molto disciplinate e con una grande capacità di affrontare adeguatamente le emergenze. Eppure, dal punto di vista del parametro chiave dei contagiati ogni 10.000 abitanti e anche da altri punti di vista, si trovano in una situazione peggiore della nostra. I dati che mi fanno più impressione da questo punto di vista sono quelli di Paesi del Nord Europa, come il Belgio, l'Olanda, la Svizzera e l'Austria. E dovremmo avere consapevolezza quando discutiamo di tale argomento, anche per misurare i toni, perché qualche volta sarebbe meglio una dichiarazione sottotono rispetto a una sopra le righe, e sarebbe meglio la riservatezza della loquacità e dell'ampollosità.
2020-11-11	PD	ParriniDario	Questo dramma, per l'arco temporale che sta riguardando e per la diffusione sostanzialmente mondiale che sta avendo, è probabilmente tra i più gravi che il nostro Paese, l'Europa e il mondo stanno vivendo dalla fine dell'ultima guerra mondiale. Dobbiamo averne coscienza, perché un dramma di questo genere esige soprattutto serietà: la esige da tutti e soprattutto da chi rappresenta il popolo nelle istituzioni. E la serietà è fatta anche di rinuncia alle polemiche inutili e agli attacchi gratuiti.
2020-11-12	M5S	LanziGabriele	Considerato che nell'ambito di questo panorama il Governo, nell'avviato percorso del green new deal, si è impegnato a stimolare la ripresa consentendo alla nostra economia di continuare a creare valore, puntando su un pilastro portante come il settore dell'edilizia, per dare nuovo impulso all'edilizia privata, grazie al Movimento 5 Stelle, l'Esecutivo ha recentemente introdotto la ben nota misura del superbonus al 110 per cento, uno strumento di rilancio e di sviluppo sostenibile che consente di effettuare lavori di miglioramento antisismico e di efficientamento energetico, ottenendo una detrazione fiscale superiore alla somma spesa per detti lavori. Per rendere ancora più efficiente ed efficace il superbonus ai fini del rilancio dell'economia, il contribuente può optare per lo sconto totale in fattura ovvero, in caso di impossibilità del committente di usufruire interamente della detrazione fiscale, la misura prevede la cedibilità di un credito di imposta di pari importo a qualsiasi altro soggetto, intermediari finanziari inclusi e, ancora, la sua messa in circolazione senza limitazione numerica dei passaggi. Da un'analisi compiuta da Unioncamere e Infocamere a livello nazionale, è emerso che tra luglio e settembre grazie a questa misura sono nate 4.971 nuove imprese edili, per tre quarti costituite da piccole realtà individuali specializzate nelle attività di impiantistica, finitura di edifici, posatura di infissi e piastrelle, espressioni di una piccola e media impresa che è la spina dorsale del sistema produttivo italiano. Unioncamere ha ribadito che il superbonus sta giocando un ruolo cruciale sulla vitalità del settore delle costruzioni, che, sempre tra luglio e settembre, ha avuto un incremento dello 0,6 per cento su base trimestrale, il doppio rispetto allo stesso periodo del 2019. Da un sondaggio commissionato da "facile.it", più di 21 milioni di italiani (l'equivalente di oltre 9 milioni di famiglie) hanno intenzione di utilizzare il superbonus del 110 per cento, numero idealmente suscettibile di un ulteriore aumento in considerazione delle 14 milioni di famiglie che vivono nel milione di palazzi condominiali stimati sul nostro territorio nazionale. La misura suscita enorme interesse non solo nel nostro Paese, ma anche in tutta Europa, e il comparto imprenditoriale, la popolazione interessata dal possibile utilizzo del superbonus del 110 per cento e gli istituti finanziari e di credito avvertono la necessità di avere garantito un arco temporale maggiore per il riconoscimento del credito fiscale e per la sua cessione, specie nel caso di interventi di miglioramento antisismico, le cui procedure autorizzative potrebbero fortemente inficiare sulla sua reale attuazione. Si chiede di sapere: se sono state avviate iniziative per estendere la durata del provvedimento oltre l'attuale scadenza del dicembre 2021, al fine di stabilizzare e rendere duraturi i benefici della misura sui territori (ottimale ipotizzarla per ora fino almeno al 2024); se si intende ampliare la possibilità di misura anche ad altri casi di protezione dell'ambiente, quali la riduzione di classi di rischio idrogeologico e misure volte al risparmio, riuso e riciclo della preziosissima risorsa idrica; se sia in programma l'allargamento della platea dei beneficiari anche alle strutture ricettive e alberghiere, fra le più colpite dalla pandemia, per permettete al settore del turismo una ripresa vivace e pronta, attraverso una riconversione green dell'edilizia.
2020-11-12	PD	FerrariAlan	Signor Presidente, ringrazio il Ministro. Il Partito Democratico, come lei ben sa, considera fondamentale il ruolo delle camere di commercio per la funzione di prossimità e di aiuto che stanno dando alle imprese nei territori d'Italia, in questi mesi così difficili di crisi sociale ed economica causata, come sappiamo, dal Covid-19. Il Partito Democratico ritiene allo stesso tempo che sia strategica la funzione che le camere di commercio possono svolgere nei prossimi mesi per mettere in campo nei territori stessi quei tanti investimenti che, come Governo, come maggioranza, come Paese, stiamo organizzando e promuovendo anche grazie agli aiuti che l'Europa in previsione ci darà, come ad esempio il piano per il recovery fund. Alla luce di queste premesse esprimo, a nome del Partito Democratico, una soddisfazione per la sua iniziativa, che rende merito e dà continuità all'ordine del giorno che abbiamo approvato. Va quindi molto bene che il tavolo si apra; siamo convinti che non debba solo completare rapidamente una riforma con uno stile burocratico, ma che debba farlo con la logica sostanziale di completare una riforma soprattutto andando a vedere quali sono le eccezioni da correggere e quali accorpamenti vanno visti alla luce del seguente principio: noi vogliamo che sia valorizzato il patrimonio di storia, di tradizione e di buon governo di enti fondamentali dei nostri territori come le camere di commercio.
2020-11-25	PD	MarcucciAndrea	Signor Presidente, vorrei parlare in dichiarazione di voto sul calendario, per essere chiari. Io non capisco e non comprendo l'ilarità provocata tra i banchi del Gruppo della Lega dall'intervento del collega, presidente Faraone, perché quella che è stata fatta è corretta. E lo dimostrano le proposte avanzate dal collega Romeo. La prima proposta, pur di non votare il calendario insieme alla maggioranza, pur di distinguersi, pur di boicottare il forte tentativo di confronto che stiamo portando avanti, è stata quella relativa alla data della presenza in Senato del ministro Speranza. Noi abbiamo chiesto, come Parlamento, proprio per svolgere un ruolo centrale anche sui DPCM, che il Governo ci venga sempre ad aggiornare e a informare. Tant'è che il ministro Speranza ha avanzato esattamente la proposta di venire in Senato prima di approvare il DPCM per informare il Parlamento. Ma qui il senatore Romeo ha una questione rilevantissima: lo vorrebbe fare ventiquattr'ore prima, pur di votare contro il calendario. In aggiunta a questo, il ministro Speranza, viste le continue accuse di alcuni mezzi di comunicazione e anche di alcuni partiti politici sulla preparazione del Governo e del nostro sistema sanitario, verrà a comunicarci il piano di vaccinazione, che è pronto perché si dovrà realizzare fra poche settimane. Quindi, quella presenza è importantissima per il Parlamento, per il Senato della Repubblica. Andare a cavillare sui tempi, prima o dopo, senza centrare l'importanza di quel passaggio parlamentare, testimonia un arroccamento su posizioni che tendono a boicottare ed escludere un confronto serio e collaborativo in una situazione di emergenza per il nostro Paese. Aggiungo, sulla questione della disponibilità del ministro Gualtieri, che oggi ho sentito il senatore Romeo assurgere a difensore delle prerogative del Ministro. Il Ministro, con una lettera - per così dire - tipica, ha chiesto di venire in Parlamento, presso le Camere e, quindi, davanti ai loro organi, per fare un confronto. È già previsto un voto. Signor Presidente, su questi temi è previsto un voto, che è già stato calendarizzato. Il 9 dicembre verrà qui in Aula il presidente Conte, prima del Consiglio d'Europa, proprio per ottenere dal Parlamento un mandato preciso. Se il ministro Gualtieri dà la propria disponibilità a fare un confronto con il Parlamento; se quel confronto deve creare dei presupposti, deve creare consenso, deve servire a dare una linea di comportamento del nostro Governo, è certo che deve essere svolto in Commissione e non - come è stato chiesto stamani - in Aula, magari con interventi di cinque minuti. Noi vogliamo una cosa seria. Vogliamo parlare con franchezza e determinazione sul futuro del nostro Paese. Vogliamo avere la possibilità di approfondire i temi. Non c'è bisogno di utilizzare l'Aula del Senato per fare una conferenza stampa: per quello ci sono tante sale in Senato, di cui lei, signor Presidente, concede sempre la disponibilità. La Lega prenoti dunque una sala e faccia una conferenza stampa per sostenere la volontà della mancanza di dialogo. Credo che sia giunto davvero il momento di fare un passo in avanti e di dimostrare al Paese che l'attuale classe politica - quindi tutti noi - è in grado di gestire questa emergenza, di dare concretezza alla volontà di dialogo e di votare un calendario di buonsenso, che prevede il coinvolgimento del Parlamento nelle decisioni del Governo, che sono importanti per il nostro futuro.
2020-11-26	FdI	RautiIsabella	La pandemia mondiale ha aumentato gli scenari di crisi e ha accresciuto i fronti di vulnerabilità e di permeabilità dei sistemi di sicurezza nazionale, mentre si registra contestualmente una crescente preoccupazione in ordine all' escalation della minaccia terroristica internazionale, anche purtroppo alla luce dei più recenti attentati. Pertanto, ogni questione relativa al potenziamento di tutte le attività di intelligence rappresenta una scelta organizzativa e strategica di preminente interesse nazionale. In tale contesto resta purtroppo ancora in stallo, tra gli Stati membri, l'Accordo sul bilancio 2021-2027 nella Next generation EU, cruciale anche nel settore della difesa e della sicurezza, a cominciare dal cosiddetto Fondo europeo per la difesa. Il Consiglio dell'Unione europea del 20 novembre scorso, che si è svolto in videoconferenza - quello, per intenderci, interrotto con un atto di pirateria informatica da un giornalista francese - ha approvato 47 progetti, compresi quelli del settore della cyber difesa, ed ha avviato, con la condivisione dei primi documenti di intelligence, il processo di elaborazione dello strategic compass, cioè un documento per una visione condivisa delle potenziali minacce che incombono sull'Europa e degli strumenti per affrontarla. Quel Consiglio dell'Unione europea ha discusso un documento di analisi delle minacce redatto dal sistema di coordinamento tra le intelligence nazionali - ancora in fase embrionale, evidentemente - che pone attenzione alla minaccia ibrida e cibernetica.
2020-11-26	FdI	UrsoAdolfo	Signor Presidente, noi ci apprestiamo - e non è la prima volta - a votare lo scostamento di bilancio. Non è la prima volta - lo dico con chiarezza - perché noi votammo, in maniera responsabile, il primo e il secondo scostamento di bilancio, consentendo al Governo di utilizzare prima 20 miliardi e poi altri 55 miliardi. Successivamente, poi, di fronte a che cosa ci siamo trovati? Di fonte alle inadempienze del Governo, perché lo scostamento di bilancio è un nuovo debito, che tutti noi accendiamo mettendo una grave ipoteca sulla casa comune degli italiani. Abbiamo acconsentito a farlo, inizialmente per cifre imponenti, di fronte all'emergenza sanitaria ed economica. Ma al nostro atto di responsabilità non è seguito alcun atto del Governo, perché non avete poi mai corrisposto a quello che noi chiedevamo, cioè un confronto reale sugli emendamenti e, quindi, sulle norme legislative, su come sopperire, su come fronteggiare la crisi e su come creare i presupposti per la ripresa economica. Oggi torniamo non a darvi credibilità, perché questa credibilità - mi scusi, signor Vice Ministro - voi non l'avete più. Siete un po' come dei debitori insolventi, conclamati nella vostra insolvenza, perché oggi votiamo, corresponsabilmente, un altro scostamento di bilancio di 8 miliardi di euro, miliardi che si aggiungono ai precedenti, giungendo alla cifra di 108 miliardi di euro. Oggi, in Aula, avete preso l'impegno specifico affinché questi 8 miliardi di euro siano destinati, in via quasi esclusiva o, comunque, prevalente, in aiuto a coloro che fino ad oggi hanno avuto poco o nulla, e cioè le imprese, le famiglie, i lavoratori autonomi, i titolari di partite IVA, con una misura specifica e chiara, che è quella della sospensione dei pagamenti e del rinvio delle scadenze fiscali. Ebbene, questo vostro impegno noi vogliamo che sia specificamente mantenuto, tanto più che ci annunciate già che vi sarà un ulteriore scostamento di bilancio; e tanto più a fronte di quello che, purtroppo, sta accadendo con una manovra finanziaria che, in buona parte - come dicono la stessa Banca d'Italia, l'Ufficio di bilancio parlamentare e la Corte dei Conti - è fortemente a rischio copertura. E questo avviene perché essa si affida in gran parte a ciò che voi stessi avete annunciato in queste Aule negli ultimi giorni, e cioè le risorse del recovery fund, verosimilmente, ritarderanno nel tempo. Occorre chiarezza, quindi. Noi ci aspettiamo che stavolta manteniate l'impegno, che andiate davvero in soccorso di chi sino ad oggi ha avuto poco o nulla, di coloro che sono i veri non garantiti in questo Paese, tanto più a fronte dei provvedimenti che hanno bloccato gran parte delle attività produttive, e, quindi, di coloro che lavorano nelle attività produttive, di coloro che ora non possono realizzare i loro ricavi. Questo accade anche a fronte di quello che avete fatto. Lei citava prima i tre decreti ristori. Sì, è vero: 1,6 miliardi sono già giunti. Su 10 miliardi ne sono giunti 1,6: meglio di quello che avete fatto nei mesi scorsi, ma sempre troppo poco, tanto più a fronte dei dati che ci vengono comunicati; dati secondo cui dall'inizio della crisi, e cioè da marzo, 544 imprese chiudono ogni giorno. Sono 544 le imprese che chiudono ogni giorno e il numero di occupati si riduce: riducendosi la base produttiva e chiudendo le imprese, si chiudono anche i contratti di lavoro, oltre quelli che non sono stati rinnovati per le follie del decreto dignità. Parliamo di un milione di occupati in meno. Ebbene, a fronte di questa situazione davvero difficile e drammatica, non basta avere risorse in debito, che comunque poi dovranno essere ripagate, ma è necessario che esse siano investite nel sistema produttivo, per consentire davvero che ci sia una ripresa. Le fonti ufficiali ci dicono che chiuderemo l'anno con una riduzione secca di oltre 10 punti del prodotto interno lordo e con un indebitamento di quasi 2.600 miliardi. Quindi meno produzione, meno occupazione, meno prodotto interno lordo e più debito pubblico: rischiamo davvero il collasso finanziario e sociale del Paese. È necessario, quindi, che ci sia una svolta che ancora voi non realizzate, a fronte di un'Europa che - a differenza di quello che la sinistra poco fa propagandava in questa Aula - è sì cambiata, ma non nella direzione che voi volevate, bensì appunto nella direzione che noi chiedevamo ancor prima della crisi. L'Europa cambia quando, a fronte della drammaticità della situazione, si rende conto finalmente di quello che noi dicevamo prima - addirittura in una situazione che non era quella attuale - e cioè che occorreva rivedere il Patto di stabilità. Non lo dicevate voi: lo dicevamo noi. L'Europa ha addirittura sospeso il Patto di stabilità e tale sospensione è stata prorogata di un altro anno; abbiamo due anni di tempo per rilanciare il Paese prima che torni il Patto di stabilità. Ma noi ci auguriamo che non torni e sia veramente rivisto sin dalle fondamenta. L'Europa cambia non nella direzione che voi volevate, ma nella direzione che noi auspicavamo, quando emette gli eurobond e condivide il debito pubblico. Persino esponenti della maggioranza cominciano a parlare della necessità di cancellare il debito pubblico. Persino un Presidente del Consiglio di questo Paese, un europeista che studia e lavora a Parigi, Enrico Letta, ci dice che il MES non serve a nulla, perché nessuno - e non a caso - in questi cinque mesi lo ha attivato. Chiediamoci perché non lo hanno attivato Spagna, Portogallo e Francia. E lui stesso dice di prendere il denaro del MES, che nessuno sta attivando, e di utilizzarlo direttamente attraverso la Commissione europea, perché altrimenti li è congelato e resterà congelato. Siete voi che fate un dibattito ideologico sul MES. Persino alcuni Presidenti del Consiglio di questo Paese, più avveduti, vi dicono di finirla con questa storia, che è una bandiera inutile, una falsa bandiera, e di andare a prendere le risorse dove ci sono e soprattutto di utilizzarle dove davvero servono. Noi ci aspettiamo che voi cambiate la manovra finanziaria. È chiaro a tutti che tale manovra, oltre ad essere fondata per metà su una promessa che ancora non c'è e quindi ad essere a rischio di copertura, secondo la Banca d'Italia non individua esattamente quali sono le riforme che servono al Paese e non ha una linea chiara di politica fiscale. Lo dice la Banca d'Italia; lo dice l'Ufficio parlamentare di bilancio; lo dice la Corte dei conti; lo dicono il Paese e le imprese. Di fronte al nostro ennesimo atto di responsabilità, noi formuliamo un auspicio. Torno alle origini: siamo stati noi a chiedervi di fare uno scostamento di bilancio significativo nel primo provvedimento, perché ricordo a tutti che voi non avevate capito la drammaticità della situazione e avevate portato un provvedimento da una manciata di miliardi. Soltanto di fronte alle richieste delle opposizioni e di Fratelli d'Italia quel provvedimento ha preso consistenza, con 20 miliardi di indebitamento. Capite le cose sempre con estremo ritardo, perché siete lontani e in ritardo rispetto alla realtà del Paese. Spero che stavolta, di fronte al nostro ennesimo atto di responsabilità, vi sediate davvero a discutere, con una visione del Paese, su come indirizzare le risorse che comunque ci sono. Le risorse infatti ci sono, sia come indebitamento, grazie all'iniziativa della Banca centrale europea - anche lì è cambiata - sia eventualmente come recovery fund. È importante che queste risorse siano indirizzate per costruire quello che serve al Paese, affinché le imprese e le famiglie abbiano finalmente le potenzialità per un grande rilancio. Dico in conclusione: la crescita non si produce per decreto - lo sappiamo tutti - ma può essere bloccata per decreto e voi avete fatto una serie di misure che hanno impedito la crescita. Noi invece vogliamo che si facciano le misure che possano consentire al Paese di riprendere a crescere con fiducia. Diamo certamente fiducia al Paese, non al Governo, con questo scostamento di bilancio che significa debito sulle spalle di tutti e che noi vorremmo che fosse condiviso nelle scelte, per poi potercene liberare insieme.
2020-11-26	LN	BagnaiAlberto	Sempre a rischio di essere espulso dal mio Gruppo, vi rivelo allora la mia anima di sinistra che oggi siede su questi banchi, e vi chiarisco un concetto, rivolgendomi innanzitutto al collega Nannicini, che per standing, per posizione accademica, forse potrebbe apprezzare l'argomento: il problema della disuguaglianza non va risolto a valle con interventi fiscali, ma a monte sul mercato del lavoro ed è proprio in questo che l'Europa non ci aiuta e qui qualcuno lo sa, anche se fa finta di non saperlo. Il mondo della svalutazione interna, infatti, il mondo della compressione dei salari come unica risposta agli shock macroeconomici è il mondo della disuguaglianza: ma questo mondo va bene, perché ci viene raccontato che la crisi ha cambiato tutto ed è giusto che sia così. Insomma, è giusto mica tanto: riflettiamo un attimo su ciò cui stiamo assistendo. Stiamo assistendo ad una confessione: il fatto che delle regole fiscali, di cui da sempre gli economisti conoscono l'assurdità, vengano disapplicate adesso che nei guai sono i Paesi del Nord significa una cosa sola: per questa Europa che a voi piace tanto un bambino greco conta meno di un bambino tedesco
2020-11-26	M5S	CastelloneMariaDomenica	Questo tempo sospeso è carico di storie, ognuno di noi sta scrivendo la storia e la scelta di quale personaggio interpretare spetta solo ed unicamente a ciascuno di noi. Ci sono le storie degli insegnanti che per mantenere alta l'attenzione dei propri studenti durante la didattica a distanza hanno creato moduli di studio fantasiosi e geniali, come Sandro Marenco un professore di inglese e tedesco in un liceo scientifico di Alessandria che, per non lasciare soli gli studenti d'estate e per stimolarli ad approfondire le materie, ha creato l' hashtag «ripassiamo insieme», diventato virale. Ci sono le storie degli imprenditori che hanno saputo riconvertire le proprie aziende e valorizzare il personale dipendente per non fargli perdere il lavoro. Grazie a tutti questi docenti, a questi imprenditori e a tutti coloro che hanno saputo immaginare un mondo nuovo. Erano decenni infatti che si parlava di digitalizzazione e smart working, ma fino ad oggi sembravano utopie, mentre adesso sono realtà. Oggi lavoratori, insegnanti e studenti vivono e operano in un unico spazio che si chiama infosfera. Una ricerca effettuata dal Centro studi sull'innovazione della pubblica amministrazione della società Forum PA su un campione di circa 4.000 dipendenti pubblici smart workers ha dimostrato che per il 41 per cento degli intervistati passando allo smart working l'efficacia lavorativa è migliorata e per un altro 41 per cento è rimasta identica; ha dimostrato inoltre che il 56 per cento dei lavoratori ha approfittato del periodo di lockdown per dedicare una parte del tempo alla formazione per migliorare le proprie competenze digitali, la conoscenza del codice degli appalti e dell'anticorruzione. Lavorare da casa quindi non ha significato smettere di lavorare, né lavorare meno. Abbiamo affrontato per primi in Europa questa pandemia e tutto il mondo, inclusa l'Organizzazione mondiale della sanità, ha riconosciuto il merito dei provvedimenti messi in campo da questo Governo. Abbiamo seguito il metodo scientifico attraverso il monitoraggio, l'analisi dei dati utilizzando numerosi parametri, l'attuazione di misure graduali, adeguate e modificate in base all'andamento della pandemia e alla tenuta del nostro tessuto economico. In pochi mesi abbiamo stanziato risorse per l'equivalente di tre manovre finanziarie. Con i decreti cura Italia e rilancio abbiamo investito 75 miliardi di euro a sostegno dell'economia italiana, 8 miliardi per rimettere in piedi la nostra sanità (depotenziata e destrutturata da decenni di tagli), 28 miliardi di aiuti alle famiglie, 15 miliardi per la cassa integrazione, 8 miliardi per autonomi e partite IVA, 3,5 miliardi per congedi parentali e voucher per nuclei famigliari, 18 miliardi per le imprese (di cui sei per i contributi a fondo perduto per le piccole e medie imprese), quattro miliardi per cancellare il saldo 2019 e l'acconto 2020 IRAP, 2,5 miliardi per il credito d'imposta e la sospensione dei termini per gli adempimenti fiscali, 6 miliardi per i Comuni e gli enti territoriali, un miliardo per il reddito di emergenza. Adesso, con i decreti ristori, stiamo dando ossigeno alle attività che hanno subito danni per le chiusure delle zone rosse e per consentire ai Comuni di adottare ulteriori misure urgenti di solidarietà. Non siamo ancora usciti dalle criticità perché la curva epidemiologica continua ad essere preoccupante, nonostante le misure adottate con gli ultimi decreti del Presidente del Consiglio dei ministri stiano cominciando a produrre gli effetti attesi. Ci saranno ulteriori difficoltà, tutti ne siamo amaramente consapevoli e pensiamo con preoccupazione alle tante attività legate al turismo invernale che non potranno riaprire e per le quali vanno messe in campo norme di sostegno urgenti. Ci avviciniamo inoltre alle festività natalizie, che richiamano alla nostra mente l'immagine di famiglie riunite, di serate tra amici, di abbracci. Non dobbiamo però dimenticare un'altra immagine, quella di una figlia in piedi sul tettuccio della propria auto parcheggiata accanto alla finestra della stanza di ospedale in cui è ricoverata sua madre e che dal tettuccio muove le braccia ben sapendo di non essere vista, ma certa di riuscire a trasmettere il suo amore a chi sta lottando per sopravvivere a pochi metri da lì. Oggi sembra impossibile trovare una via d'uscita che accontenti tutti. Come si conciliano esigenze così distanti? Voglio raccontarvi una storia, anche per smorzare un po' i toni di questa discussione. Tanto tempo fa in Medio Oriente viveva un uomo che alla sua morte lasciò ai suoi tre figli 17 cammelli in eredità. Ad uno ne donò la metà, al secondo un terzo, al più giovane un nono. Questi ragazzi provarono per mesi a dividere l'eredità secondo la volontà del padre, ma non ci riuscirono, perché 17 non è divisibile per 6, non è divisibile per 3 e così chiesero aiuto ad una saggia, che dopo aver ragionato a lungo propose loro una soluzione: donò loro il suo cammello, in modo che ne avessero 18 e non più 17. Così il calcolo diventò più semplice: al primo figlio ne toccarono 9 (la metà), al secondo 6 (un terzo) e al più giovane 2 (un nono), esattamente come voleva il padre. La somma però di 9 più 6 più 2 è proprio 17 e quindi i ragazzi restituirono alla donna il diciottesimo cammello. Questo per dire che spesso le nostre posizioni sembrano davvero inconciliabili e le difficoltà insormontabili. In questo momento, le risorse ci appaiono certamente limitate per essere distribuite equamente e risolvere i problemi esistenti. Eppure, a volte basta solo cambiare prospettiva: in fondo, siamo una grande famiglia. L'umanità è una grande famiglia. Abbiamo tutti lo stesso obiettivo, che è raggiungere il bene comune. Oggi siamo felici che le opposizioni abbiano accolto il nostro invito a collaborare per il bene dei cittadini, perché solo insieme possiamo dare una mano a tutti quelli che, in questo momento, hanno paura di non farcela: a chi teme di aver perso tutto, a chi vede avvicinarsi l'ombra della depressione, a chi ha perso i propri cari o il proprio lavoro. Di notte, le ansie, le paure, il dolore diventano più forti, ma appena sorgerà il sole ci sentiremo di nuovo padroni del nostro tempo. Non sappiamo quando tutto questo sarà finito, ma sappiamo per certo che quel giorno arriverà. Siamo consapevoli che lo scostamento di bilancio che votiamo oggi è un ennesimo piccolo passo per raggiungere il traguardo della ripresa economica di questo Paese e siamo anche certi che ci aspetta ancora un grande e duro lavoro, ma ne usciremo più forti solo se tutti sapremo operare insieme, uniti per il bene comune, mettendo in gioco la parte migliore di noi stessi. Oggi parliamo di 8 miliardi di euro, che serviranno per finanziare i nuovi decreti ristori. Dobbiamo continuare a sostenere le imprese e i lavoratori che si trovano in difficoltà nelle zone più ad alto rischio e, quindi, soggetti a più chiusure. Con queste nuove risorse intendiamo congelare tutta una serie di proroghe fiscali, che consentiranno al tessuto economico e produttivo di affrontare con più serenità i prossimi mesi. Ed è con questa consapevolezza che oggi il MoVimento 5 Stelle voterà a favore di questa misura, richiesta e necessaria per fronteggiare la recrudescenza della pandemia e supportare imprese e famiglie.
2020-11-26	PD	MancaDaniele	Lo dico ai colleghi dell'opposizione: dobbiamo renderci conto, prima di tutto tra di noi, di essere all'interno di una fase emergenziale che attraversa l'Europa il mondo nella sua interezza e cambierà di molto le dinamiche economiche e sociali delle nostre comunità. Ci sentiamo rappresentati dalle misure che il Governo ha introdotto per attraversare questa crisi, perché dobbiamo fare un salto di qualità nel tenere insieme la gestione dell'emergenza con un più preciso progetto per uscire dall'emergenza stessa e dalla crisi. Abbiamo bisogno, cioè, di affiancare a questi principi e a questi valori condivisi un'idea più precisa di come usciremo dalla crisi e sarà un'uscita diversa.
2020-11-26	PD	MancaDaniele	Questo è il primo passaggio da compiere. Il secondo è che dobbiamo approfittare di quel nuovo volto dell'Europa. Ricordo che questa legislatura, purtroppo, iniziò sul no all'Europa, sul no all'euro, sul no alla scienza e, in molti casi, anche con una contrapposizione sui temi delle vaccinazioni. Penso che oggi ci rendiamo conto tutti di quanto servano non solo l'Europa, ma anche la scienza e la conoscenza. Grazie alla scienza, infatti, riusciremo a garantire a tutti i cittadini italiani un'uscita dalla pandemia.
2020-11-26	PD	MancaDaniele	Se abbiamo un progetto, dobbiamo attrarre le risorse europee. Non dobbiamo avere difficoltà a discutere in termini ideologici sul nuovo volto dell'Europa, ma prima dobbiamo indicare con chiarezza dove servono le risorse, dove vanno utilizzate e cosa migliora in termini di diritto alla salute per i nostri cittadini.
2020-11-26	PD	MisianiAntonio	Signor Presidente, ringrazio le senatrici e i senatori intervenuti nel dibattito su un passaggio particolarmente significativo delle scelte di politica economica e finanziaria. Non a caso, l'articolo 81 della Costituzione prescrive per le votazioni sugli scostamenti di bilancio non l'approvazione a maggioranza semplice, ma a maggioranza dei componenti della Camera e del Senato della Repubblica. La ratio di questo comma dell'articolo 81 è, di fatto, un invito alla ricerca di un'ampia condivisione in Parlamento su scelte che implicano conseguenze che impattano non solo sul presente, ma anche sulle generazioni future. Parliamo, infatti, di richieste di indebitamento che si traducono in maggiore debito pubblico. La richiesta di maggiore indebitamento segue le analoghe richieste votate dal Parlamento da marzo in avanti, come veniva ricordato. La prima era di 20 miliardi di euro, la seconda di 55 miliardi di euro, la terza di 25 e quest'ultima è di 8 miliardi e porta il totale di autorizzazioni richieste dal Governo al Parlamento a 108 miliardi di euro. È un ammontare senza precedenti; è l'equivalente di cinque leggi di bilancio, come è stato ricordato anche nel dibattito odierno. È un ammontare di risorse straordinariamente elevato di fronte a una situazione eccezionale dal punto di vista sanitario, economico e sociale. La pandemia ha investito per prima l'Italia in Europa con una prima ondata terribile nei mesi di marzo, aprile e maggio. Da qualche settimana l'Europa e anche il nostro Paese devono fronteggiare una seconda ondata, che stiamo affrontando con misure restrittive dolorose, ma diverse da quelle che fummo costretti ad adottare ad inizio marzo. Infatti, nel frattempo abbiamo costruito e condiviso con le Regioni un sistema di monitoraggio, che non avevamo a disposizione all'inizio della pandemia e che oggi ci ha permesso di differenziare le misure restrittive, dal punto di vista territoriale, in relazione alla gravità, Regione per Regione, dei dati epidemiologici e ci ha permesso di limitare, parzialmente o totalmente, l'attività di alcuni settori economici, mantenendo però aperta la gran parte delle attività economiche del Paese, a differenza delle misure fortemente restrittive, che fummo costretti ad adottare a marzo. Questo nuovo modello di misure di sicurezza, che abbiamo adottato a partire dai DPCM di fine ottobre e soprattutto di inizio novembre, sta producendo alcuni primi risultati positivi. Occorre sottolineare che va mantenuto un principio di massima cautela e di prudenza, ma i dati, che quotidianamente vengono forniti e valutati dalla cabina di regia, indicano che non c'è più la crescita esponenziale dei contagi e della pressione sul sistema ospedaliero, che registravamo fino a pochi giorni fa. Ciò non toglie che dobbiamo fare i conti con le conseguenze economiche delle misure restrittive, che sono state adottate per fronteggiare questa seconda ondata. Sono conseguenze economiche, come ha indicato il Ministro dell'economia e delle finanze, ma anche la Banca d'Italia nella sua audizione, meno pesanti rispetto a quelle che l'economia ha sofferto da marzo in avanti, ma sono comunque conseguenze economiche significative e particolarmente dolorose per le attività economiche direttamente coinvolte dalle misure restrittive. È a questo scopo che abbiamo via via adottato tre decreti ristori, che sono all'esame del Senato della Repubblica. Abbiamo adottato una sequenza di provvedimenti, perché abbiamo cercato di costruire un meccanismo di sostegno e di ristoro, che tenesse conto di questo nuovo modello di contenimento della pandemia, differenziato per settore economico e per territorio. Questi tre decreti hanno messo in campo risorse, che hanno superato largamente la cifra di 10 miliardi di euro. È evidente però che quelle risorse non sono sufficienti ad affrontare e a ristorare, per quanto necessario, le attività economiche interessate da queste misure restrittive ed è per questo motivo, per sostenere fino in fondo chi è impattato dalle misure restrittive, che il Governo oggi chiede un nuovo scostamento di 8 miliardi di euro. Ho registrato con grande apprezzamento il clima e i contenuti di condivisione venuti dalle forze di maggioranza e dalle forze di opposizione, nei confronti di questa richiesta del Governo. Credo si tratti di un passaggio molto importante dal punto di vista politico, che risponde positivamente ai richiami del Capo dello Stato e alle attese da parte del Paese di una risposta corale della politica, che non cancella le differenze di valutazione e di proposta delle forze di opposizione, nei confronti del lavoro che il Governo ha messo in campo in questi mesi, ma che comporta una comune assunzione di responsabilità, in una fase difficile per il Paese. Tengo a sottolineare che si tratta di una condivisione che viene a valle di un'interlocuzione che c'è stata in questi giorni con le forze di opposizione per un utilizzo di questi 8 miliardi di euro; l'interlocuzione che raccoglie la sensibilità espressa da tutte le forze parlamentari, in particolare anche da quelle di opposizione, nei confronti di un intervento che risponda a quella parte del Paese che fa impresa, che svolge il proprio lavoro in modo autonomo e indipendente, che sta soffrendo particolarmente le conseguenze di questa crisi dovuta alla pandemia e che è meno tutelata dalla rete di protezione sociale. La volontà del Governo, la volontà della maggioranza ma anche dell'opposizione è non solo quella di non allargare una frattura sociale che rischia di prodursi in questo Paese, ma altresì di lavorare con tutti gli strumenti di sostegno che possiamo mettere in campo per tenere assieme questo Paese, per tenerlo coeso in una fase particolarmente difficile. È per questo che dedicheremo la quasi totalità delle risorse a un intervento sul terreno fiscale, per rinviare le scadenze fiscali previste dal 30 novembre in avanti, il secondo acconto Irpef, Ires e Irap, i versamenti IVA, i versamenti dei contributi, i versamenti delle ritenute, naturalmente privilegiando chi subisce significativi cali di fatturato. Abbiamo infatti il dovere di essere selettivi e di utilizzare le risorse dei contribuenti - che in questo caso chiediamo al Parlamento - per aiutare chi è maggiormente in condizioni di bisogno. Costruiamo un intervento che guarda anzitutto a quella parte del Paese utilizzando lo strumento del rinvio di questi versamenti. L'interlocuzione, che si è riflessa nei contenuti delle risoluzioni presentate al Parlamento, chiama in causa anche il meccanismo dei ristori. In questa fase abbiamo costruito ristori sulla base dei codici Ateco perché questo era lo strumento per fare arrivare il più rapidamente possibile le risorse alle attività direttamente impattate in assenza dei dati di fatturato. Oggi, infatti, non abbiamo i dati aggiornati che ci permettano di capire chi nel mese di novembre - quando sono partite le misure restrittive - ha avuto perdite di fatturato e chi no. È per questo che abbiamo costruito un meccanismo che partiva dal contributo a fondo perduto, definito con il decreto-legge rilancio, dando risorse ulteriori alle attività direttamente interessate. Un meccanismo sicuramente imperfetto, ma che è stato scelto per la rapidità di esecuzione. Ieri l'Agenzia delle entrate ha comunicato di avere completato il versamento dei ristori a tutte le attività, a tutti i codici Ateco individuati dal primo decreto-legge ristori, e nei prossimi giorni questi contributi saranno seguiti dalle categorie, dalle attività individuate dai provvedimenti successivi. È evidente, però, che noi - ragionando in una prospettiva che non riguarda direttamente questo scostamento - dobbiamo immaginare per l'immediato futuro un meccanismo più generale di sostegno al mondo del lavoro autonomo, delle piccole e medie imprese, dei liberi professionisti, delle partite IVA; un meccanismo che guardi a quello che è accaduto effettivamente in questi mesi (e questo lo sapremo, però, non adesso, ma a partire da gennaio) e che preveda una forma di sostegno significativo nei confronti di questo pezzo cruciale del mondo del lavoro italiano che non può contare sulla cassa integrazione né su strumenti di protezione sociale che invece tutelano il lavoro dipendente, per come è organizzato oggi il nostro modello di welfare. Queste sono le linee guida che ispireranno le scelte che il Governo sottoporrà al Parlamento per l'utilizzo delle risorse; sono le scelte di prospettiva su cui rinnoviamo l'invito al dialogo a tutti i Gruppi parlamentari, di maggioranza e di opposizione, per proseguire - è l'auspicio che mi sento di fare in questa sede - un percorso di condivisione dello sforzo della politica economica di sostegno nei confronti delle imprese e delle famiglie che dovremo proseguire anche nei prossimi mesi. Colleghi, sono arrivate notizie positive sul fronte della ricerca sui vaccini, che vede l'Unione europea e l'Italia con un ruolo da protagoniste. Il ministro Speranza il 2 dicembre presenterà al Parlamento il piano di distribuzione dei vaccini nel nostro Paese, ma dovremo stringere i denti ancora per molti mesi. Abbiamo il dovere di fare un discorso di verità agli italiani e di assumerci la responsabilità, sul fronte della politica economica, di proseguire le misure di sostegno alle imprese e alle famiglie che guardano all'emergenza. Contemporaneamente - ma questo lo faremo innanzitutto nella discussione sulla legge di bilancio - dobbiamo costruire un progetto di medio-lungo periodo che rilanci lo sviluppo nel nostro Paese. Questo è il lavoro che siamo tutti chiamati a fare in questa fase difficile della vita del Paese e sono molto contento che da tutti i Gruppi parlamentari anche in Senato sia venuta una risposta positiva che il Governo non può che sottolineare con grande apprezzamento. È sulla base di queste considerazioni che accolgo la proposta di risoluzione n. 2 (testo 2), a prima firma del senatore Marcucci, e invito i presentatori al ritiro delle proposte di risoluzione n. 1 e n. 3.
2020-11-26	PD	NanniciniTommaso	Signor Presidente, rappresentanti del Governo, colleghe senatrici e colleghi senatori, quello che ci apprestiamo a votare è il quinto scostamento di bilancio dall'inizio della crisi. Ormai votiamo scostamenti quasi con la stessa consuetudine con cui votiamo il calendario del lavori, e sui giornali se ne parla più per i numeri dei voti al Senato che per quelli di finanza pubblica. Sulle nostre caselle di posta elettronica non arrivano le proposte e le sollecitazioni di cittadini e parti sociali che accompagnano altri provvedimenti. Sembra quasi di trovarsi di fronte a un atto dovuto, a un passaggio formale e burocratico piuttosto che sostanziale. È abbastanza incredibile se solo pensiamo che il tema del debito pubblico e degli equilibri di finanza pubblica ha rappresentato la pietra angolare della politica economica in Italia e in Europa negli ultimi decenni. Altri Governi e altri Parlamenti si sono mossi nel sentiero stretto degli "zero virgola" per provare a contemperare crescita e risanamento finanziario. La crisi pandemica ha cambiato tutto ed è giusto che sia così, ma questo non ci esime dal considerare tutte le implicazioni delle scelte che stiamo prendendo, tutti i rischi che si riproporranno una volta usciti dalla pandemia se non accompagniamo le scelte di bilancio con altre scelte politiche: in sintesi, se non usiamo bene lo spazio fiscale che stiamo aprendo. Anche il voto favorevole delle opposizioni allo scostamento in esame è un fatto molto positivo, che ci consente di passare dai numeri sbagliati (i margini parlamentari) ai temi giusti (come spendere presto e bene le risorse che stiamo mobilitando). Rispetto alla crisi finanziaria del debito del periodo 2008-2011, l'Unione europea si sta muovendo nella direzione giusta. Alcuni errori di allora sono stati compresi e la Commissione ha subito sospeso il Patto di stabilità e si sta avviando, non senza difficoltà ma con una forte ambizione di fondo, il piano Next generation EU per una risposta incisiva e condivisa alla crisi. Come ci ha spiegato lo stracitato Mario Draghi, è il momento del debito buono, anche se noi italiani - ci aiuterebbe ammetterlo - in passato siamo stati maestri anche di debito cattivo per ragioni elettoralistiche piuttosto che di crescita e di giustizia sociale. Ora però i bilanci pubblici devono ripianare i debiti privati, che altrimenti strozzerebbero famiglie e imprese, affossando le nostre economie. Anche il debito buono, tuttavia, avrà effetti politici ed economici nel futuro, e non perché dobbiamo restituirlo alla scadenza, come capita a famiglie e imprese - il debito pubblico è diverso da quello privato - ma perché il debito pubblico incide sulle scelte che Governi, imprese e famiglie potranno fare in futuro. Usando giustamente la nostra sovranità oggi per uscire dalla crisi, stiamo ponendo vincoli sulla nostra sovranità domani, su ciò che potremmo fare dopo la pandemia per dare risposte ai cittadini e dobbiamo esserne consapevoli. È il momento del coraggio delle scelte, ma il coraggio richiede senso di responsabilità, altrimenti diventa qualcos'altro. La risposta ai debiti che stiamo contraendo oggi sarà una sola, se ci sarà. E non penso alla crescita economica, anche se, certo, senza crescita non c'è sostenibilità del debito. La crescita, però, è una condizione necessaria e non sufficiente per la sostenibilità del debito. Da sola non basterà. La risposta che serve è più Europa, più crescita e più Europa. Servono entrambe: una sola di queste due cose per noi rischierebbe di non essere sufficiente e le due cose si tengono tra loro. Solo se useremo bene le risorse che l'Europa ci sta per mettere a disposizione, saremo credibili nel chiedere un salto di qualità nella costruzione europea, che serve a tutti gli Stati membri e non solo all'Italia. E solo se l'Europa diventerà una vera unione fiscale, che completi quella commerciale e quella monetaria, le nostre leggi di bilancio e le nostre riforme potranno trovare lo slancio necessario per agganciare una crescita sostenuta e sostenibile. Più crescita e più Europa servono entrambe ed entrambe si tengono tra loro. Prendiamo il tema mediatico della cancellazione dei debiti dovuti al Covid. Non è il momento dei conservatorismi. Dobbiamo pensare a ciò che sembrava impensabile poco tempo fa. Così come la politica monetaria sta usando strumenti eccezionali, anche quella fiscale può disegnare strumenti eccezionali di fronte all'eccezionalità della crisi che stiamo vivendo, ma pensare l'impensabile non può esimerci dal pensare. A maggior ragione, quando si avanzano proposte eccezionali, dobbiamo pensare a tutte le conseguenze economiche e politiche che comportano. Gli slogan e gli appelli non bastano. Non dobbiamo parlare - per esempio - di cancellazione perché, a differenza dei debiti tra Stati o verso organizzazioni internazionali - come nel caso di quelli di molti Paesi in via di sviluppo - parliamo di debiti detenuti in gran parte da investitori istituzionali e famiglie, e penso che nessuno voglia cancellarli per fare default a livello europeo o italiano. Dobbiamo parlare, casomai, di sterilizzazione monetaria o di mutualizzazione fiscale dei debiti da Covid. Se vogliamo parlare di entrambe le cose (sterilizzazione monetaria e mutualizzazione dei debiti), si richiedono scelte enormi e difficili. Una parziale monetizzazione dei debiti richiede una modifica dei trattati europei e del mandato della Banca centrale, preservandone l'autonomia, e sottolineo quest'ultimo aspetto. Una parziale mutualizzazione dei debiti richiede una vera unione fiscale che completi l'unione monetaria con un'autorità politica non tecnocratica, che sposti a livello europeo un pezzo delle nostre tasse e dei nostri debiti. Se non si spostano in parte a livello europeo tasse e debiti, il cuore della sovranità economica, non ne usciamo: non ne esce l'Europa perché resterà una costruzione incompiuta; non ne esce l'Italia perché, con il nostro debito, avremo un fardello i cui costi prima o poi diventeranno una zavorra insostenibile. Per questo le risposte ai debiti che stiamo contraendo oggi non arriveranno da slogan, da appelli o da alchimie finanziarie: possono arrivare solo dalla conferenza sull'Europa e da una nuova idea di Europa. Il momento è ora, perché in politica le fasi due non esistono quasi mai, se non nei sogni o nelle ipocrisie di chi le invoca. È nel mezzo di una crisi come quella che abbiamo di fronte che dobbiamo rilanciare la costruzione europea o non riusciremo a farlo domani. L'Italia deve mettersi alla testa di questa battaglia per una nuova sovranità fiscale europea. E deve farlo innanzitutto con la credibilità che solo un piano nazionale per la ripresa e per la resilienza serio, attuabile e basato su priorità chiare, potrà darci, e non per le condizioni che ci chiede qualche burocrate, ma per le scelte che vogliamo fare noi, come italiani, di fronte alle crisi e alle ingiustizie sociali di questo Paese. Dobbiamo spendere presto e bene ogni centesimo delle risorse che stiamo mobilitando, mettendo al centro una crescita sostenuta e sostenibile e le speranze di milioni di giovani, che abbiamo lasciato troppo soli a sostenere il costo della crisi, senza investire sulle loro opportunità, sulla loro formazione, sulla garanzia del loro reddito in ingresso nel mondo del lavoro, in un momento così drammatico. Signor Presidente, nell'annunciare il voto favorevole del Gruppo Partito Democratico alla relazione presentata dal Governo, ribadisco che questo voto è non un atto formale o un passaggio burocratico, ma una scelta da noi vissuta con consapevolezza e responsabilità, rispetto a tutto quello che comporta. Consapevolezza e responsabilità da domani, metteremo nelle sfide enormi che si aprono: spendere bene le risorse italiane ed europee che stiamo mobilitando e costruire un'Europa fiscale e politica, che completi l'unione commerciale e monetaria, per raggiungere obiettivi di crescita, di giustizia sociale e di sostenibilità del debito, per tutti noi e, non da ultimo, per le future generazioni di italiani e di europei.
2020-11-26	PD	StefanoDario	Signor Presidente, signor Ministro, c'è una diffusa preoccupazione e come se già non bastasse il clima di sfiducia e di angoscia generati dalla pandemia in corso e dai suoi effetti sulla tenuta dei sistemi sociali ed economici dell'Italia e dell'Europa, un fatto nuovo adombra seriamente l'orizzonte e di fatto ci impedisce di agire nei tempi e nelle modalità opportune per supportare le nostre comunità in questa delicatissima fase della storia mondiale. Come sappiamo, a inizio novembre è stato raggiunto un importante accordo negoziale tra Parlamento e Consiglio dell'Unione europea sul bilancio di lungo termine e il meccanismo di ripresa, il Next generation EU, sulla base degli orientamenti politici forniti nel Consiglio europeo a luglio scorso; un accordo che ha introdotto un nuovo regime di condizionalità con l'obiettivo di tutelare ancora di più il bilancio dell'Unione europea dalle violazioni dei princìpi dello Stato di diritto. In questi giorni però stiamo assistendo ad un grave e pericoloso frangente di crisi che espone seriamente l'Unione europea al rischio di esercizio provvisorio del bilancio e, di conseguenza, ad un pericoloso ritardo nell'erogazione delle risorse destinate a risollevare l'Europa dalla profonda crisi causata dalla pandemia Covid-19. Ciò a causa dell'opposizione sollevata da Ungheria e Polonia proprio sull'inserimento del meccanismo di condizionalità che subordina l'erogazione delle risorse del bilancio europeo al rispetto dello Stato di diritto. Il veto dei due Paesi chiaramente non può essere esercitato sul meccanismo di applicazione del criterio dello Stato di diritto ai fondi europei, ma sulla decisione e sulle risorse proprie, che rischierebbe di bloccare l'approvazione all'unanimità del nuovo quadro finanziario pluriennale.
2020-12-02	FI	DalMasFranco	Signor Presidente, non posso che ribadire (non nel merito) ciò che inizialmente ha detto chi mi ha preceduto, in quanto intervenire a fine seduta in un'Aula praticamente deserta - ringrazio i pochi colleghi rimasti - è anche difficile; sembra quasi oltraggioso per chi è costretto a rimanere qui ad ascoltare, quindi cercherò di essere assolutamente breve. Allo stesso tempo, però, la brevità contrasta con ciò che in realtà mi preme sottolineare, ovvero che cinquant'anni fa e un giorno in più è stata approvata dal Parlamento la legge n. 898 del 1970 istitutiva del divorzio, ovvero la legge Fortuna-Baslini. Intervengo anche in quanto senatore del Friuli-Venezia Giulia, essendo Fortuna un friulano, o meglio un lombardo che in tenerissima età si è trasferito a Udine: il papà era cancelliere del tribunale di Udine, poi lui divenne avvocato penalista, iscritto all'allora Partito Comunista. Nel 1956, da consigliere comunale di Udine abbandonò in segno di protesta il Partito Comunista, passò ai socialisti e diventò deputato. Uno dei suoi primi atti più importanti fu quello di presentare una proposta di legge sull'istituzione del divorzio, sulla scia di quanto stavano chiedendo i radicali nel Paese: ricordo che la Lid, la Lega italiana per l'istituzione del divorzio, era stata voluta da Pannella e Mellini. I radicali allora non avevano parlamentari e quindi si rivolsero ai liberali, alle forze laiche e al Partito socialista, che aveva una lunga tradizione al riguardo. Proprio agli inizi del Novecento fu infatti avanzata una serie di proposte sul divorzio, che ha una tradizione antica, tanto che il Codice napoleonico già lo prevedeva e fu all'epoca di Murat che si istituì e si previde la possibilità del divorzio. Il fatto singolare è che si diede vita allora non solo ad un dibattito politico molto forte, con il primo referendum abrogativo, nel 1974, un referendum assolutamente partecipato, nel quale vinsero i no e vinse quindi l'indirizzo dato con la legge n. 898 del 1970; quegli anni, in particolare il 1978, hanno infatti visto anche delle "cosette" non di poco conto. Penso alla legge n. 194 del 1978, sull'interruzione volontaria della gravidanza, penso alla legge n. 392 del 1978, la legge sull'equo canone, penso alla legge istitutiva del Servizio sanitario nazionale, la n. 833 del 1978. Quelli erano anni in cui in Italia e in Europa c'era il terrorismo e, nonostante tutto, il Parlamento, pur nelle divisioni ideologiche profondissime che lo contraddistinguevano tra le varie forze, riusciva a produrre queste leggi. Ricordo dunque quegli anni e la determinazione di molte persone, compresi anche coloro che, per motivi ideologici, contrastavano questo fronte: penso alla Democrazia cristiana di Fanfani e ad un fronte cristiano, che allora addirittura scomodava Hegel, che era per l'indissolubilità del vincolo matrimoniale, che ha un fondamento etico, che non può essere messo in discussione, ma dimenticando che nella sua filosofia del diritto lo stesso autore tedesco, grande maestro, aveva significato che i cosiddetti sentimenti sono cangianti e deboli e quindi, di conseguenza, il tema del vincolo e della sua indissolubilità non poteva essere sottratto a ciò che contraddistingue l'essere umano e quindi anche alla mutevolezza dei suoi sentimenti. Quella fu una stagione che aprì poi alla riforma del diritto di famiglia del 1975, con la parità tra uomo e donna. PRESIDENTE. Devo invitarla a concludere, senatore Dal Mas. DAL MAS (FIBP-UDC). Termino, signor Presidente. Solo nel 1981 nel nostro Paese vennero abolite le disposizioni sul delitto d'onore, quindi con una legislazione schizofrenica, che va avanti e poi recupera delle cose. Credo dunque che il Parlamento avrebbe dovuto, anche questa mattina, ricordare la citata legge, che in un certo senso ha cambiato e anticipato il modo di vivere degli italiani e ha dato anche alle persone che allora erano separate e non avevano la possibilità di sciogliere il vincolo e costruirsi un'altra famiglia la possibilità di farlo.
2020-12-02	M5S	PirroElisa	È vero, il Natale è alle porte, come sicuramente lo è che sarà diverso da tutti gli altri, perché quest'anno il regalo più bello che potremo farci è proteggerci. Non capirlo significa andare contro dati scientifici e non rendersi conto della situazione che sta vivendo tutta l'Europa. Ci si protegge evitando cenoni, abbracci, veglioni e, in qualche modo, lo spirito di Natale, che è quello di stare tutti insieme. Purtroppo quest'anno stare insieme è proprio ciò che non possiamo permetterci.
2020-12-02	PD	BoldriniPaola	Devo dire che è stata vera lungimiranza quella che ha portato alla classificazione delle Regioni in base alle emergenze sanitaria ed epidemiologica, che cambiano in maniera estemporanea. Si tratta di un'aggiunta rispetto a quello che doveva essere un lockdown nazionale, e che invece ci sta aiutando a preservare alcune Regioni. Dobbiamo avere sicuramente attenzione: è vero, signor Ministro, sarà un Natale diverso da tutti gli altri - questo è sotto gli occhi di tutti - ma dobbiamo avere estremamente a cuore anche le nostre famiglie, perché in un momento come questo un minimo di vicinanza la devono avere, almeno per condividere questo passaggio difficile della nostra esistenza. Occorre anche coerenza nei confronti delle attività economiche che si fanno aprire e chiudere: se chiudiamo delle attività, non possiamo tenerne aperte altre dove rischiamo assembramenti incredibili, come abbiamo visto in televisione, per l'apertura di centri commerciali. Su questo servono interventi mirati e coerenti su quello che si deve fare, al fine di essere meglio compresi dai nostri cittadini. Con riferimento ai servizi televisivi degli ultimi giorni sui tamponi, vorrei far presente che tanti cittadini non possono aspettare così tanto abbandonati a se stessi nelle proprie case. Ho visto ieri sera un servizio, ad esempio, che davvero mi ha stretto il cuore. Signor Ministro, so che è stato fatto tanto, però le chiedo di insistere ancora su questo tema, perché le persone devono ricevere ascolto soprattutto nel momento in cui sono isolate ed hanno bisogno di un conforto e di parlare con qualcuno che dia loro attenzione. Per quanto riguarda il tema dei vaccini, ieri abbiamo avuto anche l'audizione della direttrice generale della Direzione salute della Commissione europea, ed ho condiviso dei passaggi: ad esempio, come anche lei ha detto, il fatto che ci sia unità d'intenti da parte di tutta l'Europa per l'acquisizione dei vaccini. Si tratta di un passaggio importante che sarà il preludio per avere eventualmente una sanità unificata anche in Europa. È importante, secondo me, vedere delle opportunità che si possono cogliere in un'emergenza di questo genere. Vaccinarsi non deve essere un obbligo, ma un dovere; lo dobbiamo a tutte quelle categorie più fragili che non lo possono fare. Questo lo abbiamo sempre detto: dobbiamo pensare a proteggere coloro che hanno lo stesso diritto di vivere nella maggiore sicurezza possibile. Quindi vaccinarsi diventerà un atto di responsabilità civile per raggiungere quell'immunità di gregge di cui lei, Ministro, parlava prima. È bene che il vaccino sia un bene comune e gratuito per tutti, anche per coloro che non se lo possono permettere. Dobbiamo quindi giustamente mettere attenzione su questo. Serve inoltre una farmacovigilanza più accentuata: questo lei lo ha detto in un passaggio ed è molto opportuno che tutte le nostre agenzie (l'AIFA in primo luogo) facciano una relazione su quanti sono gli eventi avversi. Come infatti diceva la collega prima, è un vaccino nuovo che stiamo sperimentando con tempi minimi rispetto a tutti gli altri vaccini per le varie coincidenze che si sono create; bisogna quindi fare attenzione per cui diventano importanti la farmacovigilanza e l'osservazione di tutti i possibili eventi avversi. Un'altra cosa che lei ha detto, signor Ministro, sulla quale sono molto d'accordo, è di impiegare subito i nostri laureati e i nostri futuri specializzandi per aiutarci a fare le vaccinazioni. Va benissimo, ma attenzione perché questi giovani stanno svolgendo mirabilmente anche altre attività. Ricordo che le Unità speciali di continuità assistenziale (USCA) sono sostenute anche dagli specializzandi per cui se non li togliamo da una parte non possiamo poi impiegarli da un'altra. Chiedo quindi che, insieme al Ministero dell'università e della ricerca, si possa fare una verifica di tutte le attività che questi giovani possono continuare a svolgere, perché ricordo che la graduatoria permetterà, a breve, di assegnare gli specializzandi. Facciamo attenzione dunque alle attività che assegniamo loro, anche se va benissimo impiegarli subito per dare una mano, insieme ovviamente anche ai medici militari e a tutti coloro che possano aiutarci nel percorso della vaccinazione. Da questo punto di vista dunque, signor Ministro, mi auguro che vi sia collaborazione, come vedo che c'è stata con il ministro Guerini, perché tutto il Governo, nel suo insieme, possa arrivare ad avere un piano per la vaccinazione, ovviamente anche con l'intervento degli enti territoriali. Quanto alla scuola, di cui hanno già parlato altri colleghi, è una nota dolente. Anch'io vorrei che le scuole fossero e rimanessero aperte. Ci sono state delle emergenze e su queste si è intervenuti. La didattica a distanza non è la soluzione e non lo sarà mai, perché i rapporti interpersonali che si creano nelle scuole sono fondamentali e importanti per la crescita dell'individuo. Quindi, da questo punto di vista bisogna assolutamente fare di più sul tema del trasporto, che ancora non è stato risolto. Infine, signor Ministro, ci tengo a dire un'ultima cosa. I fondi purtroppo finiranno. Giustamente li abbiamo usati per contrastare e tamponare la situazione di emergenza, ma dobbiamo pensare al futuro, a rendere strutturali le assunzioni che abbiamo fatto nel nostro sistema sanitario, usando il Fondo sanitario nazionale per parte corrente, perché sappiamo che le persone vengono pagate con la parte corrente. Usiamo invece altri fondi per gli investimenti; ce ne saranno altri e devono essere usati per investire sulle case di comunità, sugli ospedali e sulla digitalizzazione. Grazie, signor Ministro: questo è il nostro pensiero.
2020-12-02	PD	CollinaStefano	Signor Ministro, la ringrazio per le dichiarazioni che ha reso al Senato alla vigilia di uno dei passaggi più importanti da quando la pandemia si è manifestata. Affrontare il Natale è un passaggio importante, perché lo facciamo con un carico di consapevolezza maggiore rispetto a nove mesi fa. Abbiamo conosciuto meglio il virus, sappiamo quanto sia pericoloso e sappiamo quanto sia capace di trasmettersi attraverso le persone nei momenti di socialità e di assembramento. Conosciamo l'impatto del virus sul nostro sistema sanitario, sappiamo anche quale sia l'impatto del virus sulla vita sociale di giovani, di famiglie e di anziani e conosciamo le ricadute sul sistema economico e delle imprese del nostro Paese, specie quelle degli esercizi pubblici e del turismo. Ma sappiamo anche quale sia l'efficacia delle azioni di contrasto alla diffusione del virus, perché abbiamo sperimentato differenti intensità di provvedimenti, sempre con l'obiettivo di salvaguardare la salute e poi di contenere tutti gli altri effetti negativi sulla comunità e sull'economia. Ad una prima risposta alla pandemia, cioè il lockdown nazionale generalizzato attuato in primavera, che non ha eradicato il virus, ma non poteva farlo per evidenti differenze di azione tra gli Stati europei, quando il virus ha ripreso a trasmettersi alla fine dell'estate abbiamo fatto seguire una risposta graduata e differenziata sul territorio nazionale, basata su un sistema di monitoraggio che sta funzionando. La colorazione delle Regioni è il modo sintetico per descrivere sia lo stato di fatto della pandemia, sia le relative indicazioni sui comportamenti da seguire per ridurre i contagi. La sua relazione, signor Ministro, dà atto di questa efficacia e la tendenza ci porta a ritenere che alla vigilia di Natale buona parte delle Regioni saranno in zona gialla. Solo se fosse veramente così, nonostante questa previsione sia realistica, ci appresteremmo a mettere in atto delle azioni che aumenteranno nel periodo natalizio i vincoli proprio delle zone gialle, con impatti molto diversi da Regione a Regione. Conosciamo tutti cosa significa il periodo natalizio in termini di movimentazione di persone e merci e comprendiamo i rischi maggiori che si verifichino situazioni fuori controllo, ma sappiamo anche che se non può essere un "liberi tutti", allo stesso modo non può essere una cortina di ferro. Questo ci deve muovere con l'intento di contenere in modo adeguato e dare maggiore ordine alle attività che a Natale i cittadini e le famiglie si aspettano di poter fare almeno in una certa parte, perché sarà comunque un Natale diverso con dei sacrifici da affrontare. Oggi si può fissare una linea di rigore, ma questa può reggere soprattutto se quando la comunichiamo si rafforza nei cittadini la convinzione che i comportamenti responsabili sono la base per la lotta alla pandemia che stiamo conducendo a tutti i livelli istituzionali. Se fissiamo una linea di rigore che non genera convinzione e adesione da parte dei cittadini, rischiamo effetti controproducenti. Proprio per il carico di consapevolezza che ho descritto prima, al netto dei focolai che dovessero manifestarsi, ci si deve orientare comunque su azioni che consentano una coerenza su tutto il territorio nazionale delle misure relative alle aperture delle attività economiche affinché, per esempio, non vi siano zone dove gli alberghi possono stare aperti e zone dove devono restare chiusi. Allo stesso modo, crediamo che siano da prendere in considerazione - per una valutazione più attenta - azioni che consentano alle famiglie di ricongiungersi con genitori anziani soli anche tra Regioni diverse e anche in dimore diverse dalla residenza. Il tema delle scuole è decisivo per il futuro del nostro Paese. Vogliamo le scuole aperte in sicurezza, ma ciò significa che possono essere riaperte solo quando tutta la filiera interessata sia in condizioni di sicurezza: dal sistema dei trasporti fino all'organizzazione di eventuali turni di ingresso e svolgimento delle lezioni. Le comunicazioni del ministro Speranza ci mettono in un'attesa che ragionevolmente non andrà delusa riguardo alla disponibilità dei vaccini nei prossimi mesi. Condividiamo gli obiettivi e la strategia del Ministro riguardo alla gestione della distribuzione dei vaccini alla quale ci stiamo preparando. Si tratta delle giuste premesse per la costruzione di un piano operativo che necessita di un dispiegamento di risorse umane e organizzative, che giustamente va gestito in modo centralizzato, di concerto con le Regioni e le Province autonome. Per esempio, sui vaccini antinfluenzali non c'è una gestione centralizzata, ma gli acquisti vengono fatti Regione per Regione. Quindi, dobbiamo evitare quei problemi che si sono verificati. Comprendiamo che per il sistema sanitario si tratta di una sfida nella sfida: gestire il decorso della pandemia nel mentre si affronta la campagna vaccinale. Il coinvolgimento delle Forze armate attraverso l'indirizzo del ministro Guerini sarà decisivo per dare tempestività ed efficacia al piano operativo di vaccinazione. Le Forze armate, una volta di più, si dimostrano un'insostituibile infrastruttura del Paese integrata nei processi di gestione e di superamento delle emergenze. Voglio sottolineare, a questo punto, il lavoro fatto dal ministro Speranza sul piano europeo sia per coordinare le azioni di contenimento della pandemia - e il DPCM relativo al periodo natalizio sarà un passaggio importante di verifica - sia per impostare in modo adeguato la gestione europea di opzione, acquisto e distribuzione dei vaccini. L'iniziativa dell'Italia ha contribuito ad allineare l'Europa su un più alto livello di considerazione da riservare ai sistemi sanitari nazionali. Se così non fosse, non saremmo giunti alla storica proposta di modifica della natura dei fondi MES, susseguente alla modifica delle modalità per il loro utilizzo, ma su questo voglio esprimere una valutazione, e vado a concludere. La nostra discussione nazionale è tutta centrata su quello che deve fare l'Europa. Credo, invece, che sia giunto il momento di concentrarci su quello che deve fare l'Italia. Signor Ministro, da settimane abbiamo chiara la necessità di un piano strategico di modernizzazione della sanità italiana che espliciti la visione che vogliamo attuare affinché il sistema sanitario italiano sia in grado di affrontare nuove eventuali sfide pandemiche, ma con la capacità di assicurare la continuità terapeutica e di intervento per le altre patologie. Lei è venuto in quest'Aula e questi discorsi li ha ascoltati molte volte. Abbiamo messo risorse significative per affrontare l'emergenza per le assunzioni, per i Covid hospital, ma non abbiamo definito un progetto che chiarisca gli investimenti che cambiano la nostra sanità con servizi territoriali diversamente organizzati, come la telemedicina, con un ridisegno dei ruoli sul territorio, con nuove tecnologie per la prevenzione e la cura. Credo sia giunto il momento di presentare questo progetto e così capiremo tutti a cosa servono all'Italia i 35 miliardi di risorse del MES. Se il progetto degli investimenti che disegnano la sanità di domani non viene prodotto, signor Ministro, potremo discutere ancora sull'Europa, ma la discussione non avrà costrutto. Certo, c'è anche il tema finanziario, perché quest'anno abbiamo contratto 100 miliardi di euro di debito e ne dovremo restituire più di 100. Invece, per quel che riguarda i 35 miliardi di euro del MES, ne dovremo restituire meno di 35. Il progetto che chiarirà la dimensione degli investimenti nella sanità, consentendoci di decidere quale fonte di finanziamento utilizzare, rappresenta però il punto centrale. Il Partito Democratico lavora in questa direzione e il Gruppo PD del Senato darà il senso concreto di questa volontà, attraverso il voto favorevole alla proposta di risoluzione della maggioranza.
2020-12-09	FI	BerniniAnnaMaria	Concludendo, signor Presidente, sono convinta che, a proposito della riforma del Trattato del MES, accettiamo di sottoporci a qualsiasi analisi del sangue di coerenza. È dal 2013 che diciamo che la riforma del Trattato del MES, così strutturata, non funziona, perché penalizza l'Italia, sottraendola dal pacchetto di mischia dei decisori delle decisioni importanti, e togliendo democrazia comunitaria all'azione del Trattato del MES, ci costringe a dare soldi quando non vogliamo e, visto che è sottoposta alle condizionalità del debito e del deficit, rischiamo di non avere soldi quando ne abbiamo bisogno (quei soldi che noi abbiamo conferito). Signor Presidente del Consiglio, entrando nel club inglese, deve promuovere il metodo solidale e federale e non il metodo intergovernativo, rigorista, lacrime e sangue, che piace tanto ad alcuni Paesi, che in questo momento stanno trattando l'Europa come un condominio, dove chi ha più millesimi decide per tutti. Non può funzionare così. In conclusione, signor Presidente del Consiglio, abbiamo capito che siete fragili e divisi, avete problemi interni, non riuscite a mettere giù le motivazioni dei vostri argomenti, perché non siete d'accordo su nulla, neanche su come stare seduti al tavolo europeo. Signor presidente Conte, lei in questo momento non rappresenta però solo la sua maggioranza, ma rappresenta gli italiani e un'Italia ferita, che ogni giorno, con sofferenza, sacrificio, coraggio e responsabilità affronta il Covid. Per loro deve lavorare
2020-12-09	FI	BerniniAnnaMaria	La prego, approfittando della quarantena del Ministro degli affari esteri, li vogliamo riportare a casa? Signor Presidente del Consiglio, prendo molto sul serio quello che lei farà domani. Tutti noi lo stiamo prendendo molto sul serio. Io credo che lei debba andare in Europa consapevole del fatto che per chiedere i soldi - gliel'ho già detto una volta - bisogna avere le condizioni per farlo. Bisogna avere le carte in regola, bisogna presentarsi con documenti chiari, non con un accozzaglia di argomenti opachi. L'ho sentito dire da un autorevole Ministro del vostro Governo.
2020-12-09	FI	BerniniAnnaMaria	Signor Presidente del Consiglio, lei sa bene che in Europa bisogna contare, non compiacere. Stare in Europa non significa essere in prima fila per la photo opportunity o scambiarsi cortesie con i capi di Stato e di Governo. Significa difendere gli interessi del nostro Paese. Questo le chiediamo di fare, perché l'Europa è come un club inglese: ci si entra se si è soci; per ottenere le cose bisogna seguire le usanze della casa, ma bisogna imparare a usarle bene; non bisogna battere i pugni sul tavolo, ma non bisogna parlare a voce troppo tenue, sennò non ti sentono. Sono tutti amici, sì, ma anche molto competitivi tra di loro, perché vogliono tutti salire sulla poltrona più bella, vogliono tutti sedersi al posto migliore del tavolo e vogliono tutti prendere il premio più ambito. Allora, signor Presidente del Consiglio, bisogna farsi valere in Europa. Bisogna farsi sentire, bisogna che il suo recovery plan sia vero, condiviso. Ho sentito dire «condividiamolo con il Parlamento». Io riconosco al ministro Amendola professionalità e onestà intellettuale. Ministro Amendola, lei pensa veramente che quel rapido passaggio in Parlamento sia stato sufficiente per far sentire l'impronta parlamentare su quello che è stato fatto fino ad ora? Ma ci sono le schede, ci sono le motivazioni, ci sono delle idee, oltre ai numeri a capocchia e a vaghi argomenti? Altrove ci sono e dunque rischiamo uno svantaggio competitivo terribile, rispetto a chi, in Europa, si sta già posizionando. Noi no e lo dobbiamo fare subito. Signor Presidente, vede, non c'è nessuna vena polemica in questo: le chiedo di entrare nel club inglese e di non essere nel gruppo degli amiconi, che dicono sempre di sì, ma nel gruppo di quelli che si fanno valere
2020-12-09	FI	BerniniAnnaMaria	Signor Presidente del Consiglio, prendiamo molto sul serio il ruolo che lei domani avrà al Consiglio dell'Unione europea. L'ordine del giorno è importantissimo; lei dovrà rappresentare l'Italia e gli italiani e non dovrà dire in Europa - non lo farà, ne sono convinta - che è andato tutto bene, perché non è andato tutto bene.
2020-12-09	FI	BerniniAnnaMaria	Signor Presidente, lei sicuramente vedrà quelle 350.000 aziende a rischio chiusura, quel milione di posti di lavoro perso a dicembre; lo vedrà e lo deve portare in Europa, e deve fare in modo che l'Europa sia in condizioni di aiutarci.
2020-12-09	FI	BerniniAnnaMaria	Su questo, signor Presidente, per la difesa di tutti quelli che stanno affrontando il dolore e la sofferenza - 60.000 morti, amici: è un prezzo spaventoso! - per tutti quelli che stanno soffrendo ora e per tutti quelli che non ci sono più, noi ci saremo, per tutelare i loro diritti, sempre. Noi di Forza Italia, noi del centrodestra, in ogni luogo, nell'Europarlamento, in Parlamento, nelle piazze e nel Paese, in ogni modo possibile e, come direbbe qualcuno, whatever it takes, noi ci saremo.
2020-12-09	FI	BerniniAnnaMaria	e, come un direttore d'orchestra, deve dare le spalle al suo pubblico e inchinarsi agli italiani, non all'Europa.
2020-12-09	FI	BinettiPaola	Tuttavia, per noi era importante votare a favore della riforma di questo Trattato, perché quello precedente di fatto ha segnato in modo drammatico il destino della Grecia, facendo valere la clausola di condizionalità sotto forma di un controllo non rigoroso ma rigido, dal sapore ostile, quasi persecutorio; la stessa Merkel è tornata molte volte a denunciare gli errori che l'Europa stessa aveva commesso nei confronti della Grecia con quel trattato, con quelle regole, con quei criteri di condizionalità. Pertanto, su questa riforma del MES - pur non del tutto soddisfacente, pur non rispondente pienamente alle nostre esigenze di una visione solidale dell'Europa, non a trazione economicistica ma a trazione economica subordinata a un grande progetto sociale, inclusivo e capace di valorizzare le nuove generazioni (non a caso il recovery fund in altri posti si chiama New generation EU ed è orientato a togliere dalle spalle delle nuove generazioni una sorta di capestro e a liberarne la creatività, lo spirito di iniziativa, la voglia di riappropriarsi del loro futuro) - a questa riforma del MES il nostro obiettivo era quello di dire sì, perché il MES di cui attualmente subiamo l'impatto non ci piace. Noi vogliamo la riforma del Trattato perché vorremmo davvero, con grande intensità, che il Governo attingesse alle risorse del MES; noi li vorremmo quei 37 miliardi di euro, perché sono molto di più di ciò che del recovery fund è stato destinato alla sanità. Mentre con quello strumento potremmo disporre di 37 miliardi di euro orientati alla salute dei cittadini, dall'altra parte sappiamo bene che ce ne sono scarsamente nove di miliardi, del tutto insufficienti ad avviare il processo di riforma che auspichiamo. Per questo appoggiamo la riforma del Trattato, perché siamo favorevoli alle risorse del MES. Questo ci pone in una posizione indubbiamente diversa dai nostri alleati dell'opposizione: dai nostri alleati di Forza Italia, che sono a favore delle risorse ma contro la riforma, e dai nostri alleati della Lega, che sono contro la riforma e contro le risorse. Ma noi siamo noi; siamo una grande e antica struttura di centro, con la propria visione della società, con la propria visione economica, con la propria visione culturale ed è quella che vogliamo riaffermare oggi, con il nostro voto favorevole al MES, ma contrario alla risoluzione del Governo, che, come è stato detto dal mio collega pochi minuti fa, affoga in dieci pagine una riga e mezza in cui parla del MES: evidentemente hanno faticato molto a trovare il loro punto di convergenza. Su questa fragilità del punto di convergenza evidentemente si costruiranno ulteriori soluzioni a rischio, con cui il Governo continua a oscillare, tra Scilla e Cariddi, tra gli uni e gli altri. Noi crediamo che gli italiani meritino qualcosa di più; crediamo davvero che agli italiani debba essere dato uno strumento di garanzia chiaro, forte e potente, che non sia una dialettica meramente ideologica, ma una presa di posizione importante al servizio esclusivo della loro salute, per tutte quelle iniziative che abbiamo tante volte ricordato anche al ministro Speranza. Noi vorremmo davvero che questa fosse la volta buona, in cui gli specializzandi della facoltà di medicina, gli anziani disabili e le persone con criticità possano trovare quella famosa assistenza socio-sanitaria verso cui abbiamo bisogno di spostare l'asse: dalla struttura ospedaliera alla struttura del territorio. Noi vogliamo una ricerca molto più forte. Nella legge di bilancio c'è pochissimo per la ricerca. E la ricerca non è solo la ricerca del vaccino. Esiste anche la ricerca sui farmaci rari, la ricerca è anche orientata a promuovere nuove forme di salute e nuove risposte ai bisogni emergenti. In tutto questo, ci piacerebbe poter ribadire che il nostro no si estende anche alla cabina di regia extraparlamentare che in qualche modo offende e umilia l'intero Parlamento.
2020-12-09	FI	CanginiAndrea	Signor Presidente, signor Presidente del Consiglio, colleghi senatori, credo che tra le tante critiche possibili al Presidente del Consiglio dei ministri, l'avvocato Giuseppe Conte, la più pertinente, e anche la più grave, sia quella di aver incartato se stesso e la nazione in una narrazione non vera. Abbiamo sentito elevare l'Italia a modello per la capacità di contenere il virus. Lo abbiamo sentito parlare di vigorosa ripresa dell'economia. Questo evidentemente non è vero. È grave che un capo di Governo forzi la realtà e ancor più grave che la forzi su un terreno così drammatico per la Nazione, la crisi sanitaria ed economica. Credo che chi si accinge a ricoprire funzioni di Governo e chi aspira a rappresentare un'alternativa credibile di Governo, debba evitare il rischio di cadere in errori simili, di forzare la realtà, sia pur non avendo le medesime responsabilità, e sia pure su terreni ben meno scivolosi ma non meno simbolici. Il realismo, credo, dovrebbe essere la nostra principale bussola e credo che la realtà sia che se noi del centrodestra, perimetro all'interno del quale sono stato solo e sempre rimarrò, fossimo al Governo, la riforma del MES l'avremmo approvata. E l'avremmo approvata come l'hanno approvata tutti gli altri Governi dell'eurozona; l'avremmo approvata impegnandoci e impegnando la nostra capacità politica per temperarne nel tempo le storture e le criticità, che ci sono; ma l'avremmo approvata. L'avremmo approvata perché mai come oggi abbiamo bisogno dell'Europa, e mai come oggi l'Europa ha cambiato segno e senso: siamo passati - e non era facile immaginarlo - dalla logica intergovernativa alla logica comunitaria. E se non approvassimo quella riforma, metteremmo a rischio le risorse del recovery fund di cui abbiamo un disperato bisogno. Noi avremmo approvato la riforma del MES perché è comunque meglio del MES originario, e se non passasse tale riforma ci troveremmo con il MES delle origini. L'avremmo approvata credo anche perché ce lo chiedono la Confindustria, il sistema bancario e le associazioni datoriali. L'avremmo approvata anche perché, diversamente, ci saremmo attirati quell'effetto stigma che, a torto, si ritiene che l'Italia si attirerebbe se accedesse al MES pandemico. Colleghi, viviamo tempi difficili e problemi complessi. Banalizzare la complessità dei problemi credo che pregiudichi la possibilità di risolverli, quando se ne avrà la responsabilità. Per queste ragioni, ringraziando i colleghi del Gruppo Forza Italia e il Capogruppo per il rispetto e la sensibilità dimostrata nel riconoscere le mie ragioni, non potendo naturalmente votare a favore della proposta di risoluzione del Governo, perché questo correrebbe il rischio di rendermi responsabile della sopravvivenza di un Governo che ritengo esiziale per il presente e per il futuro del Paese, non perché sia un Governo malvagio, ma perché è un Governo nato in stallo e che in stallo è rimasto, annuncio che non parteciperò al voto.
2020-12-09	FI	PerosinoMarco	Rendo onore a chi votò no al fiscal compact nel 2012: al senatore Vitali, allora deputato, e al mio amico Guido Crosetto, perché erano previsioni inattuabili, non si potevano votare, tanto che oggi sono sospese. L'Italia risulta avere già versato 14,1 miliardi al MES e ha un impegno pluriennale fino a 125 miliardi, che corrispondono alla sua quota del 17,7. Sotteso a questi discorsi - come a tanti altri dell'Europa - c'è la cessione di sovranità all'Europa. In tema di politica estera, Macron, due giorni fa, ha abbracciato al-Sisi e del caso Regeni se n'è fatto un baffo, ammesso e non concesso che noi dobbiamo fare la guerra per Regeni. Sul fronte dell'economia: le banche tedesche e francesi sono piene di derivati, hanno dei problemi. L'acquisto delle nostre aziende è a prezzi di realizzo, ma provate ad acquistare un'azienda francese? Questa è la solidarietà europea. I diritti civili: l'eutanasia che ci predica l'Olanda, una società senza radici, senza storia, senza principi. Come avete finanziato gli scostamenti finora approvati fino a 108 miliardi? Con debito pubblico, con l'idea di applicare successivamente il meccanismo della sostituzione, cioè destinare i fondi europei senza aumentare troppo il debito. I fondi europei sono tutti debiti, sono scritti agli atti, basta leggerli per intero: anche gli 80 miliardi del recovery fund sono sussidi che, qualora non rimborsati o non rimborsabili, saranno sostituiti da tasse europee (sull'ambiente, sulle transazioni finanziarie) oppure da un aumento del contributo annuo da parte di tutti i soci, se accetteranno, ma sarà il nostro contributo futuro ad aumentare. È scritto, io ho letto così. Saranno erogati a tranche e l'unico vantaggio che abbiamo è che saranno restituiti dal 2027 al 2058, e confidiamo nell'inflazione o in qualcos'altro. Circa le differenze di tasso sul MES, è il mercato che decide. Credo che si sia spiegato bene: il tasso sul BTP può diminuire. Può il MES, con i nostri soldi versati, prestarceli e poi chiedere delle condizioni? Sì, è scritto. Con la Grecia era un'altra fase, ma la vendita degli asset immobiliari - l'aeroporto, per citarne uno - e altri di tutta la poca industria della Grecia a prezzi di realizzo a cura della troika è un caso di non restituzione. Si potrà applicare in Italia, eventualmente anche per fare altre spese fantasiose e infruttifere, tipiche di questo Governo, la patrimoniale. Ne avete parlato, poi avete fatto retromarcia, ma se ne avete parlato è perché comunque è nelle vostre intenzioni. Il MES, così com'è costituito, ha privilegi assurdi nella sua sostanza costitutiva; è oltre la legge. Ci presta i nostri soldi in cambio di un memorandum in cui acconsentiamo all'aumento delle tasse e a diversi tagli da tutti i punti di vista. I membri del MES non hanno responsabilità civile e penale, solo inviolabili come persone e i loro domicili, le controversie le decidono loro: tutto a porte chiuse. Vi metto tutto sul piatto: come può il centrodestra sostenere e votare sì a queste condizioni in cui viviamo in questi tempi? Tralascio volutamente - perché non è argomento di oggi - la gestione della pandemia. L'ha accennato prima lei, Presidente, quando ha parlato della Libia: i pescatori sono ancora là, ma per i precedenti ostaggi si è pagato 10 milioni cadauno. Evito di fare i nomi per rispetto.
2020-12-09	FI	PichettoFratinGilberto	Parliamo delle clausole di azione collettiva, a votazioni singole o per numero o per quote: l'Italia può andare in minoranza con il voto di Stati che valgono singolarmente un suo ventesimo? Noi, uno dei quattro grandi, tra i fondatori! Può andare in minoranza, tolto il caso dell'emergenza, perché ha il 17,70 e quindi non supera il 20 per cento? Questo è l'altro quesito che pongo, sulla governance : totale emarginazione della sfera politica dal processo decisionale (ho apprezzato l'intervento del collega Stefano, che è della maggioranza) con potere di immunità per il direttore generale; questo, aggiunto al sistema di voto, porta L'Italia a non essere determinante e non lo sono nemmeno il Parlamento europeo e la Commissione. Per quanto riguarda le banche, è stato stipulato un accordo positivo per il Fondo di risoluzione unico. Va rivista però la norma di ultima istanza che fa intervenire l'aiuto solo dopo il bail in. Signor Presidente, colleghe e colleghi, noi crediamo nell'Unione europea, che in fondo è il frutto di quella Comunità economica per il carbone e l'acciaio, poi CEE, nata a Roma nel 1958, che ha dato unità all'Europa e bene comune. Noi vogliamo il MES, vogliamo il MES riformato. Non sfugge però a nessuno che, come per la Grecia, con il Covid-19 si è sospeso il meccanismo del MES, come pure quel meccanismo che adesso viene riproposto, perché non funziona tecnicamente, perché è ancorato al Fiscal Compact, non praticabile per tutta l'Europa. Crediamo nell'Unione europea che ha avuto la capacità, con la pandemia, di fare un salto di qualità, un debito comune, i cosiddetti eurobond, che richiamano Giulio Tremonti, Ministro del Governo Berlusconi dieci anni orsono. Questo è il solco, il vero passaggio federale contro gli egoismi dei Governi e della burocrazia. Che senso ha sottoscrivere un Trattato sapendo fin d'ora che non lo si potrà rispettare? È come sposarsi per provare se funziona il divorzio, pressappoco è così.
2020-12-09	FI	PichettoFratinGilberto	Signor Presidente, signor Presidente del Consiglio, colleghe e colleghi, il Consiglio europeo, nella sessione del 10 e 11 dicembre, tratterà tanti temi e tanti temi importanti per il futuro dell'Europa: il Meccanismo europeo di stabilità, con la modifica del Trattato, le grandi questioni di politica estera, il Covid-19, la sanità e i vaccini, il clima.
2020-12-09	FdI	RautiIsabella	Signor Presidente, intanto saluto il collega Renzi che usa le parole dell'opposizione. Ha strappato anche degli applausi da questa parte. Signor Presidente del Consiglio, ho ascoltato attentamente il suo discorso: ha evitato accuratamente di approfondire la questione centrale, il nodo di fondo, ovvero la riforma del MES. Oggi noi siamo chiamati a un atto importante e suscettibile di gravità per la Nazione. Siamo chiamati, almeno formalmente, a dare un mandato al Governo sulla modifica del fondo salva Stati: questione che era stata accantonata, dopo essere stata affrontata con le note frizioni all'interno della vostra maggioranza, e discussa anche in Parlamento, il luogo deputato per farlo e dove è stata espressa contrarietà. Uscita la questione dalla porta, è rientrata dalla finestra. In data 30 novembre, il ministro Gualtieri, nella riunione dell'Eurogruppo, in assenza di un mandato, ha dato il consenso italiano alla riforma e il MES è diventato, purtroppo, il fulcro nella gestione della crisi delle Nazioni dell'eurozona e questa è - a nostro avviso - la vergognosa ambizione della riforma. Della riforma del Meccanismo europeo se ne parla - l'abbiamo detto in molti - dal 2017, ma solo ora hic et nunc - guarda caso - diventa necessaria. Perché diventa un obbligo? E perché volete tanto una riforma che abbassa la soglia della maggioranza qualificata, che di fatto esclude - aspetto poco sottolineato - l'Italia dal diritto di veto, conservato - guarda caso - da Francia e Germania, che detengono le quote maggiori all'interno del MES? Perché volete una riforma che trasferisce il potere decisionale in materia economica all'interno dell'organismo? E, soprattutto, perché legittimate il peggiore dei ricatti? Lo hanno ammesso apertamente esponenti della maggioranza dicendo che la riforma è pessima, ma serve. Insomma, si riprende quel refrain insopportabile e malato: "ce lo chiede l'Europa". In realtà, dovreste dire: "ce lo impone l'Europa!". Questo è, infatti, un ricatto europeo sulle risorse da usare contro gli effetti della pandemia da Covid. La verità è che avete già deciso tutto non ora e non qui. Avete già deciso - come ricordava il collega Urso - che ricorrerete al MES sanitario e, infatti, nel recovery plan avete previsto per la sanità solo nove miliardi, di cui - aggiungo - 4,2 per la ricerca e 4,8 per l'assistenza territoriale e la telemedicina. Sono decisamente un po' pochini in un Paese in piena pandemia, al quale avete promesso protocolli di cure domiciliari che non si sono invece mai visti, ma ne parleremo. Votando per la riforma del MES, imboccate definitivamente la strada che vi hanno indicato la Francia e la Germania e anche questo non da ora, ma dall'inizio di questo Esecutivo: una strada e un abbraccio mortale che prevedono, appunto, la modifica del MES e - Fratelli d'Italia lo sottolinea - la ristrutturazione del debito. Come stamane ha detto Giorgia Meloni intervenendo alla Camera, l'accesso al MES sanitario, con le sue condizionalità - un aspetto che curiosamente non è stato modificato - è una delle tappe che ci porterà a un sostanziale commissariamento dell'Italia, con la ristrutturazione del debito, con i prelievi forzosi dai conti correnti, con i nostri titoli di Stato a rischio, sui quali si può innescare una spirale speculativa e, ancora, con la polverizzazione dei nostri risparmi e magari anche con la patrimoniale. In sostanza, cari colleghi, si realizza il disegno tedesco dell'alto debito pubblico italiano ripagato con i risparmi degli italiani e, di fronte a questa evidenza, voi avete il coraggio di dirci che noi usiamo uno slogan quando gridiamo che il MES non serve all'Italia, ma che sono i soldi italiani che servono a garantire le banche francesi e tedesche piene zeppe di derivati.
2020-12-09	FdI	RautiIsabella	Vi piace tanto lo storytelling tra i buoni e i cattivi, tra i Paesi frugali - sarebbero i buoni, ovviamente - e i Paesi cattivi che vorrebbero il veto. La questione si sta ricomponendo in questi minuti, ma non è da poco il nodo dello Stato di diritto, sul quale lei ha sorvolato, signor Presidente del Consiglio, e che può diventare un'arma verso quei Paesi che dissentono nei confronti del pensiero unico europeo. Cari colleghi, quando votate pensate che oggi ognuno di noi fa una scelta. Oggi questa maggioranza sceglie la strada dell'asservimento alle burocrazie europee, cede al ricatto e sacrifica gli interessi dello Stato sovrano. Il nostro no a questa riforma è ontologico, è patriottico, è la difesa dell'Italia dalla dittatura economica del MES, è la difesa della sovranità nazionale dai Diktat europei. Se qualcuno mi ha insegnato che più buio che a mezzanotte non è, voi siete la mezzanotte della politica e state lasciando il popolo italiano - che lei non ha mai nominato nel suo discorso, signor Presidente, neanche una volta - nelle maglie strozzine dell'Europa, senza se e senza ma.
2020-12-09	FdI	UrsoAdolfo	I suoi alleati dicono che abbia troppi poteri e forse ambisce ad avere tutti i poteri. Ha spazzato via la stampa e il ruolo dell'informazione con la diretta Facebook, come se l'Italia fosse un grande fratello; ha svuotato il Parlamento con DPCM, decreti a raffica e fiducie poste per coartare ogni dissenso. Sta cercando ora di esautorare il Governo con la cabina di regia sulle risorse del recovery fund, il tesoro che considera il suo tesoretto. In questo appare come Gollum nella saga «Il Signore degli Anelli»: il mio tesoretto. Aveva detto che glielo aveva chiesto l'Europa. Quest'ultima lo ha clamorosamente smentito. Presidente Conte, il partito dell'uno vale uno, il suo partito, ha di fatto consegnato tutto il potere ad uno, tutto a lei e ogni qualvolta vi sia da decidere una nomina, a sua volta, lei nomina una task force di tecnici che svuotano le Istituzioni; tecnici, alla faccia dell'uno vale uno e il suo partito la applaude come se fosse il suo fondamento. Oggi solo il MoVimento 5 Stelle lo ha applaudito durante il suo intervento. Gli altri esponenti della maggioranza sono stati fermi, salvo ovviamente nell'ultimo applauso, quello che non si nega a nessuno. Si chieda perché l'abbia applaudito solo il MoVimento 5 Stelle. Presidente Conte, lei ormai non ha limite nelle sue ambizioni e quindi le cito con rispetto quello che lei pensa essere stato un suo collega, magari, minore, sicuramente, ai suoi occhi, minore. Abraham Lincoln nel 1858 affermava: «Potete ingannare tutti per qualche tempo e qualcuno per sempre, ma non potete ingannare tutti per sempre». Mi rivolgo ora al suo partito, ai senatori del MoVimento 5 Stelle citando un successore più recente di Lincoln, John Kennedy, che riportando proprio quella celebre frase di Lincoln, aggiunse, come se parlasse a quest'Assemblea, a voi del MoVimento 5 Stelle, «il massimo della stupidità si raggiunge non tanto ingannando gli altri, ma ingannando se stessi, sapendolo». Ebbene, qui si inganna e voi vi ingannate, ben sapendo di mentire a voi stessi. Il Governo ha mentito un anno fa al Parlamento, quando affermò che nulla era ancora deciso e che vi erano margini per trattare. Così non era e così non è stato, perché non vi è nulla di nuovo e significativo rispetto a quanto tutti sapevamo un anno fa. Il presidente Monti ha definito questo passaggio pedagogia didattica, compiacendosi di quella con cui lei è riuscito a imbrigliare il MoVimento 5 Stelle. Per la verità, un anno fa - era il 29 novembre 2019 - nel suo primo intervento in Commissione, allo stesso ministro Gualtieri, a cui non avevano ancora insegnato la neolingua grillina, sfuggì la verità. Infatti, mosso dall'ira nel rispondere ad alcune mie osservazioni, disse che tutto era già stato deciso (è riportato nel Resoconto stenografico) e che comunque era a beneficio del Paese. Tutto era quindi già deciso nel novembre del 2019. Era però falso che fosse a beneficio del Paese. Tanto è vero questo, che persino lei afferma e i suoi sostenitori giurano - dovremmo dire spergiurano - che mai l'Italia ne farà uso. Se è a nostro beneficio, perché mai non dovremmo utilizzarlo o escludere di farlo? Nel dicembre di un anno fa, in quest'Aula, si è registrata una pantomima legata a una proposta di risoluzione, precedente a quelle di oggi, che - udite, udite - prevedeva espressamente la logica del pacchetto tra MES, budget e unione bancaria, per assicurare l'equilibrio complessivo dei diversi elementi in ogni tappa. Questo era scritto nella proposta di risoluzione, ma tutto questo non è accaduto. Signor Presidente, il suo secondo Governo nacque su questo, su una grande menzogna, e cerca di sopravvivere oggi con un'altra grande menzogna. Purtroppo - lo dico con scoramento - questo accade con riferimento a un atto di estrema importanza per la sovranità del nostro Paese e che può portare proprio alla sua cessione. Questo fatto, signor Presidente, mina il rapporto di leale collaborazione che dovrebbe essere a fondamento del confronto tra Governo e Parlamento. Il partito di maggioranza relativa del suo Governo dice inoltre che non attiverete nemmeno la linea sanitaria. In realtà, avete già deciso di attivarla, ma non lo comunicate nemmeno oggi, anzi, lo negate. Ancora una volta, negate e celate la realtà anzitutto a voi stessi e vi ingannate. Avete già deciso di attivare il MES sanitario, come dimostrato proprio dal piano per il recovery fund : solo 9 miliardi di euro alla sanità; briciole.
2020-12-09	LN	BagnaiAlberto	685 giorni dopo, il 4 novembre 2015, nella 6ᵃ Commissione del Senato, in sede di espressione del parere al decreto legislativo di recepimento del bail in, il resoconto sommario riporta che il senatore Tosato rimarca «i rischi cui potranno essere esposti risparmiatori e, in particolare, i correntisti, senza che tale intervento sia peraltro risolutivo delle crisi bancarie». Diciotto giorni dopo fu pubblicato in Gazzetta Ufficiale il decreto-legge salva banche (non devo dirvi che cos'è). Sei giorni dopo, il 28 novembre 2015, a Civitavecchia si tolse la vita Luigino D'Angelo, obbligazionista di Banca Etruria, ex dipendente dell'Enel, per anni iscritto alla CGIL. La moglie ricordò che era sempre stato un uomo di sinistra. 914 giorni dopo, il 30 maggio 2018, nella dichiarazione dell'Autorità bancaria europea sul trattamento degli strumenti finanziari soggetti a bail in venduti a piccoli risparmiatori (cioè il caso del povero Luigino D'Angelo), al punto 46 si dichiara che «anche in assenza di miss-selling, le conseguenze dell'applicazione del bail in ad obbligazioni subordinate, in caso di esposizioni significative, potrebbero presentare delle sfide specifiche dal punto di vista degli effetti di contagio e della stabilità finanziaria». In altre parole, la European bank authority (EBA) nel maggio 2018 disse che il bail in destabilizzante era stato un errore. Ovviamente, col semaforo verde dell'Europa, arriva, come al solito dopo, il PD. Il 9 Aprile 2019, Vincenzo Visco, in un'intervista a «LaVerità» dichiarò che era stato «un grave errore di Letta accettare il bail in retroattivo delle banche. Capisco che c'erano pressioni, si è parlato addirittura di ricatto, tuttavia bisognava dire di no a Wolfgang Schäuble». Quindi, ricapitolando, per il PD e per Bankitalia l'unione bancaria era una buona cosa. Per cambiare idea, il PD ha aspettato che fosse l'Autorità bancaria europea a dire che i risparmiatori italiani erano stati usati come cavie. Terzo capitolo, il MES. Il 19 luglio 2012, in sede di ratifica ed esecuzione del Trattato che istituisce il MES, l'onorevole Bitonci disse in dichiarazione di voto finale: «Oggi state commettendo un grave errore sottovalutando la portata di questo provvedimento. Queste sono decisioni che condizioneranno per sempre la nostra vita e quella dei nostri figli; decisioni che cambieranno la nostra autonomia in sede economica, di bilancio e fiscale». Queste parole le teniamo così come sono: si applicano perfettamente all'oggi, ancora di più per i motivi dettagliati dall'onorevole Borghi alla Camera. Mi avvio a concludere. Rinuncio a rivolgermi al partito di maggioranza relativa, per il semplice motivo che oggi ha perso agibilità politica. I traditori fanno comodo a qualcuno, ma tutti ne diffidano, e quindi de hoc satis.
2020-12-09	LN	BagnaiAlberto	A differenza dell'Europa, che ha molti padri, l'austerità ora non ne ha nessuno.
2020-12-09	LN	BagnaiAlberto	Signor Presidente, breve riassunto delle puntate precedenti: 19 luglio 2012: seduta n. 669 della Camera - ratifica ed esecuzione del fiscal compact - onorevole Giorgetti in dichiarazione di voto finale: «La parte politica che le parla in questo momento è a favore dell'Europa (...) ma voterà contro il fiscal compact. (...) Senza crescita economica un debito pubblico come quello italiano non è sostenibile. Non si tratta soltanto della speculazione internazionale, ma semplicemente della naturale osservazione che, non crescendo e non producendo ricchezza, nessun debito può essere rimborsato». 2.889 giorni dopo, il 16 giugno 2020, il professor Romano Prodi in audizione presso la XIV Commissione della Camera: «Finalmente si corregge l'errore tragico che ha reso molto più grave del dovuto la scorsa crisi, che ha danneggiato fortissimamente l'Italia e che ha addirittura sfasciato l'economia greca. Parlo dell'austerità». Bastava ascoltare Giorgetti.
2020-12-09	LN	CandianiStefano	Qui si confonde il singolo con l'interesse generale. E chi è questo signor Conte, l'avvocato Conte? È quello che il 30 gennaio diceva: «Eravamo già molto vigili e molto attenti nel monitorare l'evoluzione di questa situazione critica, non ci siamo fatti trovare impreparati»; «È tutto sotto controllo». E ancora il 26 marzo: «Nessuno resterà indietro». Lo abbiamo ben visto! Il 6 aprile: liquidità immediata per tutte le imprese; abbiamo messo in campo «una potenza di fuoco mai vista». Eccome, se l'abbiamo vista! Diceva ancora: «Abbiamo aumentato i posti in terapia intensiva»; «Tutto sotto controllo». Il 25 ottobre: «Chiudiamo tutto per salvare il Natale». Il 3 dicembre è andato in televisione a dire: tutti chiusi a casa a Natale. Questa persona non è credibile e non è credibile il suo Governo in Europa.
2020-12-09	M5S	CrucioliMattia	Esso incarna il primato della finanza sull'uomo ed è lo strumento per garantire che i crediti vengano ripagati anche a costo del sacrificio di interi popoli. È il randello contro gli Stati che restano indietro, lo strumento per sottrarre loro sovranità, a danno dei più deboli. È il regno dei verbali segreti e dell'immunità da qualsiasi giurisdizione. Avremmo dunque dovuto dare mandato al Presidente del Consiglio per chiederne una profonda riforma o per ingabbiare tale mostro all'interno di altri strumenti che ne mitigassero la nocività. Questa era la famosa logica di pacchetto. Invece stiamo mandando il Presidente a rinnovare l'adesione dell'Italia a questo trattato, autorizzandolo, anzi, ad approvare alcune riforme peggiorative. Il fatto che nella risoluzione si chieda che il Presidente si faccia promotore della modifica del patto di stabilità, della revisione del MES stesso e del raggiungimento di un accordo sullo strumento chiamato EDIS ( European deposit insurance scheme ) risulta contraddittorio. Come possiamo, infatti, conciliare tali richieste con l'ok al rafforzamento del MES che stiamo autorizzando? Il patto di stabilità che chiediamo di rivedere è il presupposto stesso dell'esistenza del trattato sul MES, che con il voto di oggi si vuole confermare e peggiorare. Non vi rendete conto, inoltre, che chiedere la modifica radicale del MES nello stesso documento con cui ne ribadiamo l'adesione risulta paradossale? Anche quanto affermato dal Presidente del Consiglio su tale punto mi pare non condivisibile. Se si vuole davvero riconsiderare in maniera radicale struttura e funzione del MES - come lei ci ha detto, Presidente - non si deve andare in Europa e dare l'adesione ad una riforma che ne conferma e rafforza l'impianto. Quanto ad EDIS, tale strumento avrebbe dovuto essere approvato contestualmente alla riforma del MES, non prima il MES e poi forse EDIS. In conclusione, io temo che oggi il Parlamento stia armando inconsapevolmente la mano che domani potrebbe colpirci. La vostra visione delle magnifiche e progressive sorti dell'Unione europea è frutto di un errore prospettico. Io credo che l'urgenza di ribadire e rafforzare il MES non sia affatto un passaggio di un più ampio progetto di solidarietà europea, bensì la volontà di ribadire che la stagione degli aiuti per la pandemia...
2020-12-09	M5S	LanziGabriele	Continueremo ad essere vigili nella consapevolezza che non vi possano essere avanzamenti soltanto sulla parte del pacchetto senza che ve ne siano sull'intero percorso riformatore, ma proprio per questo riteniamo importante consentire al premier Conte di trattare in Europa un quadro complessivo di riforme indispensabili al futuro dell'Unione. Come oggi ha giustamente ha detto il presidente del Consiglio Conte nelle sue comunicazioni, la posta in gioco per costruire un'Europa profondamente diversa dal passato è ben più alta rispetto a tutte le questioni discusse prima dell'arrivo del Covid-19, compresa la riforma del MES. La crisi pandemica ha dimostrato in modo inequivocabile che l'unica possibilità per l'Unione europea e l'unione monetaria è quella di costruire istituzioni sempre più federali, dotate di una capacità di bilancio comune, che sappiano indicare le grandi priorità su cui tutti i Paesi europei dovranno investire con spirito di coesione e unità. Il modello del recovery fund costituisce l'esempio virtuoso da seguire in questo senso e va anzi reso strutturale, come ha ribadito il Presidente del Consiglio. Accanto ad esso va rafforzato il ruolo della Banca centrale europea a tutela della stabilità finanziaria e della crescita dell'eurozona, e vanno riviste radicalmente delle regole di bilancio la cui inadeguatezza è ormai sotto gli occhi di tutti. Vorrei ribadire ancora una volta che per quanto ci riguarda con il MoVimento 5 Stelle al Governo non c'è alcuna possibilità che l'Italia acceda ai prestiti del MES, una vera e propria spada di Damocle sulla testa del nostro sviluppo e delle future generazioni
2020-12-09	M5S	LicheriEttoreAntonio	,siamo tutti uniti, siamo ancora più uniti di prima, perché siamo tutti dentro un sogno, quello di cambiare un'Europa dove le vecchie ricette non hanno funzionato.
2020-12-09	M5S	LicheriEttoreAntonio	Il primo Parlamento in Europa che certifica la morte anticipata del MES.
2020-12-09	M5S	LicheriEttoreAntonio	Lidia Menapace, che abbiamo commemorato questo pomeriggio, la patriota che ci ha lasciato lunedì, anch'essa per Covid-19, diceva che dobbiamo fare in modo che il luogo in cui viviamo sia il più umano possibile e, purtroppo, sono ancora troppo poche le voci che in quest'Assemblea chiedono un'Europa più umana, equa e solida.
2020-12-09	M5S	LicheriEttoreAntonio	Oggi sappiamo che la nuova Europa passerà attraverso l'emissione di eurobond, la mutualizzazione del debito, l'allineamento delle economie nazionali, la tutela delle classi più deboli, dei risparmiatori e dei disoccupati con il progetto Sure. Sono i temi banditi da Bruxelles sui quali il MoVimento 5 Stelle aveva scommesso già da quando si era deciso di diventare decisivi per la nomina della signora von der Leyen. Qualcuno ha detto che il MoVimento 5 Stelle ha compiuto una piroetta e, a un certo punto, è diventata europeista. No, noi siamo sempre stati fortemente eurocritici; noi addirittura diffidiamo ancora oggi degli europeisti della prima ora, di quelli che sostenevano la politica che andava a Bruxelles con il cappello in mano e tornava in Italia a fare macelleria sociale.
2020-12-09	M5S	LicheriEttoreAntonio	Senatore Monti, con il dovuto e pieno rispetto, in questa proposta di risoluzione è scritto ciò che molti in passato non hanno avuto il coraggio di pronunciare: l'Italia è tornata protagonista nei tavoli delle grandi decisioni e non possiamo rischiare di gettare alle ortiche quel patrimonio di credibilità internazionale che ha acquisito il nostro Premier. Da poche ore un'agenzia on line indica Giuseppe Conte come il politico più influente in Europa in questo momento.
2020-12-09	M5S	LicheriEttoreAntonio	Senatrici e senatori, la risoluzione archivia definitivamente quella stagione. Vi invito a leggere la risoluzione e non a far svolazzare cartelli o giornali. Leggete la risoluzione; leggete l'ultimo capoverso di pagina 13. Votiamo tutti questa risoluzione. Il Parlamento italiano sarà il primo in Europa a dichiarare ufficialmente che non vogliamo più alcun organo intergovernativo in Europa.
2020-12-09	M5S	LicheriEttoreAntonio	Tutti sanno che le risorse del recovery fund sono vincolate e la parte del leone la fanno il green e il digitale, che da soli ottengono il 60 per cento. Quindi, non cerchiamo di ammantare con frasi del tipo «lo dico per il bene del Paese» o «lo dico per il bene degli italiani». Non riusciamo a compiere un dibattito sull'Europa senza scivolare nella palude delle guerre tra bande e delle beghe di potere.
2020-12-09	M5S	PellegriniMarco	Inoltre oggi noi non attiviamo il MES, cioè non ne richiediamo il finanziamento, perché finché ci sarà il MoVimento 5 Stelle al Governo la linea di credito del MES non sarà mai richiesta dall'Italia, perché non ne abbiamo bisogno. Infatti, non abbiamo necessità di cassa, come affermato dal ministro Gualtieri qualche settimana fa, perché riusciamo a finanziarci benissimo sui mercati, tant'è vero che ormai paghiamo tassi negativi o pari allo zero per titoli fino a sette anni. Concludo: oggi, approvando questa risoluzione, ribadiamo la centralità del Parlamento nelle scelte strategiche di politica economica e facciamo un passaggio fondamentale nel percorso di riforma economica e politica dell'Europa, percorso che al suo termine vedrà un'Unione più equa, più giusta, più solidale, più lungimirante, più solidaristica e più vicina ai cittadini europei. Noi del MoVimento 5 Stelle ne siamo profondamente orgogliosi e allo stesso tempo siamo grati a tutte le forze politiche...
2020-12-09	M5S	PellegriniMarco	Siamo grati a tutte le forze politiche che in Italia e in Europa sono al nostro fianco in questo ambizioso progetto. Buon lavoro, Presidente.
2020-12-09	M5S	PellegriniMarco	Signor Presidente, gentili colleghe e gentili colleghi, rappresentanti del Governo, signor Presidente del Consiglio, innanzitutto grazie per le comunicazioni che ha reso, molto chiare, esaustive e condivisibili. Oggi è un giorno importante per il MoVimento 5 Stelle, perché segna una tappa significativa in quel percorso di cambiamento delle politiche europee che ci eravamo prefissi quando siamo entrati in Parlamento nel 2013. Volevamo superare le politiche di austerity, volevamo un'Europa solidale con i Paesi in difficoltà e non un'Europa matrigna; volevamo un'Europa non punitiva, che non imponesse sacrifici agli Stati momentaneamente in crisi e che non obbligasse a tagliare le pensioni, i salari e i servizi essenziali quali la scuola, la sanità e la sicurezza. Volevamo una più profonda integrazione bancaria, che garantisse i depositi dei risparmiatori e non li esponesse ai disastri che hanno dovuto patire i nostri connazionali coinvolti nei crack di alcune banche italiane. Ancora, volevamo l'abbandono dell'assurdo - e sottolineo assurdo - paradigma del pareggio di bilancio a tutti i costi, del Patto di stabilità, cioè di quella regola rigida e priva di logica che ingessava e ingabbiava la nostra economia, impedendo a essa di crescere e di liberare tutte le sue enormi potenzialità. Infine, non volevamo un Meccanismo europeo di stabilità, che è nato come una sorta di banca, estraneo alle istituzioni dell'Unione, il cui board attualmente è formato da soggetti che nulla hanno a che fare con l'Europa. In buona sostanza, il nostro obiettivo era cambiare tutte le decisioni che in Europa e in Italia sono state prese, approvate e ratificate dal 2010 al 2012, sotto il Governo Berlusconi IV, sostenuto dalla Lega e dal Popolo delle Libertà, cioè da Forza Italia e da Alleanza Nazionale - cosa che oggi tutto il centrodestra finge ancora una volta di dimenticare.
2020-12-09	M5S	PellegriniMarco	arrivò al Governo Berlusconi, con la lista delle cose da fare per evitare il default dell'Italia, visti i risultati che quei signori che governavano il nostro Paese avevano ottenuto al Governo in quegli anni. Noi del MoVimento 5 Stelle non ci siamo accontentati dei 209 miliardi, di questo risultato, seppur enorme, che nessuno credeva fossimo capaci di ottenere. Il nostro obiettivo, come detto, era ed è portare avanti il processo riformatore dell'Europa, al fine di cambiarla per sempre e in meglio, modificandone l'architettura istituzionale ed economica. Con le altre forze politiche che sostengono il Governo ci siamo confrontati costruttivamente e con coraggio - gliene do atto e ringrazio per la disponibilità la lungimiranza dimostrata - e siamo arrivati insieme a decidere, e oggi lo mettiamo nero su bianco, che vogliamo cambiare profondamente anche il Patto di stabilità. Quindi, quella che prima era una logica di pacchetto che prevedeva tre elementi (la riforma del MES, accompagnata dall'EDIS e dal BICC, ovvero il bilancio della zona euro), ora ne prevede altri due, e cioè la profonda riforma del Patto di stabilità e le modifiche dell'architettura istituzionale economica dell'Europa, a cui facevo cenno prima, che si renderanno necessarie per costruire finalmente una nuova Europa, una nuova stagione dell'integrazione europea, che probabilmente va nel senso sognato dai Padri fondatori. Voglio sottolineare - e oggi lo scriviamo in modo chiaro e netto nella risoluzione che ci accingiamo ad approvare - che pretendiamo che lo stato di avanzamento dei lavori in merito alla riforma o alla costruzione di questi cinque elementi che compongono il pacchetto dovranno procedere di pari passo e il Parlamento dovrà verificare che tutto vada in tal senso, prima della ratifica parlamentare della modifica del Trattato del MES: questo per noi è irrinunciabile. A proposito del MES, devo dire che in questi ultimi mesi e anche oggi in Aula abbiamo assistito a una campagna di disinformazione indegna da parte dell'opposizione. Da marzo in poi non è passato un solo giorno senza che Salvini, Meloni ed altri raccontassero la menzogna che Conte aveva firmato o richiesto il MES nottetempo. A volte dicevano «firmato», a volte dicevano «richiesto»; non avevano nemmeno le idee ben chiare.
2020-12-09	M5S	SantangeloVincenzo	Noi riteniamo che anche la parola che è assegnata a questo strumento, MES, dal punto di vista comunicativo suoni come inespugnabile, dura e forte. Ci sono altri strumenti che finalmente l'Europa sta mettendo in atto, grazie e soprattutto al lavoro del presidente Conte - diciamolo - e della maggioranza: si tratta di strumenti che sono più in linea con l'idea di Europa che ha il MoVimento 5 Stelle. Il MES è figlio dell'Unione europea; noi siamo più per una comunità che sia più vicina ai cittadini. In questo periodo difficile di Covid finalmente si è trovata quella chiave che era mancata in tutti gli anni precedenti e che ci consentirà di avere un'Europa dei popoli, un'Europa che sia realmente vicina ai cittadini.
2020-12-09	M5S	SantangeloVincenzo	Si è parlato del MES: cominciamo a smontare certe fake news, perché in tanti hanno raccontato, soprattutto ai cittadini fuori, che oggi si votava il MES. No: oggi non si vota il MES. Questa è la prima cosa da mettere a parte. Noi riteniamo, come MoVimento 5 Stelle, che questo sia uno strumento veramente d'altri tempi, uno strumento anacronistico. È uno strumento che non serve. Purtroppo oggi con il voto non possiamo annullarlo. Magari fosse così. Purtroppo anche colleghi delle opposizioni oggi, legittimamente, sono contrari al MES, ma nel loro partito ci sono i padri e le madri del MES, perché nel 2011 in Europa andarono loro a votarlo e non il MoVimento 5 Stelle
2020-12-09	PD	FerrazziAndrea	Nel dicembre 2019 i leader europei hanno approvato l'obiettivo di raggiungere l'impatto climatico zero nel 2050, ma la Polonia si è opposta; guarda caso ancora la Polonia, anche su questo tema. Da lì è nato tutto un grandissimo lavorio. A caduta, nell'ottobre 2020, il Consiglio europeo ha discusso la comunicazione della Commissione sul tema del nuovo traguardo della neutralità climatica nel 2050 e sul grande tema, dibattuto anche nel Parlamento europeo, della diminuzione del 55 per cento delle emissioni nel 2030. Purtroppo, in questo caso, non hanno votato contro la mozione nel Parlamento europeo solamente i parlamentari di maggioranza del governo ungherese e di quello polacco, ma hanno votato contro anche gli europarlamentari della Lega, di Fratelli d'Italia e la gran parte dei parlamentari di Forza Italia. Esattamente l'opposto della nostra risoluzione, che invece va nella direzione di accogliere e di spingere verso la riduzione delle emissioni e il raggiungimento dell'obiettivo nel 2050 attraverso step che possano consentire di raggiungere questo fondamentale traguardo. Dicevo prima che l'Unione europea non è stata ferma. Abbiamo introdotto nel nostro ordinamento, attraverso leggi che abbiamo votato anche in questo Senato, il pacchetto dell'economia circolare nel maggio 2019, il pacchetto energia pulita, la diminuzione delle emissioni di CO₂ nei trasporti, in particolare con la regolamentazione della gomma nell'aprile 2019. C'è poi tutto il sistema di scambio delle emissioni nell'Unione europea, che sta creando il più grande mercato mondiale del carbonio nel nostro continente. Bene, signor Presidente, se questo è esattamente quello che è stato fatto in questi anni, ora è del tutto evidente che la grande sfida nel medio periodo è quella della pandemia. Non c'è dubbio alcuno sul fatto che la pandemia la si sconfigge con una visione panecologica, comprendendo che siamo un unico ecosistema. Ogni sovranismo è strutturalmente del tutto incapace anche solo di sillabare le soluzioni. D'altro canto, colleghi, quale sovranità nazionale chiusa e autoreferente può sconfiggere i temi all'ordine del giorno nel Consiglio di domani? Mi riferisco ai temi della pandemia, del cambiamento climatico, della sicurezza e della lotta al terrorismo. È del tutto evidente che l'Europa è stata dinanzi a un bivio: o si schiantava in processi di destrutturazioni folli, da alcuni anche in questo Parlamento voluti, o proseguiva con direzione convinta verso un processo di integrazione. Ha scelto la seconda strada. Ora, signor Presidente, a nome del nostro Gruppo, per quanto riguarda in particolare il tema green, andiamo avanti con questa grande determinazione, perché lo sviluppo non ci potrà essere se non sarà sostenibile dal punto di vista sociale, economico e ambientale.
2020-12-09	PD	MarcucciAndrea	Io vivo come con grande disagio questi momenti, ma so che lei ci rappresenterà adeguatamente in quel contesto. Del resto, l'abbiamo detto fin dall'inizio, fin da quando questo Governo è nato sotto l'emblema dell'Europa: ci siamo trovati, insieme al MoVimento 5 Stelle e alle altre forze politiche, in Europa avendo una visione sull'Europa dei diritti e delle opportunità per le future generazioni; l'Europa del ritorno alla politica, al senso alto della politica; l'Europa dello sviluppo, del lavoro, della distribuzione della ricchezza creata tramite un'economia che cresce. Per questo i fondi di Next generation EU sono la grande sfida del futuro; una sfida che noi non possiamo mancare, in cui la governance che ci viene richiesta è uno dei passaggi centrali ed essenziali. Sono pragmatico, leggo i giornali e poi cerco di informarmi. In realtà aspetto, signor Presidente del Consiglio, che il Governo ci faccia arrivare presto una proposta. Io che credo, come molti di noi, nel Parlamento e nelle sue funzioni specifiche, so che il Governo ci invierà una proposta che noi avremo l'opportunità di esaminare, analizzare ed eventualmente anche di modificare
2020-12-09	PD	MarcucciAndrea	La riforma del MES sta all'interno di questo percorso di serietà da parte nostra e di atti concreti verso il nostro Paese da parte dell'Europa. All'interno del provvedimento di riforma che lei andrà a sostenere - e noi siamo molto felici di questo - nelle prossime ore, sono comprese le scelte di politica ambientale come vera priorità per il futuro del nostro Paese, del nostro continente, del nostro Pianeta. Una massa di investimenti mai vista prima trasformeranno l'Italia e la nostra economia e ci permetteranno di ripartire. È compreso anche lo sviluppo digitale, per colmare i troppi ritardi avuti negli anni passati, quando le infrastrutture digitali erano carenti in molte zone del Paese. Lei ormai lo sa: a me sta a cuore eliminare tutte le differenze culturali, tecnologiche e industriali tra l'Italia dei grandi capitali e l'Italia dei piccoli centri. Tutti, grazie al digitale, dobbiamo essere messi nelle condizioni di lavorare, di dialogare, di confrontarsi, di interagire. Quindi sviluppo digitale, formazione e istruzione a tutti i livelli, come grande momento nel quale il Paese si dovrebbe ritrovare investendo nelle future generazioni.
2020-12-09	PD	MarcucciAndrea	Lo avete fatto con senso dello Stato e dell'interesse nazionale. Lo avete fatto mantenendo gli impegni che abbiamo preso, facendo proposte sensate e guardando ad un'Europa diversa, con l'ambizione di un futuro che possa vedere nell'Europa il contesto nel quale ricrescere e ripartire dopo una crisi così difficile.
2020-12-09	PD	MarcucciAndrea	Signor Presidente del Consiglio, su questo lei ce la deve mettere tutta: costanza, dialogo, confronto, coinvolgimento sulla governance così come sul piano. Allora permettetemi di ricordarlo: il Parlamento italiano, guardando in giro per l'Europa, è uno dei più coinvolti, e lo prendo a vanto della nostra azione nei confronti del Governo. Do atto in particolare al ministro Amendola di aver sempre posto su questo piano il confronto con il Parlamento; e così deve andare avanti. Lo ricordo a chi se lo fosse scordato: il 12 e 13 ottobre abbiamo avuto un confronto parlamentare, abbiamo votato degli atti di indirizzo precisi. E noi pretendiamo dal Governo - ma il Governo credo che senz'altro lo farà - un passaggio intermedio di verifica per approvare il piano definitivo, perché questa è la funzione del Parlamento. Il Governo faccia il Governo e noi facciamo il Parlamento, senza fare sconti a nessuno, semplicemente nell'interesse del nostro Paese. Parlamentarizzare il confronto è stato un atto opportuno e necessario di coinvolgimento, e questo coinvolgimento, signor Presidente del Consiglio, lo dobbiamo allargare. Come Partito Democratico, chiediamo che sia il più ampio possibile nei confronti della società civile, delle imprese, dei sindacati, delle Regioni e degli enti locali. È ovvio che debba essere così, perché l'Italia del futuro dipende da questo e noi non possiamo fare nessun passo indietro. Ma non mi sembra che da parte del Governo ci sia questo desiderio. L'ho detto prima, forse anticipando - e sbagliando - in un comunicato pubblico. Mi aspettavo da lei un Consiglio dei ministri questa sera. Vorrei da lei presto un Consiglio dei ministri che non finisca fino a quando non ci sarà l'accordo da inviare al Parlamento. Poi starà noi fare la nostra parte, signor Presidente del Consiglio. Lei venga con una proposta e noi avremo la forza e la determinazione di verificarla, di prenderla in considerazione fino in fondo e di rimandargliela con eventuali modifiche, se sarà necessario. Signor Presidente del Consiglio, concludo: a lei il mandato di continuare a rappresentarci, di continuare quell'azione di valorizzazione del nostro Paese, con contributi effettivi, indirizzati, che permettano all'Italia e all'Europa intera, insieme, di vivere i prossimi dieci anni come anni di cambiamento, di crescita, di sviluppo, di distribuzione della ricchezza. Il Gruppo Partito Democratico voterà a favore della risoluzione che ieri, dando dimostrazione a tutto il Paese - e, mi permetta, anche un certo esempio - i Gruppi parlamentari hanno costruito, facendo una sintesi che ha un grande valore. La nostra risoluzione è un documento parlamentare importante, che io difendo e della quale sono certo lei terrà conto nelle future azioni di indirizzo a livello del Consiglio europeo.
2020-12-09	PD	MarcucciAndrea	Signor Presidente, signor Presidente del Consiglio, membri del Governo, autorevoli colleghi, sono giornate difficili, complesse, che passano fra alti e bassi. Ho ascoltato gran parte del dibattito al Senato e anche una buona parte del dibattito alla Camera. Sono stato amareggiato nell'ascoltare, in particolare da esponenti di una parte dell'opposizione, termini molto pesanti, molto complicati da accettare nel momento che stiamo attraversando, anche considerando ciò che ci eravamo detti nel recente passato, parlando di collaborazione istituzionale, di unità di intenti, di richiamo al senso collettivo della comunità nazionale. Evidentemente così non è, tante bugie sono state dette. Ne prendiamo atto. Non è un bel momento, un bel passaggio, ma continuiamo a lavorare per il nostro Paese. Signor Presidente, intanto le dico grazie perché lei, il ministro Di Maio, il ministro Gualtieri e il ministro Amendola avete ricostruito la credibilità del nostro Paese in Europa e noi tutti vi dobbiamo ringraziare per questo.
2020-12-09	PD	PinottiRoberta	Francamente credo che molti nostri alleati europei abbiano assistito un po' increduli alla nostra discussione, così accesa e partecipata. Mi auguro che tutti quanti sentano la responsabilità di far capire che l'Italia è un Paese stabile, europeista e che nell'Europa crede. Voi sapete, infatti, che dei 750 miliardi del recovery fund, all'Italia sarà destinata la parte maggiore (207 miliardi); l'Italia è la maggiore beneficiaria anche del fondo Sure, di cui lei ha parlato anche oggi, e parliamo di 27 miliardi su 100. Gli alleati europei ci guardano e si interrogano. A proposito della discussione che si sta aprendo, sulla questione della governance del recovery fund, ci guardano con preoccupazione. Mi dispiace, Presidente, che lei partecipi al Vertice nonostante la discussione in merito sia ancora aperta, anche se confido che si chiuderà bene, ma è ovvio che l'Europa non può decidere quale sarà la struttura della governance. È altrettanto ovvio, però, che l'Europa si preoccupi degli obiettivi. Come sapete, infatti, il Meccanismo funziona con un anticipo da parte dello Stato ma poi l'Europa, prima di erogare i fondi, guarderà se gli obiettivi intermedi e finali sono conseguenti ai quelli dei progetti e, quindi, siamo interessati tutti al buon funzionamento del Meccanismo, Europa compresa. Inoltre, la maggior parte di questi progetti sono trasversali. Si è aperto un dibattito surreale e si dice che i Ministeri non contano più niente. Ma sono progetti trasversali che riguardano non solo diversi Ministeri, ma talvolta anche amministrazioni locali. Francamente, che non si preveda che possa essere utilizzato uno strumento come la struttura di missione presso la Presidenza del Consiglio dei ministri non lo comprendo, anche perché mi onoro di aver fatto parte di un Governo presieduto dal presidente Renzi e poi anche di quello di Gentiloni Silveri, e strutture di missione ce n'erano: ricordo Italia sicura, i progetti per la sicurezza nelle scuole, pensati, se vogliamo, anche su temi di stretta competenza dei Ministeri perché si voleva dare un impulso maggiore, un'accelerazione. È ovvio che i Ministeri siano coinvolti e che il Consiglio dei ministri sia protagonista. Nessun progetto può andare avanti se si pensa di escludere i Ministeri. È in corso una discussione veramente surreale per chi ha avuto qualche esperienza di Governo, ed è giusto che sia il Parlamento a dare gli indirizzi. Lei lo ha detto molte volte e noi crediamo alla sua parola. Questo è un punto importante. È giusto, inoltre, che tale struttura non entri nel bilancio, ma sia proposta con un decreto ad hoc. Ne approfitto per dirle anche che la fondazione di cybersecurity sarebbe uno strumento importante se riguardasse startup e formazione, ma bisognerebbe fare sempre attenzione nel caso in cui si entri nei profili di sicurezza nazionale. Credo che sia bene discuterne. Lei ha citato l 'intelligence europea, e quindi, avendo l'occasione di parlarle direttamente, mi permetto di sollevare questa preoccupazione. Queste cose sono ovvie. Di fronte a un'Europa che per la prima volta - l'ha detto lei - investe in modo significativo e l'Italia è la Nazione che ne beneficia maggiormente, francamente la preoccupazione di tutti noi dovrebbe essere quella di come predisporre i progetti. So che questa è la discussione che avete fatto in Consiglio dei ministri, e questa è la discussione che dobbiamo fare in Parlamento, perché l'Italia, oggi, di questo ha bisogno.
2020-12-09	PD	PinottiRoberta	Poteva e può l'Italia, con il ruolo che riveste in Europa, con la scelta europeista che è il tratto fondamentale su cui nasce il Governo che oggi guida questo Paese, votare contro un accordo che vede tutti gli altri Paesi d'accordo, dopo aver lavorato e contribuito in modo importante a modificarlo in linea con gli interessi italiani? Poteva e può bloccare questa riforma, se - lo ha detto anche lei oggi, ma lo sappiamo - attualmente non si prevede - e non si prevedrà, dopo questa decisione - in alcun modo l'attivazione dello strumento, su cui poi si esprimerà il Parlamento? Alcuni vedono potenziali rischi, io ci vedo delle potenzialità positive. Ma sarà una discussione che faremo nel momento in cui decideremo eventualmente di attivarlo; oggi questa discussione non c'entra con l'ordine del giorno.
2020-12-09	PD	StefanoDario	Alcune questioni le abbiamo poste anche noi come Paese Italia: lo abbiamo fatto con forza, liberando il dibattito dalla domanda se occorra stare dentro o fuori dall'Europa, interrogandoci però su come cambiarla e migliorarla. Siamo infatti tutti consapevoli che la costruzione europea necessiti di un generale ammodernamento, ma anche che i progressi maggiori si sono sempre registrati durante i periodi di crisi. Ne abbiamo avuto ulteriore prova anche in questo tormentato 2020, in cui la pandemia da Covid ci ha messo in serie difficoltà.
2020-12-09	PD	StefanoDario	Consentitemi per un attimo, però, di tornare alle politiche dell'Europa e alle evoluzioni avvenute. Si è dibattuto a lungo sul fatto che le regole di bilancio fossero troppo stringenti e il Patto di stabilità e crescita è stato sospeso. Si è ritenuto che le regole sugli aiuti di Stato fossero troppo rigide e sono state sospese. Si è lamentato che la BCE fosse troppo attenta al lato dell'inflazione e oggi abbiamo il Pandemic emergency purchase programme (PEPP). Si è ventilata infine la necessità di dotare l'Unione europea di emissioni comuni e abbiamo ottenuto il meccanismo Sure e il recovery fund. Mi vengono in mente questi quattro aspetti per affermare i passi in avanti compiuti lungo il percorso di una nuova costruzione europea; sono punti e aspetti che certamente non possono restare temporanei e che andranno consolidati anche dopo la fine della pandemia, ma che sarebbe un errore non riconoscere. Dico di più: se volessimo con onestà intellettuale richiamare l'enorme portata della risposta europea alla crisi pandemica, che è anche un manifesto politico, ci basterebbe richiamare il Next generation EU. Abbiamo infatti invocato per tanto tempo gli eurobond e ora abbiamo bond europei per realizzare politiche finalmente espansive, una risposta politicamente robusta, che non dobbiamo sprecare e che obbliga a un impegno diretto le principali istituzioni democratiche. Ecco perché qui in Senato ci siamo assunti da subito la responsabilità di sottolineare la centralità del ruolo del Parlamento, chiedendo con forza di sottrarre le linee guida del piano all'idea di comprimerle a semplice allegato alla NADEF, dando corso a un lavoro a tamburo battente condotto dagli organismi parlamentari che ha restituito al Governo un documento qualificato, poi consegnato e apprezzato in Europa. Allo stesso modo, oggi torniamo a chiedere che la discussione sull'impianto di investimenti e riforme e sulla governance resti di assoluta centralità, perché non è pensabile procedere senza un reale coinvolgimento dell'organo che è espressione per eccellenza della rappresentanza democratica. Non è solo logico, ma è giusto che ai parlamentari eletti venga riconosciuto a pieno titolo di essere parte attiva nelle scelte che dobbiamo assumere per il futuro. Il perché di questa richiesta non è quindi un vezzo o un capriccio, né tantomeno può essere additata come un'iniziativa che vuole mettere in discussione la necessità di proseguire sulla strada tracciata con questo Governo e con questa maggioranza. Significa semmai voler rafforzare l'azione di un Governo, il nostro, nato su iniziativa parlamentare e che ha la necessità di continuare a condividere con il Parlamento obiettivi e metodi di lavoro, ma anche strumenti per poter vincere la sfida che abbiamo davanti e che il Parlamento non potrà mai accettare di delegare alla sola operosità...
2020-12-14	M5S	GaudianoFelicia	La scelta del nome del provvedimento non è casuale, nomen omen. Il decreto ristori, infatti, si pone come obiettivo quello di rifondere le categorie più colpite dalle misure di contenimento della pandemia, per risollevare anche psicologicamente tutti quei settori che più hanno patito il peso delle norme restrittive adottate con i DPCM del 24 ottobre e del 3 novembre. Il decreto ristori ha come missione quella di potenziare la rete di protezione intorno alle categorie economiche interessate dalle chiusure e dalle restrizioni. I settori maggiormente interessati, oltre alla ristorazione e al suo indotto, sono stati quelli dello sport, della cultura e del turismo. L'Agenzia delle entrate ci ha recentemente certificato che tra decreto rilancio e pacchetto ristori sono stati finora effettuati più di 3 milioni di bonifici per contributi automatici a beneficio di 2,4 milioni di partite IVA, il tutto per un totale di oltre 9 miliardi di euro. Unici esclusi sono stati coloro i quali hanno attivato la partita IVA dopo il 25 ottobre 2020, per evitare possibili abusi. Quelli previsti dal decreto ristori sono aiuti consistenti e mirati che, oltre a contributi a fondo perduto, garantiscono, ad esempio, un credito di imposta per il 60 per cento degli affitti commerciali, cancellano la seconda rata dell'IMU, ampliano le settimane di cassa integrazione, prevedono proroghe dei versamenti degli acconti Irpef, Ires e IRAP per le partite IVA dei versamenti delle ritenute dell'IVA dei contributi previdenziali di dicembre per le imprese con ricavi fino a 50 milioni di euro che hanno subito una perdita di fatturato di almeno 33 per cento nel primo semestre del 2020 rispetto al primo semestre 2019, nonché un rinvio al 10 dicembre e al 1° marzo del termine di pagamento della rata della rottamazione- ter e del saldo e stralcio. Il decreto ristori prevede un ulteriore aiuto per le famiglie in difficoltà, ampliando il reddito di emergenza e confermando il divieto di licenziamento fino al 31 gennaio 2021. Nel complesso, sono 18 miliardi messi a disposizione, di questi 9 miliardi sono stati reperiti grazie allo scostamento di bilancio approvato anche dalle opposizioni. Questo voto relativo allo scostamento di bilancio, che ha avuto una larga condivisione, mette in evidenza quanto in questa situazione di emergenza la collaborazione delle opposizioni sia importante e auspicabile. Mi permetto pertanto di rivolgermi alle opposizione, invitandole ad evitare di tirare fuori il peggio dello scontro politico. Rifuggiamo dai messaggi propagandistici e dalla malainformazione, non perdiamo tempo in attacchi che alimentano le differenze, ma stringiamoci attorno ai bisogni della nostra Nazione. Con il rispetto reciproco degno dell'istituzione che rappresentiamo, possiamo scegliere la via maestra della collaborazione. Nella lunga storia del genere umano, affermava Darwin, hanno prevalso coloro che hanno imparato a collaborare e improvvisare con più efficacia. Ebbene, è vero che siamo stati costretti ad improvvisare perché nessuno poteva prevedere il disastro della pandemia, una crisi sanitaria senza paragoni da affrontare con una sanità impoverita da anni di tagli e carenze strutturali, con un tessuto economico che ancora scontava gli effetti della crisi degli anni trascorsi. Ciononostante il Governo si è dimostrato pronto a strutturare risposte nuove e a mettere in campo misure prima impensabili. Abbiamo abbandonato finalmente il concetto di austerity in Italia e in Europa, ma dobbiamo continuare e migliorare ancora di più il nostro intervento.
2020-12-14	PD	RojcTatjana	Ritengo, dunque, che giungere alla loro conversione in legge rappresenti un significativo punto di partenza e ripartenza per tutti noi. Vorrei dire allora che dobbiamo trarre profitto da questa discussione, coglierla come l'occasione che abbiamo cercato per ricollegarsi alle nostre comunità, essendo parte del rapporto armonico tra la polis e gli individui che la compongono. La fatica di questa composizione è l'obbligo che ci siamo assunti quando abbiamo accettato di rappresentare tutto il popolo come singoli senatori e come Assemblea. La pandemia ha colpito e incrinato indistintamente il cosmo della civiltà, in particolare quella occidentale, suscitando il senso della nostra umana inadeguatezza, sovvertendo molti punti di riferimento che davamo per acquisiti. Ci si è sgretolato in mano il mito asettico del progresso scientifico infinito e invincibile; è caduto il velo dell'illusione di essere cloni del pericoloso modello di Übermensch futuribile. In un colpo solo, salute, ambiente, economia, protezione sociale e rapporti internazionali sono apparsi un tutt'uno indissolubile, e di questo dobbiamo farci carico. La pandemia ci ha fatto anche intendere senza ombra di dubbio quanto reale sia questa nuova forma di isonomia, l'uguaglianza di fronte al rischio che tutti i cittadini indistintamente corrono di essere travolti dal virus. Siamo anche stati messi di fronte a spaventevoli, per quanto ipotetiche, classificazioni di gerarchie legate all'età o a situazioni di salute correlate all'accesso alle cure. Ora, l'appello del Presidente della Repubblica a ritrovare l'unità per costruire la risposta adeguata che il Paese ci chiede è stato colto e raccolto per darci l'opportunità di mantenere una dignità che la Costituzione garantisce come fondamento imprescindibile. Sono stati e saranno ancora mesi lunghi e difficili e questi ristori rappresentano un impulso a rinnovare la fede comune sul valore che i Padri costituenti hanno inciso alle fondamenta: l'Italia è una Repubblica fondata sul lavoro e ora più che mai il lavoro e la dignità dei lavoratori dobbiamo tutelare e sostenere. Trovare un linguaggio comune durante i lavori delle Commissioni congiunte; ridimensionare la mole delle migliaia di emendamenti su cui maggioranza e opposizione hanno lavorato; trovare la quadra su quanto il Governo potrà fare per la nostra comunità nazionale sono stati per tutti difficili e impegnativi. Ristorare rappresenta, dunque, un passaggio politico di alto valore democratico, ma soprattutto un segnale forte e inequivocabile che si vuole ripartire dai cittadini, dalle peculiari necessità di chi è stato in vario modo colpito. Chi ha voluto speculare sulle possibilità di mettere in difficoltà il Governo ha fatto un gioco spregiudicato in primo luogo verso i cittadini. Invece, mai come ora, dobbiamo renderci conto che le risorse dei decreti messi a disposizione con i ristori del Governo e con la volontà politica della maggioranza rappresentano un impegno di portata straordinaria per l'intera comunità nazionale. Sono risorse indispensabili per tamponare i bisogni da una parte, ma soprattutto per porre le basi di un disegno nuovo e più complesso che verrà definito nei prossimi mesi con il Next generation EU, e che dovrà necessariamente coinvolgere tutte le istituzioni, il Parlamento, così come le Regioni e gli enti locali o le realtà specifiche, e permetterci di rifondere una prospettiva di futuro che la pandemia ha drammaticamente interrotto. Molti sono stati i capitoli, molte le problematiche affrontate durante le audizioni e la discussione. Tra le varie e innumerevoli misure avviate mi preme rivolgere un'attenzione particolare a due complessità, che sono parte integrante della realtà italiana e hanno estremo bisogno di essere sostenute. Abbiamo sempre asserito quanto sia importante in questo momento non dimenticare i più deboli: tra questi i soggetti più esposti sono le persone con disabilità o malattie disabilitanti e le loro famiglie, che non devono in alcun modo essere lasciate sole. Il Covid, infatti, ha ridotto la possibilità di aiuto e intervento alle famiglie. Si devono dunque aumentare le risorse e il numero delle residenze socio-assistenziali; occorre aumentare l'impegno per progetti individuali e moduli respiro, perché la disabilità è una condizione di vita, e non uno stato temporale. La malattia degli operatori ha contribuito a ridurre i servizi delle residenze, anche quelle protette per anziani o i malati cronici. E non ci siamo dimenticati dei genitori anziani degli utenti delle residenze socioassistenziali, che risultano ad alto rischio di contagio e fortemente preoccupati per il futuro dei loro figli, oltre che per se stessi. Il secondo tema riguarda la cultura, a cui abbiamo cercato di dare massima attenzione. Ci sono categorie di lavoratori che stanno vivendo questa crisi pandemica in modo drammatico. C'è stato qualcuno che ha asserito come con la cultura non si mangi, ma il nostro è un Paese che vive di cultura e viene riconosciuto nel mondo anche per la cultura. I lavoratori dello spettacolo, tra cui attori, musicisti e i cosiddetti lavoratori intermittenti, ma anche studiosi e ricercatori nel campo umanistico, traduttori, sono categorie determinanti e di formazione altissima che non vengono considerate da molti come parte produttiva del Paese. Al contrario, come scrive Claudio Magris nel suo accorato appello sul «Corriere della Sera», sono professionisti appassionati e altamente qualificati che spesso vivono di contratti occasionali e precari con teatri, fondazioni, istituzioni, atenei e case editrici. L'impegno che ci muove è di ritrovare la centralità di queste categorie per evitare il grave declino di un'eccellenza che ci identifica e ci qualifica nei confronti dell'Europa e del mondo intero.
2020-12-15	FI	BinettiPaola	Signori, tra pochi minuti ci chiederete la fiducia nominatim, sappiamo già come finirà: l'opposizione dirà chiaramente no, stando nella verità dei fatti; la maggioranza dirà di sì per qualche misteriosa alchimia, perché lei stessa non sa come stiano davvero i fatti. Maggioranza e opposizione saranno però condannate a un gioco delle parti in cui l'opposizione fungerà da parte che non collabora e non collabora perché non può dare un consenso a condizioni di così grave disinformazione. Il consenso, lo impariamo tutti, è un consenso informato: senza correttezza dell'informazione il consenso è veramente un abuso di fiducia, una mancanza radicale di quella virtù straordinaria per l'arte del buon governo che è la prudenza. Richiamo cose che sono state dette pochi minuti fa da interlocutori che tutti quanti abbiamo potuto ascoltare, in un contesto in cui tutto è completamente agli atti. Detto questo, è evidente che, in questa sequenza di decreti ristori, guardiamo con orrore anche al quinto decreto, l'ennesima provocazione. Ma è mai possibile che il Governo non sappia pensare all'oggi, non dico per il dopodomani, ma per il domani? È mai possibile che debba pensare un oggi per l'ora, per l' hic et nunc, per questo momento per cui, cambiando le condizioni al contorno, deve cambiare anche la norma data? Questa improvvisazione è veramente lesiva della dignità del Senato. Ciò che è grave, innanzitutto, è il fatto che il Governo ignori sempre, totalmente e sistematicamente le proposte dell'opposizione, come se l'opposizione fosse fatta di persone che vogliono soltanto creare pregiudizio al Paese, senza rendersi conto che c'è invece una visione, che in certi momenti può essere anche più libera, meno condizionata e capace di guardare anche oltre lo stretto immediato risultato del consenso popolare in una dialettica che si snoda alla ricerca di un consenso troppo banale e troppo facile. In questo senso penso a quando tutte le sere in televisione sentiamo dire che le cose vanno sempre meglio, che noi siamo sempre i più bravi, che il nostro vaccino sarebbe arrivato per primo - peccato che forse arriverà per quarto, quinto o penultimo - o che magari i contagi diminuiscono e che, se per caso aumentano, è sempre colpa della gente che sta per strada, o senza mascherina o semplicemente in una relazione troppo stretta. Non ci viene però mai detto perché siamo il Paese in cui in Europa si muore di più: nessuno ce lo dice. Non ci dicono neppure - nella visione strategica dei decreti ristori uno, due, tre, quattro e forse pure cinque - perché l'epidemia in realtà vede ancora un tasso altissimo di persone che muoiono, né ci dicono perché Draghi, presidente fino a poco fa della BCE, oggi esce su tutti i giornali per dichiarare che la situazione economica alla quale andiamo incontro sarà di gran lunga più grave di quanto viene detto. C'è dunque un inganno di sistema, che io credo sia frutto anche dell'ignoranza di sistema, dell'incapacità di governare, di prevedere e di assumere le responsabilità per il futuro. Come si può chiedere la fiducia? Mi taccio subito, signor Presidente, e la ringrazio. Le domando, però, come si possa chiedere la fiducia su un oggetto quando, fino a pochi minuti fa, né la maggioranza, né il Governo, né lo stesso relatore sapevano di che cosa si trattasse.
2020-12-15	FdI	UrsoAdolfo	Signor Presidente, questo è il dibattito sulla fiducia e quindi non è più il dibattito sul merito del provvedimento. La fiducia, che è un atto generale sull'operato del Governo, appunto prescinde dal merito del provvedimento su cui abbiamo cercato, e soltanto in parte ottenuto, di realizzare un nostro intervento migliorativo, come tutte le forze del centrodestra e dell'opposizione. Si tratta della fiducia e quindi in questo caso non possiamo che esprimere con forza il nostro no. Abbiamo detto no in altre occasioni a questo Governo che esautora il Parlamento e al suo Presidente che esautora il Governo. Abbiamo detto no a questa maggioranza che, in piena emergenza Covid, si divide - sembra - su questioni di Ministeri e di poltrone (togliti tu che mi ci metto io) ed è qui la prima anomalia che voglio evidenziare a questa Assemblea. Si pone la fiducia e la si discute mentre è in atto una verifica di Governo. Qui ponete la fiducia, in piena sessione di bilancio alla Camera, con una verifica di Governo in atto. C'è una verifica sul vostro Governo e nel contempo chiedete al Parlamento la fiducia. È una questione di poltrone? Non è una questione di poltrone, vi credo, perché è peggio: è una questione di cassa, di denaro e di intelligence, di Servizi. Lo ha detto uno tra voi, un ex Presidente del Consiglio, quando ha parlato dei Servizi, della delega, dell'Istituto cibernetico del nostro Paese. Ed è un problema di cassa e io direi di banca o di banche. Noi sappiamo bene che voi vi accapigliate sul tesoretto. Io qui in Aula, l'altro giorno, parlando del Presidente del Consiglio, l'ho definito come Gollum nella saga «Il signore degli anelli». Pensate alla scena in cui Gollum è attorno al tesoretto e dice agli altri che il tesoretto è suo e solo suo, e voi, tutti intorno a questo presunto tesoretto, dite che no, è anche vostro. Non basta la cabina di regia, non è soltanto suo questo tesoretto, ma è anche vostro. Parliamo del recovery fund, che non è né nostro, né vostro, è dei nostri e vostri figli perché saranno loro costretti a pagare i debiti che accendiamo. Anche per questo vi diciamo no oggi. Mi rivolgo ai colleghi del MoVimento 5 Stelle che usavano l'immagine dell'apriscatole che apriva le scatole di tonno: ciò che state facendo è la tonnara della democrazia, che voi state facendo perché oggi servono molti soldi. L'Italia è infatti il Paese che aumenta più di altri il debito pubblico e perché ha le imprese in sofferenza più di altri. Chi li mette questi soldi e perché di soldi, di denaro e di banche si tratta? Un sovranista - che forse tale non è - come Federico Fubini, così come altri che vi invito a leggere che, d'altra parte, fanno parte del vostro Pantheon, nel «Corriere della sera» l'altro giorno ci dice che c'è una strana tensione tra Parigi e Roma per tanti progetti, per il progetto Gaia, per lo spazio e l'avio, per il 5G, per il sistema di pagamento. Cosa vogliono questi francesi? Ci dice anche che tra Parigi e L'Aia, tra Parigi e l'Olanda, con la supervisione tedesca, c'è uno strano aggirarsi in Europa. Cosa dice Federico Fubini, e non un sovranista? Dice che si stanno cercando di chiudere tutte le strade aperte dal Governo italiano negli ultimi anni per salvare l'operatività delle banche. Con il MES, l'unione bancaria e con tanti altri, stanno chiudendo tutte le strade di salvataggio delle banche. Non lo dico io, lo dice il «Corriere della sera» e Federico Fubini. Ciò perché in Italia, qualcuno sospetta, che a Parigi si stia cercando di chiudere la scappatoia per i salvataggi in modo da gettare le basi di una nuova stagione di acquisizione di banche italiane in difficoltà da parte di Paribas, Société generale, Crédit Agricole e quant'altro ancora. Perché parlo di banche proprio a voi due? Al Partito Democratico e al MoVimento 5 Stelle? E perché lo faccio in questa occasione? Perché mentre noi abbiamo proposto e ottenuto - e ringraziamo la Presidenza per aver salvaguardato quell'emendamento - che la golden power, che noi stessi chiedemmo al Governo a marzo e poi il Governo ci concesse ad aprile per estenderla al sistema bancario e assicurativo del nostro Paese - lo chiedemmo noi e voi ce lo avete concesso - e non a caso ai soggetti dell'Unione europea, fosse estesa oltre la scadenza imminente del 31 dicembre, ottenendola per altri sei mesi. Avete quindi gli strumenti per tutelare quello che non io, ma il «Corriere della sera» denuncia si stia preparando come il sacco delle banche e del risparmio italiano. Sì, avete gli strumenti, però nel frattempo state operando male perché - lo dico qui e lo ripeterò - sulle banche italiane sta accadendo che mentre noi discutiamo e vi forniamo lo strumento per proteggere l'Italia, voi, alla Camera dei deputati, nella manovra di bilancio avete inserito una norma, peraltro senza definire lo stanziamento, che facilita le aggregazioni e le fusioni tra le banche per sopperire a quello che sta per capitare, a quello che anche Draghi ha denunciato oggi, una nuova ondata anche di insolvenze, di crediti deteriorati che metterà a rischio il sistema del nostro Paese. Da Nagel, un banchiere, è stata definita una bomba atomica. Mi riferisco a quella norma che, guardate caso, non ha uno stanziamento, ma sui giornali si parla di 3 miliardi, per Banca Monte dei Paschi di Siena. Stiamo parlando di una banca che è già costata allo Stato 14 miliardi di euro (è difficile fare i conti, ma fateli insieme a me) tra primo salvataggio, ricapitalizzazione, ristori agli azionisti e poi l'acquisto da parte di AMCO di 8 miliardi di crediti deteriorati. Poi in queste ore è saltato l'amministratore delegato Mustier (un salto anticipato), perché lo abbiamo fermato nell'ipotesi che vendesse, che scorporasse la parte internazionale di Unicredit per cederla a francesi e tedeschi in cambio della fusione con Banca Monte dei Paschi di Siena, con la vostra banca. Voi avete stanziato 3 miliardi su quella norma per favorire la fusione e poi altri 2,5 miliardi grazie al cosiddetto decreto agosto per favorire la ricapitalizzazione. Poi c'è la manleva di 10,2 miliardi che dovete garantire. Colleghi dei 5 Stelle, facciamo le somme e, nella migliore delle ipotesi, arriviamo a 20 miliardi di euro, ma che possono arrivare a 30 miliardi di euro - giusto? È così? - quanto vale il recovery fund per l'Italia! Ebbene, il MoVimento 5 Stelle presenta un emendamento che è stato accantonato alla Camera, perché proprio su questo si sta facendo la verifica di Governo: se banca Monte dei Paschi di Siena resta in mano ai 5 Stelle, che se ne sono impadroniti pochi mesi fa e che vuole fare una banca pubblica insieme a Carige e alla Banca popolare di Bari, o se la banca del PD torna al PD che si è preso Unicredit con Padoan. Di questo stiamo parlando
2020-12-15	FdI	deBertoldiAndrea	Colgo quindi quest'occasione per rivolgere un appello alla maggioranza. Vorrei vedere in questa sede il Ministro dell'economia, che è certamente in ben altre faccende affaccendato. Vorrei vedere qualche Ministro presente qui, durante una dichiarazione di fiducia, visto che noi parlamentari abbiamo lavorato per giorni e anche nottate nelle Commissioni per arrivare a questo momento. Purtroppo, vedo solo valevoli e stimati Sottosegretari, ma non la presenza di Ministri. Vorrei quindi ricordare loro - e invito i Sottosegretari a farlo - che il 1° gennaio, cioè tra poco più di quindici giorni, entreranno in vigore le norme sul credito, il calendar provisioning. Tali norme possono minare in modo drammatico il nostro sistema economico. Non pensiate che non abbiano a che fare con il provvedimento che stiamo discutendo, perché non è certo un sovranista agitato, né un estremista della Lega o di Fratelli d'Italia, come talvolta li definite, che ha detto nei giorni scorsi che siamo di fronte a una bomba atomica per il credito italiano. Quel signore, tanto per chiarirci, è l'amministratore di Mediobanca. Ieri però, in Commissione d'inchiesta sul sistema bancario, il direttore dell'ABI Sabatini ha usato parole molto, molto dure e sferzanti nei confronti della situazione attuale, parlando di desertificazione del sistema produttivo italiano per effetto delle norme di quell'Europa che non perdete mai l'occasione di esaltare, anche quando distrugge - e l'ha distrutto - il sistema finanziario del credito italiano. Il 1° gennaio, amici del Partito Democratico, entrano in vigore quelle norme europee per le quali - ricordiamolo agli italiani - basteranno novanta giorni di ritardo nel pagamento di soli 100 euro per gli individui e 500 per le imprese per diventare soggetti inaffidabili, per avere nuovi non performing loans (NPL). Le banche sono a rischio. Mancano quindici giorni. La Commissione d'inchiesta sul sistema bancario ha chiesto al Governo d'intervenire in audizione da oltre tre settimane. Il Governo ha risposto di non avere tempo. È una vergogna e voi sarete chiamati a rispondere di questo davanti alle piccole e medie imprese italiane, un terzo delle quali, secondo il Cerved - quindi non Fratelli d'Italia, non la Lega, non il centrodestra - è a rischio a causa di queste norme europee. Andate a riguardare i resoconti della Commissione d'inchiesta sul sistema bancario e vedrete che ho usato parole certamente non più pesanti di quelle usate dagli auditi in quella sede. Ho voluto utilizzare questo tempo per rivolgere un appello accorato, di cuore, che viene da quelle imprese che stanno soffrendo e alle quali non state dando risposta. Per quanto riguarda il decreto-legge, dopo aver condiviso contenuti e parole di coloro che mi hanno preceduto, non voglio esacerbare né evidenziare ulteriormente il mostro giuridico che avete creato con quattro decreti mescolati l'uno all'altro, ma voglio esporvi una considerazione, anche pro futuro. Cari colleghi, quel poco di buono che c'è in questo decreto è frutto del lavoro che abbiamo fatto tutti insieme, maggioranza e opposizione, nelle Commissioni parlamentari. Quei miseri 600 milioni su quasi 20 miliardi, cioè quel misero 3 per cento circa che è stato dato in dotazione alle Aule parlamentari, hanno prodotto le uniche note positive che sono state giudicate così non da me, ma dalla stampa. Leggete gli articoli de «Il Sole 24 Ore», di «Italia oggi» della principale stampa specializzata e vedrete che i tre quarti dei loro commenti non riguardano i 20 miliardi che avete utilizzato, ma per lo più gli emendamenti di maggioranza e di opposizione che il Parlamento nelle Commissioni ha saputo approvare. Questo dovrebbe far riflettere ulteriormente una maggioranza - o, meglio, un Governo - che si sta dimostrando sempre più lontano dagli italiani e che, come magistralmente ha detto il mio collega senatore Urso poche ore fa, è forse molto più interessato a vicende personali e a lotte sul potere nelle banche che non agli interessi degli italiani, delle nostre imprese e dei nostri artigiani. Vogliamo parlare dei professionisti? Vogliamo ricordare, come ha detto la mia collega senatrice Conzatti, quella categoria di persone invisibili, come qualche giorno fa scrissero su «Il Sole 24 Ore», i professionisti, ai quali avete rifiutato ogni contributo a fondo perduto? Ricordiamo che i professionisti sono stati esclusi anche dai ristori, oltre che dai contributi del decreto estivo, senza motivo; anzi, il lavoro encomiabile dei miei colleghi commercialisti, ma di tutti i professionisti italiani, avrebbe dovuto essere premiato in un momento così difficile, invece non li avete neppure considerati alla pari degli altri lavoratori. A questi professionisti, però, non avete voluto neanche riconoscere ciò che non costa, perché sono di queste ore non le mie lamentele quale primo firmatario, insieme alla consulta dei parlamentari commercialisti, del disegno di legge sulla malattia e l'infortunio dei professionisti, ma le agenzie di tutte le categorie professionali, lo sottolineo. Voglio citarne una che le riunisce tutte, quella di Marina Calderone e del collega Zambrano, che rappresentano il Comitato unitario delle professioni (CUP), i quali hanno detto chiaramente che è una vergogna che non si proceda in tempi celeri, dopo che la Presidenza ha dato la possibilità al Senato di lavorare su questa materia. Vi state arrampicando davvero sugli specchi per non dare nulla ai professionisti, anzi, per togliere loro anche quel diritto alla salute e all'infortunio al quale avrebbero pieno titolo. Visto che il tempo mi pare che stia terminando, vi chiedo ancora un minuto per poter concludere su due passaggi. Condivido in pieno la posizione sull'autostrada del Brennero, una delle migliori concessioni autostradali europee, che state cercando di espropriare, con un concetto giuridico degno di un passato comunista che non dovrebbe avere niente a che vedere con la cultura liberale. State espropriando una proprietà privata, senza che ciò abbia la benché minima funzione di utilità sociale, che sarebbe l'unico elemento che lo potrebbe giustificare. Voglio concludere quindi dicendo che questo provvedimento non contiene alcuna misura per la ripresa. Nel decreto ristori e in tutti i decreti Covid, dalla primavera all'inverno, non c'è nulla per la ripresa, tutto è fondato sulla logica dell'assistenzialismo, del reddito di cittadinanza e di emergenza, sempre sulle passività. Non avete previsto nulla per la crescita di questo Paese. Vi è una misura che abbiamo cercato in tutti i modi di far accettare: per le imprese che vogliono andare avanti e che accetteranno di tirare ancora su la saracinesca, gli artigiani, le botteghe e i ristoranti, abbiamo chiesto un regime premiale nel campo fiscale per dir loro che hanno sofferto, ma che domani, se tengono duro, daremo loro qualcosa in più. Era una delle proposte base che noi e Giorgia Meloni abbiamo presentato, ma voi non l'avete nemmeno considerata. Ribadisco che era una misura, ne abbiamo dieci di questo tipo e voi le avete sempre ignorate. Per questa ragione e per tante altre che il tempo non mi permette di dire, signor Presidente, cari colleghi, Fratelli d'Italia non solo non vi dà la fiducia, ma vi chiede di avere la dignità di dimettervi, andare davanti agli elettori e far dire loro cosa vogliono per il futuro di questo Paese.
2020-12-15	LN	FregolentSonia	Avete svenduto la nostra sovranità all'Europa. Tra quanto ci direte che è necessario accettare il Meccanismo europeo di stabilità (MES) per risanare il nostro Servizio sanitario? Parlate invece di come sanare le mostruose inefficienze e ridurre le voragini di sprechi.
2020-12-15	LN	FregolentSonia	State raccontando agli italiani che arriveranno fiumi di denaro, ma perché non dite che sono delle ricevute di pegno che le generazioni future dovranno restituire a una Europa che ci imporrà un altro avvocato del popolo? Avete fatto scempio del Parlamento, costituito ridicole task force con centinaia di persone pagate con denaro pubblico, generando solo una confusione indecorosa. Lo scostamento complessivo di 108 miliardi è stato buttato in mance e bonus di ogni tipo, dai monopattini alle biciclette, dalle vacanze alle lotterie. Ditelo che volete creare un database ed eliminare il contante per farci dipendere dalla moneta elettronica, con cui si pagheranno i grandi distributori, mentre le botteghe e le piccole imprese saranno costrette a chiudere. Non so quanto tutto ciò sia incompetenza e quanto volontà di distruggere in modo scientifico il nostro Paese. Stiamo andando verso la più grande crisi economica e sociale dopo la Seconda guerra mondiale, con il peggior Governo che ci potesse capitare. State minando le radici e le tradizioni del popolo italiano. Ogni santo giorno puntate ad aumentare la paura degli italiani tramite un'informazione scandalosa. Dopo quasi un anno mancano ancora un piano pandemico e dei protocolli chiari per le cure a domicilio. Dopo aver abolito la messa di Pasqua e ora la millenaria tradizione della messa di mezzanotte, schierate 70.000 uomini armati per controllare passeggiate e spostamenti. Immaginate se lo avesse fatto il pericoloso sovranista Salvini? Vi sentite legittimati a decidere chi gli Italiani devono vedere all'interno della propria sfera familiare e intima. Vergognatevi! Gli italiani hanno già visto chi siete. Non potete più nascondervi. Il re è già nudo e la libertà di decidere da chi essere governati è ancora valida. Preparatevi.
2020-12-15	LN	NisiniTiziana	Scostamento di bilancio per oltre 100 miliardi di euro. Abbiamo iniziato con il decreto cura Italia e con le dichiarazioni del presidente Conte: siamo un modello. L'Europa ci segua. Meno male che l'Europa non ci ha seguito. Il decreto rilancio, sempre il presidente Conte: un testo complesso, pari a due manovre, un lavoro incredibile per orientare l'economia a una pronta ripartenza. Una ripartenza che non c'è stata. Per arrivare, poi, al decreto agosto. Intervento di portata storica e il premier Conte che ribadisce: non vogliamo lasciare indietro nessuno. E tanti, troppi, sono stati lasciati indietro.
2020-12-15	LN	RivoltaErica	Soprattutto volevo dire che i nostri emendamenti sono volti a migliorare il testo e a dare ristoro a molte realtà completamente dimenticate. Voglio fare un esempio che ritengo molto significativo. In un'epoca così green, in cui tutti i giorni si parla di svolta green e si dice che bisogna cambiare modalità di vita, di produzione, di attenzione e cultura, noi eravamo tutti convinti che bisognasse salvare il mondo dell'apicoltura. Sappiamo tutti che le api sono al centro dell'intero ecosistema che dipende da loro. Sono infatti responsabili di circa il 70 per cento dell'impollinazione di tutte le specie vegetali viventi e garantiscono il 35 per cento della produzione globale di cibo. Io ero convinta che il nostro emendamento in materia sarebbe stato approvato con entusiasmo e all'unanimità e invece è stato ignorato. Quindi, anche il vostro essere green è fasullo, perché poi, alla prova dei fatti, come questo sono state ignorate tantissime categorie e tantissimi settori dietro i quali ci sono persone vere e famiglie vere. Che fine faranno? L'Istat ha riportato, qualche giorno fa, un dato sconvolgente: su 73.000 aziende in crisi 17.000 non riapriranno. Quante persone, quante famiglie, quante storie, quanta disperazione dietro tutto questo. Però non c'era abbastanza capienza. Si può capire, ma il provvedimento è veramente incompleto. Si sarebbe potuto fare tanto. Alla fine, comunque, dopo tutto il lavoro in Commissione, dopo tutto questo, il Governo ha chiesto ancora la fiducia, sempre nella solita modalità e - lo dico per rispondere ai molti colleghi che hanno contestato anche questa cosa - abbiamo certamente contratto un debito. Prima c'è la sopravvivenza ma, se non ci sarà un sostegno per lo sviluppo, non andremo molto lontano. Ai nostri figli e ai nostri nipoti negli zaini metteremo dei sassi, e cioè i debiti che impediranno loro di vivere in una fase di sviluppo e di ripresa. Tale aspetto è veramente di una gravità unica. È per quello che parliamo di lungimiranza. Bisogna pensare alla sopravvivenza e al ristoro, ma anche alla possibilità di sviluppo e - a nostro avviso - questa indispensabile parte per rilanciare il PIL, lo sviluppo e l'occupazione è troppo debole. Il resto d'Europa sta andando ad un'altra velocità, ci mette altre cifre. Sono tanti soldi, ma non ne abbiamo mai visti così tanti. Se saranno usati male, sarà veramente la rovina. Noi continuiamo a dirlo, continuiamo a urlarlo. Abbiamo cercato di lavorare al meglio, anche con comportamenti responsabili. Abbiamo avanzato proposte serie sulle quali sono stati trovati accordi, ma moltissimi emendamenti ordinamentali sono stati completamente ignorati. A me dispiace anche perché riconosco che ci sono state interlocuzioni con alcuni colleghi di Commissione e anche con il Governo importanti e assolutamente apprezzabili, ma poi, alla fine, il discorso è sempre lo stesso. E dovreste anche voi, cari colleghi della maggioranza, essere infuriati, perché non si può dire che come centrodestra e come opposizione abbiamo avuto 380 milioni. Il fatto è che il Parlamento tutto è stato trattato malissimo, perché anche voi potevate avere tantissime proposte serie da fare, ma al Governo, di noi, ma anche di voi, sinceramente non importa tanto.
2020-12-15	PD	PittellaGianni	Signor Presidente, vorrei esprimere il voto favorevole alla questione di fiducia del Gruppo Partito Democratico e il nostro apprezzamento alle misure contenute nei decreti-legge e che questa Camera ha contribuito a rafforzare. Molti di voi hanno parlato delle misure nel merito ed io mi permetto di ricordarne solo una, una piccola misura che riguarda l'esonero dal versamento TOSAP e COSAP fino a marzo 2021; una piccola misura che dà un segnale in questa fase difficile ai bar e ai ristoranti, che danno maggiore vivacità e vitalità alle nostre città, oggi rabbuiate dalla pandemia. Nel mio intervento vorrei esprimere due apprezzamenti e un auspicio: il primo apprezzamento riguarda il lavoro svolto dalla maggioranza e dalle opposizioni. Lo dico senza ipocrisia: alcuni toni esacerbati di questa sera non attenuano il valore del lavoro fatto insieme ed è un bene averlo fatto perché aver lavorato insieme ha migliorato l'impianto originario. Spero che questo metodo possa continuare anche nel futuro perché questo ci chiede il Paese, di lavorare insieme prescindendo dai ruoli che oggi abbiamo e che penso avremo anche nel futuro. Il secondo apprezzamento riguarda il rapporto con il Governo. Sono presenti due Sottosegretari che ci hanno seguito passo per passo e anche il Ministro per i rapporti con il Parlamento. È stata una collaborazione utile, costruttiva, preziosa e leale, ma voglio aggiungere una cosa: questa procedura legislativa andrebbe ripensata perché, se analizziamo bene, tra pareri, bollinature, pareri successivi e altro l'ampiezza dell'esercizio del nostro ruolo di legislatori eletti democraticamente dai cittadini è molto ridotto. Ciò andrebbe ripensato. Lo dico - penso - interpretando il sentimento di tutta l'Assemblea. L'auspicio è di passare dalla filosofia dei ristori alla filosofia del sostegno alle filiere produttive, alle famiglie, ai professionisti, ai settori economici più vessati dalla pandemia perché non è vero che tutti sono stati colpiti allo stesso modo. Occorre procedere con selettività. Quando brucia una casa cosa fai? Devi spegnere l'incendio e siamo ancora nell'incendio e dobbiamo spegnerlo anche con misure assistenziali, anche con i ristori, con ciò che allevia, ma non crea condizioni di ripresa e di resilienza. Adesso deve arrivare il momento della transizione, dall'emergenza (la casa che brucia) al Paese che va ricostruito e anche un po' ripensato. Abbiamo gli strumenti, come il nuovo decreto ristori che avrà una dotazione finanziaria ancora più cospicua. Abbiamo un altro importante strumento grazie all'Europa. Colleghi, non dimentichiamo mai che, se oggi parliamo di Next generation EU o recovery plan, è perché c'è un'Unione europea che mette a disposizione 209 miliardi tra sovvenzioni e prestiti per l'Italia. Questa grande opportunità non va sprecata, non va sciupata ma va utilizzata per dare fiato e respiro alle grandi potenzialità di questo Paese. Questa è una fase di transizione verso cui dobbiamo andare sapendo che c'è una realtà forse ancora più grave di quella che avvertiamo. Non sottovaluto l'allarme che ieri il gruppo di lavoro del G30 ha lanciato sulla dimensione della sofferenza che c'è nel mondo, lenita dalle giuste misure assistenziali che noi e gli altri abbiamo realizzato. Noi crediamo che il Governo saprà guidare questa transizione, ma è dall'analisi dura della realtà che può e deve partire la rinascita. «È di notte che è bello credere nella luce» scriveva Edmond Rostand e noi ci crediamo e lavoriamo perché torni a splendere il sole sul nostro amato Paese.
2020-12-16	FI	CaligiuriFulviaMichela	È quindi inevitabile pensare ad esempio ai Comuni confinanti; pensiamo ad esempio a Cosenza e Rende, da dove provengo, nonché a tutto l' hinterland che li circonda: la densità abitativa in questi luoghi non è altissima perché negli anni le famiglie si sono separate e spostate nelle zone urbane, lasciando zie e nonni nelle aree più periferiche che si sono tramutate in luoghi del cuore. Allo stesso tempo, però, è giusto pensare alla tutela della salute, al miglior metodo per prevenire i contagi. Non abbiamo i paraocchi, basta dare un rapido sguardo ai dati per comprendere che purtroppo i momenti difficili non sono terminati. Siamo uno dei Paesi che ha subito e sta subendo un attacco sanitario ed economico tra i più pesanti in Europa. Questa pandemia ci ha catapultato nell'anno più duro per numero di vittime dal 1944, quando ancora si vivevano i duri anni della Seconda guerra mondiale. Alla luce di ciò, la cautela è fondamentale; è di vitale importanza imparare dalla storia e dagli errori commessi. È però triste constatare che il Governo non abbia appreso nulla dall'ultimo tragico anno trascorso. Siamo arrivati impreparati alla seconda ondata, mentre pensavamo ai banchi a rotelle toglievamo attenzione ai veri punti deboli del nostro sistema: non abbiamo potenziato i sistemi sanitari regionali, soprattutto nelle Regioni più deboli, come in Calabria, ad esempio, il cui commissariamento della sanità è stato prolungato per altri ventiquattro mesi da un secondo scellerato decreto. Le USCA (unità speciali di continuità assistenziale) non funzionano come dovrebbero; si sarebbe potuto ridurre il ricorso alle strutture sanitarie pubbliche che, anche per i dodici anni di commissariamento, sapevamo avere un limite strutturale. È inaccettabile. Non si è lavorato per dotare le Regioni di sufficienti tamponi rapidi, così da mirare a screening veloci della popolazione e non si è pensato ancora di lavorare per individuare dei posti dove collocare i contagiati al fine di evitare la trasmissione del virus all'interno del nucleo familiare. Insomma, una vera disfatta. Era ottobre quando, annunciando le nuove misure, si dichiarava di doverlo fare per scongiurarle di nuovo durante le festività natalizie. Abbiamo pensato che fosse stata scelta la strada della prevenzione e che volessero tutelare ancora la nostra economia (solo per i ristoranti chiusi è stimata una perdita di 720 milioni di euro nei giorni di festa); invece no, siamo ancora una volta qui a brancolare nel buio, a rincorrere il virus , accumulando sempre più ritardo. Temo che arriveremo impreparati anche sulla questione del piano vaccinale. Spero che presto queste mie parole vengano smentite da fatti concreti; significherebbe che la somministrazione del vaccino sarà partita senza intoppi e soprattutto senza commettere gli errori di qualche mese fa con il vaccino antinfluenzale. Bisogna però constatare che sono diverse settimane che il commissario Arcuri, delegato dal Governo alla gestione delle più delicate questioni legate all'emergenza in corso (neanche fosse dotato di superpoteri), discute in merito alla somministrazione dei vaccini. Esprimo le mie preoccupazioni in merito alle tempistiche con cui questa situazione si risolverà, anche alla luce della riunione dell'EMA (Agenzia europea per i medicinali) anticipata a lunedì 21 dicembre. Concludo pertanto il mio intervento con due appelli, il primo dei quali al Governo, al fine di applicare parametri oggettivi, uniformi e chiari per gli spostamenti il giorno di Natale, nonché aiuti concreti, rapidi e commisurati a chi sta soffrendo anche economicamente. Il secondo appello è alle famiglie, affinché siano consapevoli del grande rischio cui si va incontro. Comportiamoci con coscienza e grande senso di responsabilità: ricongiungiamoci ai nostri cari ma adottiamo tutte le precauzioni. Solo così tuteleremo la salute dei nostri cari; solo così salveremo delle vite; solo così l'anno prossimo potremo vivere il Natale della rinascita.
2020-12-17	FI	AimiEnrico	, con quello che abbiamo chiamato un grande piano Marshall, ma aiutiamoli in loco, perché immigrare non è un diritto, può essere un'aspirazione, per alcuni può essere una speranza, ma non è un diritto. Il diritto vero è quello di poter rimanere a casa propria, quindi con piani di investimento intelligenti operiamo in quella direzione. Ci sono Paesi, come ad esempio la Norvegia, che fanno grandi investimenti in Africa, ma hanno leggi estremamente severe nei confronti dell'immigrazione. Questa è una cosa che noi dovremmo cominciare a prendere in considerazione. Aggiungo che il nostro obiettivo, in Italia, dovrebbe essere - lo dico agli amici del centrodestra - di avere una legislazione sul modello di quella australiana, una legislazione che guarda naturalmente a chi entra con rispetto delle regole. Noi vogliamo sapere chi viene, se ha i documenti, qual è il certificato penale e quello dei carichi pendenti, quali sono le condizioni anche sanitarie della persona che arriva, come si mantiene, come vive, cosa fa in Italia. Questo è il nostro obiettivo, un obiettivo assolutamente importante. Dovreste, per questa ragione, fare un semplicissimo raffronto di dimensioni. Potrei parlare di altri Paesi, ma mi limito all'Africa: la sua superficie è di 30.370.000 chilometri quadrati, mentre quella dell'Italia è di 300.000 chilometri quadrati, quindi quella africana è 101 volte superiore a quella italiana, con 1,25 miliardi di persone, per la maggior parte giovani, che vogliono arrivare in Italia, hanno questa aspirazione di arrivare in Europa, ma noi sappiamo anche cosa accade purtroppo al nostro confine. Dobbiamo ricordarlo perché se non si contestualizzano le cose non si capisce qual è la situazione e contestualizzare significa comprendere che se l'Austria ha chiuso i proprio i confini, se lo ha fatto la Francia, se lo hanno fatto tanti Paesi, noi ci troviamo in una condizione di estrema difficoltà. Che fare? Perché ci vuole anche la soluzione. Bisogna stipulare immediatamente accordi bilaterali con gli altri Stati per i respingimenti, per il ricollocamenti e soprattutto, siccome abbiamo anche il timore e la preoccupazione che possano arrivare jihadisti o combattenti che tornano dal fronte siriano, avere in Italia (lo facciamo anche nell'interesse dell'Europa per la difesa dei nostri confini) una legislazione sul modello di quella degli anni Settanta contro il terrorismo. Voglio dire di più, in conclusione. È necessario il blocco dell'immigrazione. Vogliamo arrivare ai respingimenti, vogliamo che chi arriva possa essere accolto dignitosamente, ma dobbiamo anche lanciare un appello a coloro che non amano l'Italia, ai tanti stranieri che hanno in odio la nostra lingua, la nostra religione, le nostre tradizioni, la nostra sicurezza, la nostra libertà. Ebbene, a costoro diciamo che l'Italia offre una grande libertà, un'altra grande opportunità, quella di tornare da dove sono venuti.
2020-12-17	FI	AimiEnrico	Colleghi, dovevate abolire la povertà, ma mi pare che la povertà sia aumentata. Se guardiamo i dati Istat, ci rendiamo perfettamente conto che sono circa 6 milioni coloro che vivono in Italia in una condizione gravissima. Mi domando allora come possiamo - dovete farlo voi - dare risposte agli italiani, anche di fronte a una situazione di minore occupazione. Ricordo infatti a quest'Assemblea - ma voglio ricordarlo anche a chi sta ascoltando - che abbiamo collezionato una serie di record negativi: siamo maglia nera in Europa per disoccupazione femminile così come per disoccupazione giovanile; abbiamo la maglia nera in generale per la disoccupazione. E voi dovete spiegare agli italiani - non so come non ci siate ancora riusciti - come mai si parla ancora di quote. Non abbiamo quote sufficienti di stranieri in Italia in questo momento? Questo è un altro elemento che dovrebbe farvi riflettere. Allora, se è così, dovreste anche rendervi conto che il provvedimento è sbagliato. Non stiamo aiutando coloro che arrivano; li stiamo mettendo in condizioni di estremo ed enorme disagio, perché non ci sono le garanzie minime per consentire a costoro di permanere sul territorio nazionale in condizioni di dignità (dignità che è anche un atto di amore, che si deve riservare a coloro che vogliamo ospitare). Non si può pensare, infatti, di chiamare decine, centinaia, milioni di persone in Italia se poi non si dà loro la possibilità di integrarsi davvero, di avere un lavoro e una casa, quello che non hanno nemmeno tanti italiani. Non è quindi sbagliato, in linea di principio, ricordare che la cittadinanza non è un diritto, ma uno status. Se sei cittadino italiano, devi avere delle prerogative, non puoi essere messo in una condizione di minorata sovranità, nel momento in cui domani magari arriva qualcuno e sbarca. Bisogna anche considerare che la spesa annuale, solamente per quella diretta, ammonta a 5 miliardi di euro. Mi chiedo come pensiamo di poter affrontare nuovamente questa situazione nella condizione attuale, anche alla luce di un altro aspetto. Sappiamo che nel mese di aprile, quando verranno consentiti i licenziamenti, avremo una situazione economica catastrofica: diminuiranno le entrate tributarie, aumenteranno i licenziamenti e in tutto questo quadro non avete ancora spiegato agli italiani come mai dite che debbano ancora continuare ad arrivare stranieri, non si capisce per cosa. Lo abbiamo già chiarito questa mattina, dicendo con grande precisione che siamo d'accordo su un principio: consideriamo il razzismo un'infezione dello spirito, ma al tempo stesso lo consideriamo anche nei confronti degli italiani, soprattutto nel momento in cui si applicano principi alla rovescia, cioè gli italiani hanno i doveri e coloro che arrivano in Italia hanno tutti i diritti. Questo infatti si verifica, perché, nel momento stesso in cui una persona sbarca e arriva in Italia, è in una sorta di «Win for life!» senza fine e non c'è una data nella quale - anche questo lo dovete spiegare - questa condizione deve finire. Allora cosa andate a raccontare? Cosa dite al vostro elettorato? In particolare mi riferisco alle sinistre, perché in quest'Aula ne abbiamo due. Abbiamo la sinistra dei 5 Stelle, che mi appare in una condizione politica bipolare, perché, se ci mettessimo in sintonia con quello che raccontavano un anno fa sugli stessi provvedimenti e se andassimo a leggere gli interventi o a ricordare ciò che raccontavano in quest'Aula e lo confrontassimo con ciò che sentiamo quest'oggi, ci troveremmo davvero nella situazione di non riuscire a spiegare né comprendere cosa sia accaduto. È solamente una questione di poltrone? È solamente la volontà di mantenere in piedi questo Governo? Mi rivolgo anche alla sinistra del Partito Democratico, quella che avrebbe dovuto difendere gli interessi degli umili, degli ultimi. Penso alle sinistre che si sono sempre battute per aiutare coloro che trovano enorme difficoltà a mettere insieme il pranzo con la cena, i disoccupati, gli emarginati. Cosa andiamo a raccontare, nel momento stesso in cui consentite l'arrivo di migliaia e di centinaia di migliaia di stranieri? Noto un'enorme contraddizione, anche nel momento in cui parlate, ad esempio, di Forze armate. Qualche tempo fa, abbiamo votato il provvedimento sulle missioni internazionali: cosa andiamo a raccontare ai nostri ragazzi e alle nostre ragazze in divisa impegnati sullo scacchiere internazionale (sono circa 8.000), che devono difendere la pace dell'Italia, anche dal terrorismo? Su questi barconi che vediamo arrivare, purtroppo in tantissimi casi non arriva solamente il Covid, ma sbarcano anche persone delle quali non conosciamo né la provenienza né l'identità. Abbiamo preso in considerazione alcuni Paesi, nel momento in cui abbiamo valutato ciò che si doveva realizzare in termini di legislazione, e abbiamo riscontrato in quella australiana una superiorità rispetto alle altre. Ad esempio, il Giappone ha un'immigrazione sostanzialmente pari a zero; a Dubai c'è il 95 per cento di immigrati; l'America ha un tipo di immigrazione più o meno analogo a quello del Canada, dove viene valutata soprattutto la capacità degli immigrati di realizzare un'attività. Qui in Italia ci ritroviamo di fronte, invece, a una situazione in cui molte delle persone che arrivano dovranno essere aiutate e mantenute, che mette profondamente in crisi lo Stato sociale italiano, creerà enormi disparità e una lotta tra poveri e di cui credo siate stati complici (e continuerete ad esserlo ancora per molto, perché la vostra è un'influenza ideologica). Arriverà però anche il momento perché prima o poi ci farete votare - in cui noi potremo mettere fine a questa legislazione e a questi principi, che vanno contro l'Italia e soprattutto contro gli italiani. Queste sono le ragioni per le quali voteremo no e daremo tutto il nostro apporto in futuro, affinché possano essere abrogate le leggi che non aiutano il popolo italiano, perché meritiamo davvero, in un momento difficile come questo, una sorte diversa.
2020-12-17	FI	AimiEnrico	Il primo è relativo ai confini: ogni Nazione, ogni Stato, ogni Paese ha una sua specificità, che non è solamente quella del popolo che lo abita, delle leggi che vengono applicate, della moneta, ma ha confini precisi. Mi domando, allora, se l'Italia continui ad avere dei confini e se questi coincidano ancora con quelli dell'Europa, viste le reprimende arrivate dai vertici europei per la politica che l'Italia sta adottando. Una politica di apertura, una politica che sta dimostrando di non realizzare davvero nulla di buono, se è vero, come è vero, che anche oggi sono arrivate al nostro Gruppo - ma anche a chi vi parla - numerose lamentele e manifestazioni di grande preoccupazione da parte delle Forze dell'ordine.
2020-12-17	FdI	GarneroSantancheDaniela	Gli italiani vi chiedono ben altro. Capisco che questo è il più grande spot che state facendo, ma è pericoloso perché a tutte le miserie del mondo mandate il messaggio che possono venire nella nostra Nazione a fare tutto ciò che vorranno. Vi rendete conto dell'ingiustizia nei confronti degli italiani? Siete coloro che hanno limitato le loro libertà costituzionali. Certo, c'è una pandemia. Non siamo negazionisti, siamo consapevoli del momento. Ma proprio perché il momento è drammatico da un punto di vista sia sanitario, sia economico, cosa fate invece? Dividete gli italiani in cittadini di serie A e di serie B. Vi occupate di far diventare l'Italia il centro profughi d'Europa e di raccogliere tutte le miserie del mondo, senza dare le risposte agli italiani. Credo che vi dovreste vergognare di questo atteggiamento. Oggi - giovedì 18 dicembre - anziché rispondere ai tanti bisogni dei nostri connazionali, vi occupate dei clandestini, di incrementare il fatturato e di aumentare il traffico nel Mediterraneo. Vorrei concludere, signor Presidente, anche se tante sarebbero le cose da dire. Sono fiduciosa negli italiani, che sapranno giudicare l'operato di questo Governo. Giudicheranno loro la distanza che avete con i bisogni delle persone. Giudicheranno loro il comportamento di questo Governo. Nella giornata di giovedì 18 dicembre, quando gli italiani non hanno risposte su ciò che succederà nei prossimi giorni, invece date loro certezze. Voi che vi riempite la bocca di Europa, usandola a seconda delle vostre convenienze, non avete nemmeno ascoltato le parole della von der Leyen, quando ha detto che l'Italia deve assumersi la responsabilità di difendere i confini italiani, che sono anche quelli dell'Europa. Complimenti. Con il decreto al nostro esame, da oggi, gli italiani hanno una certezza: nella nostra Nazione sono stati aboliti i confini.
2020-12-17	LN	AugussoriLuigi	AUGUSSORI, relatore di minoranza. Concludo, signor Presidente. Inoltre si è preferito eliminare il riferimento esplicito alla tortura e ai trattamenti inumani o degradanti, per lasciare spazio al giudizio soggettivo di chi si trova a prendere la decisione. Concludendo, la protezione umanitaria, eliminata con i decreti Salvini, era un unicum in Europa, che non esisteva e non esiste in alcun altro Paese europeo. Solo in Germania c'è un istituto simile, ma per casi specifici, e il ministro Salvini aveva lavorato nella stessa direzione, per casi specifici. Signor Presidente, mi riservo di integrare le mie considerazioni nell'eventuale replica.
2020-12-17	LN	AugussoriLuigi	Le azioni davvero necessarie in tema di immigrazione sarebbero dovute essere quelle volte a una riduzione del numero di clandestini che si riversa nel nostro Paese. Solo questo poteva essere un segnale chiaro e inequivocabile di presa di posizione da parte dell'Italia per dire no alla tratta di esseri umani e per riacquistare credibilità agli occhi dell'Europa, agendo con politiche migratorie controllate volte a impedire che persone arrivate illegalmente sul nostro territorio vadano ad alimentare il fenomeno della delinquenza o addirittura del terrorismo, come ci hanno dimostrato i recenti fatti accaduti a Nizza poco più di un mese fa.
2020-12-17	LN	CalderoliRoberto	I numeri, cari colleghi, non valgono solo in termini di persone che arrivano. Purtroppo, c'è anche un onere economico da dover sostenere. Periodo del Governo Gentiloni: 2,2 miliardi. I fondi già erano stati dimezzati, rispetto ai 5 miliardi che spendeva Renzi. Periodo del Governo Conte, con Salvini ministro: 500 milioni. Tengo per buoni i 2,2 e non i 5 miliardi. Mi chiedo: con quegli 1,7 miliardi in più, che avevate speso e che sono stati risparmiati con Salvini, quanti respiratori, quanti ospedali Covid-19, quanti letti di terapia intensiva in più si sarebbero potuti realizzare? Concludo con l'ultimo requisito, citato anche dal collega Balboni: la straordinarietà. Dev'esserci un caso straordinario. Ora, faccio una foto dei giorni in cui è stato emanato il provvedimento. Sono andato infatti a leggere i dati del 23 ottobre: nell'ultima settimana di quel mese, eravamo già arrivati a 20.000 nuovi casi e a 2.000 morti. La foto di oggi, nel momento in cui convertiamo il provvedimento (o, meglio, tenterete di convertirlo), rivela che l'Italia ha il numero massimo di morti rispetto a tutta Europa. A livello mondiale, abbiamo superato il numero totale dei morti della seconda guerra mondiale.
2020-12-17	LN	CandianiStefano	Per di più, signor Presidente, vado oltre, dicendo che questo provvedimento è incoerente anche rispetto a quello che, in questo momento, sta accadendo in Europa. Non solamente la 1ᵃ e la 2ᵃ Commissione, quindi, ma anche la 14ᵃ avrebbe dovuto essere investita di questo provvedimento, perché, in questo momento, stanno passando in Europa proposte di modifica regolamenti, come regolamento Dublino III.
2020-12-17	LN	CandianiStefano	Questa è la visibilità che voi volete dare agli immigrati che arrivano in Italia, con tutte le telecamere del mondo a darne cronaca, perché tutti hanno visto chi arriva a Lampedusa, tutti hanno visto la serietà di questo Paese nel gestire i confini d'Europa. Perché quello è il confine d'Europa. Questa è la visibilità che volete? Li avete fatti emergere: bravi! Complimenti! Questa è un'altra ragione per non procedere all'approvazione del decreto in esame, che andrà a smontare i decreti sicurezza. E fa bene chi lo definisce decreto clandestini.
2020-12-17	LN	PillonSimone	anche perché, Presidente - non le sfugge sicuramente - quelle persone non si trovano in mare per un caso, ma esiste un sistema ormai rodato, ben funzionante e molto efficiente per portare gente in Europa passando dall'Italia. Un sistema che non è in mano ai Governi, a organizzazioni trasparenti, ONG dal nobile profilo; è in mano ai trafficanti di uomini.
2020-12-17	M5S	FerraraGianluca	Lui si è illuso di poter costringere l'Europa a fare la sua parte, ma ha ottenuto l'effetto contrario. Oggi l'Italia, invece, non solo partecipa attivamente, ma, grazie al grandissimo lavoro del presidente Conte, sta cambiando l'Europa anche su questo, preparando il terreno per il superamento degli anacronistici regolamenti di Dublino votati dalla destra. Questo è ciò che il MoVimento 5 Stelle chiede da sempre in tema di immigrazione, insieme all'istituzione di canali legali e sicuri di ingresso in Europa per i richiedenti asilo.
2020-12-17	M5S	MollameFrancesco	La storia dell'evoluzione umana tutta è una storia di migrazioni. Non si ferma questo fenomeno con uno slogan o con delle norme che, alla luce dei fatti, si sono rilevate poco funzionali e neanche sicure per tutti. La posizione e la conformazione geografica hanno fatto nei secoli - e fanno - della nostra penisola, con le sue isole, anche le più piccole, un ponte nel Mediterraneo di congiungimento fra tre continenti: l'Europa, l'Africa e il Medio Oriente asiatico; terra dove si sono incontrati e talvolta scontrati anche popoli, culture e culti; un grande zibaldone, oserei dire, e una straordinaria mescolanza millenaria, che ha dato impulso, nei secoli, a costumi, lingue e tradizioni ancora oggi diverse. C'è una cultura, però, e ci sono dei costumi che ci uniscono e che esprimiamo nei più vari modi, finanche i tanti che simulano una gratuita e affettata idiosincrasia; cultura e maniere che si manifestano in un autentico sentimento della tolleranza e nell'ospitalità e nell'accoglienza; costumi che vanno anche oltre la nostra stessa consapevolezza: a volte muti e sovente finiamo per essere critici e litigiosi. E stamattina abbiamo avuto un esempio, quando, invece di gioire o approfittare di un'occasione per mantenere il silenzio, qualcuno ha creato una bagarre sulla liberazione dei nostri diciotto connazionali. Mi preme anche sottolineare, in quest'ambito, che tra quei diciotto pescatori c'erano italiani, tunisini, senegalesi e persino indonesiani. Detto ciò, tornando all'argomento in esame, la Consulta ha dichiarato l'illegittimità costituzionale di quella norma contenuta all'articolo 13 del decreto-legge n. 113 del 2018, che, di fatto, non riconosceva ai richiedenti protezione internazionale che ottenevano il permesso di soggiorno il diritto, ma anche il dovere -oserei dire - all'iscrizione anagrafica. Da tutti i punti di vista considerati, la norma censurata contraddice le finalità del decreto-legge n.113 del 2018, poiché la stessa non agevola il perseguimento delle finalità di controllo del territorio dichiarate dal decreto sicurezza stesso. La sicurezza la si ottiene con le regole chiare, con la possibilità di eseguire seri controlli per perseguire coloro che non rispettano le norme, anche le più elementari, e con la certezza della pena e la tempestività della stessa, come diceva un grande illuminista italiano. Elemento importante: il contesto attuale è anche cambiato rispetto a due anni fa. Quindi, con il decreto-legge in esame forniamo alle nostre Forze dell'ordine strumenti assai più efficaci di controllo per il rimpatrio degli irregolari. Abbiamo sempre creduto che la risposta più efficace fosse un sistema di accoglienza controllato, diffuso, efficiente e gestito in modo trasparente; punti tutti che, col presente decreto, vengono rafforzati. Ripetiamo, ancora una volta, che il tema è principalmente europeo e non dei soli Paesi di frontiera. Più in dettaglio, abbiamo dei percorsi per consentire un più facile monitoraggio ed evitare che quelle persone possano vagare per il nostro Paese e finire anche a delinquere. Evitiamo l'emarginazione, foriera di potenziali reazioni anche violente. Interveniamo sulle procedure di esame delle domande di asilo, con particolare attenzione verso le categorie particolarmente vulnerabili, come i minori, le donne in stato di gravidanza e gli anziani; ampliamo le competenze delle commissioni territoriali. Accorciamo i tempi di trattenimento per il rimpatrio degli irregolari, riducendo da centottanta a novanta giorni la permanenza nel nostro Paese e, soprattutto, ci rimettiamo in linea con le fondamentali norme di diritto internazionale. Noi non siamo per l'accoglienza indiscriminata, ma nemmeno per gli slogan su una materia così delicata e complessa: siamo per far funzionare il Paese e per renderlo più sicuro; un obiettivo che non è né di destra, né di sinistra. In conclusione, Presidente, il Governo ha lavorato proprio come Paese di frontiera con il nostro Ministro degli affari esteri una linea comune con la Spagna, la Grecia, Cipro e Malta. Circa 1.200 persone nel 2020 sono state rimpatriate dopo l'accordo con le autorità tunisine, che hanno dato la disponibilità a prevedere molti voli in più rispetto a quelli previsti. Consapevoli che la tratta di esseri umani non si sconfigge da soli e non la si può fermare in mare, né dentro i nostri porti, abbiamo rivolto al Governo tunisino una proposta di collaborazione che ha già avuto concreta attuazione. Non mi dilungo oltre. Ci sono anche norme più restrittive per i Daspo e per il contrasto al fenomeno dello spaccio di stupefacenti. In sintesi, sono tutte misure di buon senso, razionali, puntuali e soprattutto dettate da esigenze concrete, senza finalità demagogiche, sostenute da chi si oppone -come ho avuto modo di ascoltare - che, senza entrare nel merito delle misure, si rifà a metodi faziosi e di semplice propaganda.
2020-12-17	PD	ValenteValeria	Durante questo anno terribile l'Europa ha dimostrato di esserci quando serve. Credo che c'è da attendersi che presto lo dimostri anche sul dossier migrazioni. Questo però potrebbe ovviamente essere chiesto soltanto da chi non persegue la totale chiusura dei confini nazionali, da chi accetta la fatica di governare il processo migratorio e non cerca invano di costruire muri di carta. Dico che oggi con questo provvedimento noi scegliamo di mettere fine al tempo delle semplificazioni. È arrivato il momento di lasciarsi alle spalle banalità come difensori dei confini, da un lato, e responsabili dell'invasione, dall'altro. È una retorica che ha avuto effetti disastrosi sulla percezione diffusa delle migrazioni: è un fenomeno globale ed enorme del nostro tempo che riguarda tutti i Paesi. Non lo dico io. Sono i numeri - se solo si avesse la pazienza e l'umiltà di leggerli - a dire che l'andamento dei flussi nel Mediterraneo purtroppo è condizionato da fattori che solo in piccola parte hanno a che fare con le legislazioni nazionali. Penso allora che su un tema di questa portata l'obbligo per tutti noi sia rifuggire da banalità. Credo che ci sia anche però un nostro obbligo a rivendicare la responsabilità della politica di difendere una chiara gerarchia di valori. In questa gerarchia penso che indiscutibilmente il primo posto vada al diritto alla vita, all'obbligo di rispondere al grido di aiuto soprattutto di chi viene e di chi è disperso in mare, di chi fugge da situazioni di difficoltà inaccettabili, che mettono a rischio la propria vita. Ecco perché è inaccettabile l'atteggiamento di chi trasforma le Organizzazioni non governative, che prestano attività di soccorso in mare, nei responsabili di tragedie, come se le ONG fossero i protagonisti al soldo di non so quale finanziatore. Non è accettabile perché è un dato falso, come dimostrano anche i procedimenti giudiziari avviati e finiti senza condanna. Perciò ai miei occhi non è in discussione la discontinuità di questo decreto rispetto ai precedenti decreti sicurezza. Con questo provvedimento semplicemente si riporta pienamente l'Italia dentro il binario del diritto e del dettato costituzionale. Lo si fa ripristinando il diritto all'iscrizione anagrafica per i richiedenti asilo ed eliminando così quei rischi per la sicurezza derivanti dalla privazione di qualsiasi identità, qualsiasi diritto e qualsiasi dovere. Lo si fa modificando la procedura di esame prioritario accelerato delle domande di riconoscimento della protezione internazionale, che significa di fatto subire una contrazione significativa del diritto di difesa. Aggiungo anche che aver escluso le vittime di tratta da questa procedura accelerata significa dare una tutela minima a donne che vivono già in una condizione davvero di estrema disperazione. E allora ripariamo allo strappo consumato sul piano dell'accoglienza prevedendo che tutta una serie di permessi di soggiorno, tra cui quelli per gravi patologie, consentano poi di lavorare. Viene esteso il divieto di rimpatrio, con un'attenzione specifica ai soggetti più vulnerabili, anche in base all'orientamento sessuale. Si prevede inoltre un permesso speciale nei confronti di colui per il quale vale il divieto di espulsione ed è senza protezione internazionale; è il modo per evitare che lo straniero privo di forme di protezione codificate resti in una zona grigia senza un titolo legittimo di soggiorno. Si riduce il tempo per l'ottenimento della cittadinanza e si elimina il termine attuale del decreto flussi. È inserito l'obbligo per i prefetti di sentire i sindaci prima di aprire nuovi centri di accoglienza e si continua nell'azione di tutela e integrazione dei minori stranieri non accompagnati. Voglio dire che sono tutte norme giustificate dall'idea, che mi pare abbastanza ragionevole, che è meglio conoscere piuttosto che chiudere gli occhi, è meglio riconoscere una posizione piuttosto che gettare in una zona d'ombra, è meglio integrare piuttosto che escludere ed emarginare. Questa è la differenza più visibile rispetto al recente passato. Anziché provare inutilmente a chiudere il nostro Paese di fronte a un fenomeno epocale, noi proviamo con questo provvedimento a rimetterlo nelle condizioni migliori per gestire un fenomeno complesso, attraverso un sistema di accoglienza diffusa e inclusione sociale, evitando concentrazioni di persone e di interessi, puntando invece sulla distribuzione sul territorio di richiedenti asilo e beneficiari di protezione. Anziché rendere invisibili le persone che arrivano dobbiamo favorire percorsi di formazione e integrazione e incentivare che si partecipi ad essi con impegno. Ho detto ovviamente che questo è solo un primo passo; altri ne dovremo fare. Come ho detto poi all'inizio, questo non è il successo di una parte, anche se una parte ovviamente ha condotto con più coerenza, determinazione e convinzione questa battaglia. Oggi con questo provvedimento si afferma l'idea di un Paese che non crede che distinguendo gli ultimi da altri ultimi, come pure ho sentito nella discussione in questi ultimi giorni in Commissione, ne proteggiamo meglio alcuni, che non è mettendo ultimi contro altri ultimi che si mette in sicurezza un sistema Paese oppure semplicemente le certezze di chi è più fortunato o garantito. Oggi con questo provvedimento, a mio avviso, a vincere non sono solo valori di umanità, solidarietà, rispetto e dignità per tutti, ma è anche l'idea che solo attraverso tutele, opportunità e diritti sacrosanti riconosciuti a tutti, solo attraverso un'effettiva riduzione di divari, disuguaglianze e marginalità sociali e quindi solo attraverso integrazione, partecipazione e riconoscimento a tutti di pari dignità si costruiscono sistemi e comunità più forti, più competitive, più sane, ma soprattutto comunità più sicure per tutti.
2020-12-17	PD	ValenteValeria	In questo contesto mi sia consentito, anche in qualità di relatrice, un semplice inciso: mi chiedo come si fa in questa Aula, ma anche nel Paese, ad essere, da un lato, i più convinti sostenitori della difesa dei nostri confini e, poi, in Europa ad essere amici solidali di quei Paesi, come quelli di Visegrád, che sono e restano sempre più contrari a una modifica del regolamento di Dublino, modifica che sarebbe l'unico strumento per garantire pari trattamento all'Italia rispetto agli altri Paesi.
2020-12-17	PD	ValenteValeria	Quei decreti insomma, al di là delle intenzioni dichiarate, hanno portato il nostro Paese fuori dalle regole condivise del diritto internazionale, allontanandolo dalla posizione che negli anni precedenti l'Italia aveva sostenuto anche in Europa per un impegno più coraggioso sulla gestione di un fenomeno tanto complesso e portandolo invece drammaticamente più vicino a Paesi, che rivendicavano il disprezzo delle regole basilari della nostra democrazia.
2020-12-18	FI	CaliendoGiacomo	Altrimenti, non è assolutamente possibile vivere in un sistema parlamentare. Sono stato anch'io vittima, qualche mese fa, in quanto Presidente della Commissione contenziosa: vi era qualche Gruppo che non voleva che quella Commissione decidesse; come se ci fosse la possibilità che la funzione giurisdizionale sia svolta secondo le proprie idee politiche. È la negazione del diritto. Lo Stato di diritto è posto a fondamento della distribuzione del nuovo aiuto che l'Europa darà ai Paesi che hanno lo Stato di diritto, che significa che la funzione giurisdizionale non può mai essere succube o condizionata dalle proprie idee politiche. Se fosse così, sarebbe la fine del mondo. Nel momento in cui cioè un giudice, che svolge la funzione giurisdizionale, prescinde da questa verità, sta alterando il rapporto istituzionale tra legislativo e giudiziario. Ciò è gravissimo.
2020-12-18	FI	CaliendoGiacomo	Come fate allora a non rendervi conto che parlare di immigrazione significa definire anzitutto qual è il sistema che garantisce l'accesso legale al nostro Paese? La cosiddetta Bossi-Fini non lo è: non funziona, va corretta e riscritta, perché dobbiamo tener conto oggi di una nuova situazione dei flussi migratori, che deriva anche dall'attuale pandemia. Disuguaglianze sociali non indifferenti si stanno realizzando non solo nei Paesi dell'Africa, ma anche del Sud Europa; cittadini che erano poveri diventano più poveri. Occorre allora riequilibrare non attraverso bacchette magiche, ma attraverso la realizzazione di un'idea, discutendo come realizzarla. Forse, dal 2008 al 2011, ci siamo illusi di aver risolto il problema. Certamente era corretta la linea adottata dal nostro Stato con gli investimenti fatti nel centro dell'Africa e in Nigeria e con la realizzazione in Libia della famosa autostrada. Bisognava creare lì infatti necessità di occupazione e possibilità di crescita per ridurre la forza del flusso migratorio verso il nostro Paese, la porta dell'Europa.
2020-12-18	FI	GasparriMaurizio	Avete fallito su tutti i versanti. Quando questo Governo ha esordito c'è stata una conferenza dei Ministri dell'interno a Malta. Ho personalmente grande rispetto per il Ministro dell'interno, ma ricordo quando, dai bastioni di Malta, durante una bella conferenza stampa annunciò l'accordo per la ripartizione dei clandestini in Europa. Non è successo nulla. Quell'accordo è fallito: Malta si gira dall'altra parte e non soccorre nessuno, quando qualcuno arriva nelle sue acque territoriali.
2020-12-18	LN	BorgonzoniLucia	C'è un rischio terrorismo grandissimo, lo vogliamo negare? Vogliamo dire che siamo razzisti se diciamo questo? Ho sentito più volte dire che con gli sbarchi non potevano assolutamente arrivare terroristi; eppure, le cronache tristemente ci hanno parlato di massacri che i terroristi, invece hanno fatto in Europa, passando per il nostro Paese, che forse dovrebbe chiedere scusa perché non controlla i suoi confini. Dovrebbe imporre all'Europa di aiutarci e chiedere scusa per questo decreto-legge che sta votando ora in quest'Aula.
2020-12-18	LN	BorgonzoniLucia	Dobbiamo aiutarli nel loro Paese? Sì. Non possiamo aiutarli da soli? Sì. Dobbiamo aiutarli insieme all'Europa? Sì. Ma questo lo dovete spiegare a chi con noi ha governato, e quando Matteo Salvini metteva in campo tutti i provvedimenti insieme a loro - lo avete scordato - per bloccare gli sbarchi, chiedeva ai Ministri 5 Stelle di aiutarlo sul fronte dei rimpatri, di aiutarlo a parlare con gli altri Stati, ma se ne fregavano, perché la vera questione è che la sinistra, come il MoVimento 5 Stelle, usa questo come baluardo, come bandierina, ma non gli importa niente né degli italiani, né di chi scappa realmente da una guerra.
2020-12-18	LN	BorgonzoniLucia	Poi c'è tutto il rischio legato al terrorismo; dobbiamo spiegarci anche questo? Lo abbiamo visto anche con Nizza. È ovvio che, come ho detto, noi siamo la porta dell'Europa: se difendiamo i nostri confini, difendiamo l'Europa; se non li difendiamo, mettiamo a rischio non solamente noi, ma tutta l'Europa.
2020-12-18	LN	BorgonzoniLucia	che sono i confini dell'Europa; ciò che Matteo Salvini, da ministro dell'interno, ha fatto perché - come sapete benissimo anche voi - quando noi difendiamo i nostri confini, difendiamo tutta l'Europa.
2020-12-18	LN	CandianiStefano	Bella roba! Oggi disfate quelle leggi adottate nell'interesse dell'Italia e degli italiani e anche della stessa Europa, di cui poi dite di essere fieri paladini, perché, con queste norme che andate ad applicare, smontando i decreti sicurezza, state trasformando l'Italia nel campo profughi d'Europa.
2020-12-18	LN	DeVecchisWilliam	Quando parliamo di immigrazione illegale, lo dice la parola stessa che è illegale e, quindi, chi entra lo fa in maniera illegittima e non è autorizzato ad entrare in Europa tramite i porti italiani. Non è autorizzato. Ci sono i voli e i corridoi umanitari per aiutare le persone in difficoltà, che hanno diritto di essere assistite secondo gli enti internazionali, altrimenti è tutto illegale. Una Nazione ha il diritto di difendersi, altrimenti si favorisce un'immigrazione che produce non integrazione, ma emarginazione e delinquenza. Ma che cosa vi hanno fatto gli italiani per trasformare le nostre città e le nostre periferie in zone di degrado, i nostri parchi in zone di spaccio di immigrati irregolari? Che cosa vi hanno fatto di male gli italiani, che li state tradendo tutti i giorni? In più, signori miei, vorrei stendere un velo pietoso su una storia che ci ha visto tutti coinvolti, ad applaudire da una parte e a contestare dall'altra: la signora Rackete che ha volontariamente investito un'imbarcazione militare della Guardia di finanza, un'eroina per la sinistra che è stata tre giorni agli arresti domiciliari. A Firenze dei ragazzi, non di sinistra, che hanno fatto un volantinaggio non autorizzato sono da quattro settimane agli arresti domiciliari, perché non sono di sinistra. Vergogna!
2020-12-18	LN	DeVecchisWilliam	Quanto ai confini, l'Italia ha dei confini e la Costituzione, insieme alle leggi internazionali, ci impongono il controllo, sia materiale che militare, dei nostri confini. Ricordiamolo: siamo una Nazione che deve difendere i propri confini, perché noi qui siamo senatori della Repubblica italiana e dobbiamo tutelare gli interessi degli italiani, e non gli interessi di cittadini di altre Nazioni. Siamo orgogliosamente italiani. Anche perché vorrei ricordare - forse qualcuno l'ha dimenticato - che il Trattato di Schengen riguarda solo ventisei degli Stati europei, di cui ventidue dell'Unione europea, dove c'è la libera circolazione. A tutti gli altri cittadini di altre Nazioni non è concessa la libera circolazione nella nostra Nazione e nemmeno in Europa.
2020-12-18	PD	MirabelliFranco	D'altra parte è molto complicato governare l'immigrazione e dovrebbe saperlo il centrodestra, perché chi oggi denuncia una situazione difficile è anche l'autore di tutte le norme che intervengono in materia di sanità e di immigrazione, dai decreti Salvini alla Bossi-Fini. Siete voi gli autori delle leggi in vigore. Non basta agitare i problemi; serve lavorare con l'Europa. Le dichiarazioni del presidente von der Leyen sul fatto che l'immigrazione è un problema europeo e non dei singoli Paesi di confine, insieme all'impegno di rivedere il Trattato di Dublino, sono risultati ottenuti dall'Italia. È necessario fare accordi con i Paesi di provenienza, come ha fatto il ministro Lamorgese con la Tunisia. Ricordo che da quel giorno sono stati fatti 1.664 rimpatri. Vanno eseguiti i rimpatri, come ha fatto il ministro Lamorgese. Nei primi otto mesi del 2019 (credo ci fosse un altro Ministro) sono stati fatti 541 rimpatri al mese; negli altri quattro mesi, con questo Governo, sono stati fatti 651 rimpatri al mese, a testimonianza del fatto che non è sulla legalità la differenza tra noi, ma sull'umanità.
2020-12-29	FI	CaligiuriFulviaMichela	Ancora, questo è stato fatto senza tenere in conto il deficit sanitario, creando inoltre, a causa del blocco del turnover, una carenza strutturale di personale sanitario. La Calabria, ad oggi, è una regione fanalino di coda in tutta Europa, in cui i livelli essenziali di assistenza non possono essere garantiti, come detto da tutti noi. La conseguenza di questa situazione è una mobilità passiva di 320 milioni di euro all'anno, trend purtroppo sempre in crescita. Coloro i quali non sono nelle condizioni economiche di potersi permettere trasferte (e ce ne sono veramente tanti), continuano invece a subire lunghe liste d'attesa per le visite specialistiche, nonché le precarie situazioni degli ospedali, talvolta non a norma e non in grado di accogliere tutti. Piuttosto che ritrovarsi a esaminare un ulteriore decreto-legge, ci si sarebbe aspettati di avviare insieme un percorso condiviso, volto a limitare, o del tutto eliminare, lo strumento del commissariamento, che al contrario è stato nel tempo irrigidito e ampliato, attraverso l'istituzione di un supercommissario, che, seppur con un curriculum di tutto rispetto (mi riferisco al prefetto Longo), non potrà garantire il cambiamento richiesto dai miei concittadini: il diritto alle cure nel proprio territorio. Colleghi, non dobbiamo dimenticare che, senza salute, tutto è niente. La situazione che stiamo attraversando ha contribuito a confermarlo e ci ha aperto gli occhi, facendoci comprendere che non importa chi siamo e cosa abbiamo fatto nella vita: di fronte ai problemi che riguardano la salute, siamo tutti uguali, condividiamo le stesse ansie e preoccupazioni, siamo tutti impotenti e dobbiamo totalmente affidarci nelle mani di altre persone e fidarci di un sistema, quello sanitario, che determinerà le nostre sorti. Prevedere per altri due anni il commissariamento in Calabria con la sola logica di rientro del debito, peraltro anch'esso fallito, continua a essere uno smacco, anche nei confronti del personale medico e infermieristico, che continuerà a lavorare privo dei macchinari, dei medicinali e del personale di cui si ha necessità. Il precedente decreto è stato tanto voluto dai colleghi del Gruppo MoVimento 5 Stelle per salvare la gestione sanitaria calabrese. In realtà, ci ha condannati ad altri mesi (prima diciotto, ora ventiquattro) di gestione manageriale, orientata verso la semplice e cinica volontà di rientrare nel debito, senza tra l'altro raggiungere l'obiettivo. Se in altre Regioni, in molto meno tempo, si è riusciti, tramite il sistema dei commissari, a recuperare il debito e ristrutturare la sanità, è evidente che in Calabria tale sistema non funziona. Alla luce di questi presupposti, nonché dell'evidente situazione attuale, che mostra una Regione indebitata, priva delle strutture necessarie per garantire i livelli essenziali di assistenza, amministrata da undici anni dai commissari imposti dai vari Governi senza alcun minimo coinvolgimento della Regione, violando con estrema noncuranza la Carta costituzionale, chiediamo di non passare all'esame degli articoli. Il commissariamento ha fallito la sua missione, condannando la mia terra a non avere un'offerta sanitaria degna di un Paese occidentale. È il momento che il Governo se ne assuma la responsabilità, che rimetta nelle mani delle istituzioni calabresi la gestione della salute dei suoi cittadini. Oltre a stimare il debito della nostra sanità, stimeremo anche il vostro nei confronti dei calabresi, che sarà irreparabile.
2020-12-29	FI	CanginiAndrea	Siamo oggi in condizioni analoghe a quelle, ma non mi pare che i colleghi della maggioranza avvertano tutto questo pathos democratico. Siamo in condizioni persino peggiori rispetto a quelle di allora, perché ce lo dicono i dati: degli oltre 430 atti di Governo relativi alla pandemia solo il 2,7 per cento ha avuto natura parlamentare; dei tanti decreti-legge approvati dal Governo il 62 per cento è passato con voto di fiducia. Il Governo si è degnato di rispondere ad interrogazioni e interpellanze parlamentari per poche volte: il 72 per cento delle interrogazioni e delle interpellanze non ha avuto risposta. Si è abusato - com'è noto - di uno strumento puramente amministrativo, il decreto del Presidente del Consiglio dei ministri, giudicato illegittimo dal tribunale di Roma e assistiamo oggi a una manovra che nell'arco di ventiquattr'ore dovrà essere fintamente valutata, realmente approvata e di sicuro licenziata da questo ramo del Parlamento. Colleghi, siamo di fronte alla classica eterogenesi dei fini: un Governo nato per ristabilire gli equilibri costituzionali e democratici e dare lustro alla buona politica, coartata dalla cattiva demagogia, sta abusando di demagogia, non ha alcuna sostanza politica e sta mettendo sotto i piedi la Costituzione e la prassi democratica. Non so infatti se vi rendete conto che non solo nella storia repubblicana, ma nell'attuale cronaca d'Europa l'Italia ha raggiunto un nefasto primato: siamo il Paese in cui più il Parlamento è stato svuotato delle proprie funzioni costituzionali. Un liberale non dovrebbe dirlo, ma sono un liberale realista: si potrebbe anche accettare tutto questo; viviamo in uno stato d'eccezione e si può accettare che in uno stato di eccezione circoscritto nel tempo, in ragione di un'evidente e grave emergenza nazionale, i diritti e le prerogative costituzionali vengano compresse a favore di una maggiore efficacia ed efficienza del Governo. Non è questo il caso con tutta evidenza e non è un'opinione, ma sono i numeri a dirlo: siamo il Paese europeo con il maggior numero di morti per Covid; siamo il Paese europeo nel quale la recessione è più grave. Devono ancora essere promulgati il 64,5 per cento dei decreti attuativi, cioè di quegli strumenti, varati all'interno dei Ministeri, per dare concreta attuazione alle decisioni del Governo. È una cosa talmente enorme che l'Ufficio per il programma di Governo, con grande scorno del sito Openpolis che svolge un'azione di trasparenza meritoria, ha smesso addirittura di pubblicare i dati di avanzamento dei decreti, aggiungendo così a una mancanza di spirito democratico, a un'evidente violazione dei diritti e delle prerogative parlamentari e a un'oggettiva incapacità ed inefficienza del Governo anche una rara e grave mancanza di trasparenza. Assistiamo così a una legge di bilancio che l'Ufficio parlamentare di bilancio racconta come un milleproroghe qualsiasi, una sequenza di interventi di natura puramente assistenziale che sono proiettati al presente, che nulla dicono del futuro e che mancano totalmente di senso politico. Se questo era, com'è ragionevole attendersi, un antipasto del Piano di ripresa e resilienza che il Governo varerà, è chiaro che non ci sarà alcuna ripresa e non ci sarà alcuna resilienza. Credo che senza democrazia e senza politica non potete e non possiamo pensare che questo Governo abbia un futuro. Credo che senza democrazia e senza politica non potete e non possiamo pensare che con questo Governo l'Italia abbia un futuro.
2020-12-29	FI	DamianiDario	La Confcommercio, in queste ore - l'abbiamo detto in molti in quest'Aula - ha dichiarato morte 390.000 imprese in Italia, per cui dobbiamo assolutamente utilizzare tutte le risorse che l'Europa mette a disposizione. Cari amici della maggioranza, basta tentennamenti. Dite una parola chiave sui fondi che sono a disposizione, sui fondi del MES sanitario, sui fondi Sure, sulla BEI, sui fondi da utilizzare per gli investimenti. Basta tentennare.
2020-12-29	FI	PerosinoMarco	Il parere dell'Ufficio parlamentare di bilancio dice che l'aumento del PIL, che voi ipotizzate nel 6 per cento, in realtà sarà almeno di un punto inferiore, e io aggiungo che probabilmente, invece, la diminuzione di quest'anno non sarà 9, come previsto, ma, purtroppo, qualcosa in più. Sempre il parere dice che è parzialmente indefinita la struttura del bilancio: non c'è un equilibrio tra le voci e c'è incertezza. Inoltre, gli 88,5 miliardi del recovery fund di cui parlate perché siano utilizzati per il meccanismo della sostituzione hanno limiti temporali, quindi l'Ufficio parlamentare di bilancio vi invita a stare attenti sul come e quando potrete usarli. Ancora, la retroazione fiscale come fonte di copertura 2022-2023 è incerta e scorretta (andrebbe a finanziare la riforma fiscale); eventualmente gli utili derivanti da manovre fiscali da investimenti vanno nel bilancio a rendere quella omogeneità e quella maggior definizione di cui si è rimproverati. Sono 40 miliardi di deficit, ma sono 73,6 di fabbisogno; gli scostamenti sono a parte. Gli scostamenti sono già 108 e abbiamo altri 20 miliardi in vista. Avete fatto, tutti voi al Governo in questi anni - e noi opposizioni siamo stati costretti a dire no, salvo che sugli scostamenti per collaborazione e concretezza - un eccesso di normazione. Nei decreti-legge che si sono succeduti ci sono volumi di disposizioni anche in contraddizione e di difficile attuazione. Sul 110 per cento ho sentito prima da un collega che proporrete una proroga ulteriore perché giugno 2022 non basta; bisogna andare almeno a fine 2023, altrimenti non parte - ve lo dico come constatazione, riporto le idee degli operatori del settore - ed inoltre, va semplificato. Avete fatto tanti rinvii, però le cartelle fiscali prima o dopo arriveranno e, a mio avviso, l'Agenzia delle entrate scalpita - e anche troppo - nelle dichiarazioni. Andrebbe in qualche modo tacitata con un provvedimento. Il blocco degli sfratti al 30 giugno, già citato dal collega Caliendo, mi fa pensare che ce l'abbiate comunque con i proprietari di casa, che hanno investito e non hanno rubato gli alloggi o gli investimenti immobiliari. Il divieto di licenziamento lo pagheremo caro, purtroppo, dopo il 31 marzo. La lotteria degli scontrini e il cashback - l'ho detto altre volte, ma magari sono una vox clamantis in deserto - sono diseducativi e profondamente sbagliati. Anche l'Europa lo ha detto sul cashback, ma l'Europa la ascoltate quando volete, e quando non vi interessa, non la sentite. Perché ci deve essere un costo di miliardi a carico dello Stato per fare cashback quando uno può pagare come gli pare? Se poi vuol pagare con la carta di credito fa benissimo. Non ho mai capito l'abrogazione della tassa sui money transfer; proprio non sono riuscito a capirne l'essenza. Qualcuno ha detto che favorisce qualche tipo di mafia che trasporta i soldi all'estero. Si parlava di mafia nigeriana, ma, magari, sono illazioni di certi giornali. I 1.000 euro per i sistemi di filtraggio dei rubinetti vanno nelle agevolazioni per le ristrutturazioni; sull'acqua ci sarebbe molto da dire, ma forse conta un'opera educativa. Nel 2021 avremo minori entrate; non lo so, ma spero che abbiate tenuto conto delle calo delle accise su benzina, gasolio e prodotti petroliferi, perché nel 2020 ci sono stati meno consumi. Ricordatevi inoltre che le addizionali regionali e comunali sull'Irpef, assieme ad altre entrate comunali, come gli oneri di urbanizzazione, avranno una riduzione fortissima e lo Stato dovrà ristorare gli enti locali per sostenerli. Nella politica industriale predomina il concetto di nazionalizzazione, come ha detto prima un collega; mi astengo dal commentare le questioni del Monte dei Paschi o della Whirlpool, che però chiude (le avete dedicato mesi, dicendo che avreste risolto il problema). I ristori hanno importi troppo bassi, che non risolvono nessun problema; dovevate chiedere istruzioni alla Merkel, quella che vuole comandarci: ha indennizzato tutti di tutto il fatturato che hanno perso, però poi comanda in Europa e comanda anche su di noi, ma i vaccini li acquista in proprio. Leggo di 800 milioni al Parlamento per esigenze indifferibili decisi dalla Camera: c'è l'assalto alla diligenza. Un collega parlava dei problemi dell'alluvione; ebbene, credo che nella scrittura del decreto-legge che varerete per correggere quel problema contabile di cui si è parlato prima potreste anche decidere che quegli 800 milioni, invece di essere destinati all'assalto della diligenza con il bonus occhiali, smartphone, cargo bike, coltelli per i cuochi, possano andare per l'alluvione (il mio è un suggerimento). Infine, come avevo già detto un'altra volta con umiltà, quando il presidente Mattarella, in occasione del discorso del 31 dicembre, ma anche il presidente Conte parlano agli italiani, lo facciano chiaramente: siamo in difficoltà, abbiamo problemi serissimi, forse abbiamo anche sbagliato, lo si può riconoscere, però vi chiediamo un sacrificio per efficientare al meglio la sanità, per portare a termine la vaccinazione e per gestire qualsiasi nuova ondata della pandemia - ma ci auguriamo non ve ne siano - perché vogliamo ripartire. Per ripartire però bisogna far partire i lavori pubblici, se vi mettete d'accordo tra di voi, visto che tutte le volte che c'è da votare qualcosa sul treno ad alta velocità (TAV) succedono pasticci. Inoltre, visto che il recovery fund a me sta a cuore, suggerisco al Vice Ministro e al Sottosegretario un articolo del quotidiano «Italia Oggi» del 15 dicembre, in cui si dice che per l'esperto di fondi europei Del Monaco (prodiano) il saldo per l'Italia sarà negativo, quindi le liti nel Governo sono sul nulla. È stato pubblicato su «Huffington post» e «Italia Oggi» lo riporta dicendo che con il sistema del recovery fund ci perderemo e questa è una mia convinzione. In conclusione, bisogna produrre in Italia: il manufatturiero, che era ed è forte, non va ammazzato; l'agricoltura deve difendere i nostri interessi, i nostri prezzi e non perequare ad Est; la Gran Bretagna lo farà del 2021. Sono necessarie poche norme, semplici e chiare: anno bianco fiscale, come dice Forza Italia, allora avremo più entrate e più occupazione
2020-12-29	FI	SiclariMarco	Colleghi, quello che non riesco a spiegarmi, inoltre, è come sia possibile che in nove mesi cambia il mondo; cambia la storia del mondo e dei singoli Paesi; cambia anche la storia dell'Europa, che improvvisamente si materializza e riesce a mettere d'accordo 27 Paesi membri di storie e di culture diverse, con 24 lingue diverse parlate al Parlamento europeo, per tutelare 446 milioni di cittadini europei, mentre questo Paese, che conosce benissimo le problematiche di un territorio difficile e complesso, non si è impegnato in due anni a trovare una vera soluzione per risolvere l'emergenza sanitaria e il diritto alla salute dei calabresi.
2020-12-29	FI	SiclariMarco	Questo accade proprio mentre l'Europa, considerata grande, gigante, distante e fredda rispetto alle esigenze dei cittadini europei, sotto continui input politici - anche da parte del nostro leader Silvio Berlusconi e del vice presidente del Partito popolare europeo Antonio Tajani - riesce a dare, nel momento più difficile della sua storia, attraverso il Vax-day, il giorno della vaccinazione, una grande lezione di solidarietà, unione, speranza, vita e rispetto verso ogni singolo cittadino europeo di fronte al diritto alla salute: esattamente ciò che i calabresi chiedono da undici anni e che il Governo oggi non vuole riconoscere e dare.
2020-12-29	FI	SiclariMarco	È nella stessa direzione dell'Europa che il nostro partito ha sempre lavorato e continua a lavorare oggi, sempre con il vice presidente Tajani, che ha presentato la proposta per la realizzazione di una vera Unione europea della salute attraverso la creazione di un istituto europeo per la ricerca, affinché si possa raggiungere l'obiettivo di tutelare allo stesso modo la salute di tutti i cittadini europei appartenenti ai diversi 27 Stati membri, poveri o ricchi, forti e meno forti che siano.
2020-12-29	FdI	FazzolariGiovanbattista	Fratelli d'Italia ha presentato, con un emendamento a mia firma, la richiesta di aumentare il fondo destinato all'acquisto e alla diffusione dei vaccini anti-Covid, al fine di poterli destinare anche agli italiani residenti all'estero, che si trovano in Paesi dove non sarà possibile una diffusione capillare degli stessi vaccini. Come sappiamo, gli italiani residenti all'estero sono più di 5.200.000; molti vivono in Europa e negli Stati Uniti, ovvero in Paesi in cui ci auguriamo non avranno problemi di vaccinazione, ma altri vivono in Paesi dove ciò rischia di essere complicato: penso ai molti nostri connazionali in Venezuela, in Perù o in generale in Sudamerica, oppure in Africa (sono molti - ad esempio - gli italiani che vivono in Kenya). Abbiamo, quindi, chiesto di incrementare il fondo, al fine di dare la possibilità al Ministero degli affari esteri e della cooperazione internazionale, in accordo con le nostre rappresentanze diplomatiche e sentiti i Comites, di garantire la vaccinazione alle nostre comunità italiane all'estero, lì dove avessero difficoltà a fare ciò. Chiedo al Governo di non cestinare questa proposta di Fratelli d'Italia, di farla propria, magari con un decreto-legge, in modo da poterla rendere immediatamente operativa e non dimenticare gli italiani che vivono all'estero.
2020-12-29	FdI	UrsoAdolfo	Tutto ciò avviene con un bilancio dello Stato di 40 miliardi di euro, il doppio di quanto abitualmente avveniva, al termine di nove mesi in cui il Governo e la maggioranza hanno utilizzato 108 miliardi di nuovo indebitamento, cioè quanto mai nessuno ha potuto fare in questo Paese nei decenni precedenti; sono cifre che corrispondono a circa sei leggi di bilancio in un solo anno. Inoltre, concludete quest'anno con una legge di bilancio che avete trasformato in una locomotiva, in un treno a cui agganciare tanti vagoni: la legge di bilancio contiene 50 proroghe, come se fosse il milleproroghe (ma quello in esame è il disegno di legge di bilancio, non il milleproroghe), 10 deroghe e 20 microbonus . In questi numeri c'è l'inettitudine di un Governo che realizza provvedimenti a pioggia, disperde le risorse, piega il Paese sotto montagne di debiti senza consentire la ripresa economica: 50 proroghe, 10 deroghe, 20 bonus, a questo avete ridotto la legge principale dello Stato, che dovrebbe dare indirizzo, prospettiva e strategia a tutta l'attività economica del Paese. Ebbene, in tutto ciò vi è però un bonus che nascondete e che si erge su tutto. Mi rivolgo soprattutto ai cittadini che hanno votato per i 5 stelle: si tratta di un bonus che si erge su tutto per coprire tutto e che nascondete con il resto del provvedimento. Mi riferisco al bonus che deve servire al Partito Democratico italiano per pagare con il denaro dello Stato una banca e comprarne due; al bonus che serve alla fusione tra Unicredit e Monte dei Paschi di Siena, la cosiddetta norma sulle imposte attive differite, deferred tax asset (DTA), che non ha un preciso stanziamento di bilancio. È una norma a fisarmonica che potrebbe essere di 1, 2, 3, 4, 5, 6 miliardi, a seconda di come poi si realizzeranno le fusioni in questo anno, e che dovrebbe servire a consentire al Partito Democratico, coprendo gli scandali del passato che stanno dietro il dissesto finanziario di Monte dei Paschi di Siena, di acquisire finalmente, secondo le ambizioni da tempo della ditta di Bersani, Fassino ed eredi, non una, ma due banche in una, cioè Monte dei Paschi di Siena e Unicredit, per una fusione che, già secondo le notizie odierne, costerà un po' di più. Infatti, sui giornali di oggi si legge che la dote dovrà aumentare, che non basterà quella delle DTA e che l'ultima dote da 3,6 miliardi aumenterà a 6 miliardi, poi c'è la manleva di 10,2 miliardi. Stiamo parlando, colleghi parlamentari, di qualcosa che denunceremo in ogni passaggio nelle prossime settimane e nei prossimi mesi. Parliamo del più grande ammanco della storia della Repubblica italiana; di un salvataggio di Monte dei Paschi di Siena, che è già costato 5,7 miliardi quando fu fatta la nazionalizzazione, e che poi è costato un altro provvedimento sempre in merito alle imposte differite che oggi riproponete con la norma sulle DTA. Ebbene, nel 2017 già accadde, a fronte di una maxiperdita di oltre 11 miliardi di euro, di iscrivere nei bilanci 3 miliardi di euro di credito di imposta nel computo del capitale. Tale manovra è già stata effettuata dallo stesso Padoan nel 2017. Accadde che il Ministro dell'economia di allora realizzò quella nazionalizzazione per coprire certi scandali. Qualcuno per questo cadde da una finestra. Recentemente la Camera ha deliberato una Commissione di inchiesta. Ebbene, per coprire quello scandalo l'allora Ministro dell'economia nazionalizzò Monte Paschi di Siena con una montagna di miliardi (5,7 prima, 3 miliardi dopo), 8 miliardi di crediti deteriorati furono acquistati da AMCO ed ora ci sono altri 3 miliardi almeno di DTA, almeno altri due miliardi e mezzo di ricapitalizzazione, altri 10,2 miliardi di manleva da garantire. A quanto ammonta il sacco che state preparando agli italiani? A quante decine di miliardi ammonta l'operazione di salvataggio della banca del Partito Democratico, che deve essere fusa con Unicredit e affidata a Padoan? Ho presentato un'interrogazione per capire come mai - sarà pubblicata domani - il ministro Gualtieri abbia sbianchettato una norma di direttiva europea, cancellandola dall'ordinamento per consentire a Padoan di superare fittiziamente e arbitrariamente con raggiro la norma sul conflitto di interesse e diventare oggi consigliere e domani presidente di Unicredit e Monte Paschi di Siena. Avete raggirato l'Europa; avete modificato e stravolto la normativa; avete sbianchettato il conflitto di interesse per realizzare il grande sacco sulla finanza e sulle banche italiane. Noi non ve lo possiamo consentire e non ve lo consentiremo. La manovra di bilancio serve solo a nascondere quell'operazione. Mi stupisco che il MoVimento 5 Stelle resti in silenzio e consenta il più grande sacco sulle banche italiane e mi stupisco che ciò accada nel momento in cui dal 1° gennaio la Banca centrale europea impone ai cittadini italiani e alle imprese italiane delle regole che porteranno al default dell'impresa italiana, come hanno denunciato banchieri eccellenti. È una bomba cosmica sul sistema produttivo e la Banca d'Italia con il chiarimento di ieri mette una toppa peggiore del buco. Si tratta di uno sforamento di 100 euro per cittadino e di 500 euro per l'impresa, pari all'1 per cento di quello sforamento in novanta giorni. Almeno un terzo del sistema produttivo italiano incapperà in quelle regole e salterà. Di questo non vi interessa nulla purché vi appropriate delle due banche che diventano una. A questo siete ridotti: la finanza speculativa italiana è diventata la bandiera della sinistra italiana.
2020-12-29	LN	RivoltaErica	Consideriamo però anche la propaganda di regime, che ricorda un po' l'Istituto Luce del Ventennio e segue tecniche comunicative da reality. Non voglio dimenticare gli Stati Generali in perfetto stile Luigi XIV. E cosa dire della comunicazione voluta dall'Europa sul V-day: cerimonie simboliche, televisione non stop sul tema, dalla mattina alla notte, veramente h24, con commozione, interviste e fasce tricolori su tutti i canali. Questa era stata decisa dall'Europa ma in Italia abbiamo voluto, anzi avete voluto fare ancora di più, con una pomposità incredibile. Io penso che tutti vogliamo uscire da questa emergenza ma non sarebbe più serio e sobrio cominciare a vaccinare in modo organizzato e continuativo e comunicare i numeri delle vaccinazioni fatte? Forse è una mentalità un po' lombarda ma guardiamo al pratico. Noi vogliamo che più persone, soprattutto partendo dai soggetti fragili e dagli operatori, siano vaccinati con regolarità, senza scene, con serietà e continuità nell'azione. Questo vorremmo. Parlando del Covid, forse un giorno qualcuno - riprendo un altro tema del quale non abbiamo più parlato - scriverà il libro «L'importanza della plastica ai tempi del Covid» perché ricordo in quest'Aula che tanto vuole fare per l'eliminazione della plastica, che forse, in questo periodo, la plastica è stata essenziale. Ricordiamocelo.
2020-12-29	LN	RomeoMassimiliano	Dopo penseremo ai progetti e alle risorse che l'Europa ci dà, perché, se non siamo capaci di fare una manovra di bilancio, dubito seriamente si possa pensare di progettare investimenti futuri sulla base delle regole europee. Davvero ci siamo resi ridicoli davanti all'intera Europa. Questo è intollerabile ed è il minimo che il Governo spieghi qual è l'errore che risulta esserci nella manovra al nostro esame, (che, da quello che si capisce dalle notizie trapelate, pare sia sostanziale) in modo tale che lo sappiamo, lo diciamo e tutti possano sapere effettivamente cosa sta accadendo in Parlamento, ma soprattutto come sta operando questo Governo.
2020-12-29	LN	RomeoMassimiliano	Sento parlare di recovery plan, MES, Sure ed Europa, ma, signori, cominciamo prima a imparare a fare le leggi di bilancio.
2020-12-29	PD	LausMauroAntonioDonato	(ore 17,26) ( Segue LAUS). Portiamo sul cuore il peso delle vite umane perdute e sulle spalle l'onere di una congiuntura nefasta ed emergenziale. La fine del tunnel ancora non si vede, eppure abbiamo il dovere di immaginarla e di intuire come raggiungerla. Il Governo ha scelto di muoversi lungo un percorso a tappe che con oggi traguarda il nono provvedimento economico finanziario negli ultimi dieci mesi di legislatura. Ognuno ha completato il precedente, lo ha arricchito o anche solo corretto in meglio e l'attuale comincia finalmente a porre le basi per guardare oltre la pandemia, per vedere la ripresa oltre la crisi. Quando si parla di ripresa, inevitabilmente si finisce per parlare di lavoro, che è tema centrale di questa manovra anche grazie al rapporto costruttivo che si è venuto a creare con le forze di minoranza. Nel testo all'esame dell'Aula si è cercato di equilibrare politiche di sostegno al reddito e all'impresa con politiche attive di rilancio del sistema produttivo ed economico in generale. Registriamo infatti il prolungamento di dodici settimane degli ammortizzatori sociali e l'inserimento di considerevoli risorse sugli sgravi contributivi, sia per il lavoro dipendente che per quello autonomo, e per la prima volta i lavoratori autonomi iscritti alla gestione separata avranno la possibilità di un'indennità straordinaria di continuità reddituale operativa. Questo è un passo importante sulla strada della riforma degli ammortizzatori sociali che è già nell'agenda del Parlamento per il prossimo futuro. Capitoli importanti della manovra sono riservati poi ai pensionati e agli esodati, ai cosiddetti lavoratori fragili e alle donne cui è dedicato in particolare il fondo per la parità salariale che è una sorta di implicito impegno del Parlamento a legiferare in materia. Investimenti per il futuro sono anche l'assegno unico universale per le famiglie con figli cui sono riservati oltre tre miliardi di euro, l'assegno di ricollocazione non soltanto a chi percepisce il reddito di cittadinanza ma anche ai cassintegrati e ai disoccupati in Naspi, e il contratto di espansione che in un mercato in trasformazione si pone come una sorta di patto generazionale. È evidente che in molti casi citati e in altri che mi manca il tempo di ricordare, ci troviamo di fronte al momento di avvio di politiche che dovranno poi trovare esplicitazione e concretezza. Penso, ad esempio, allo scostamento di bilancio che servirà nei prossimi mesi a rafforzare le maglie nella rete dei ristori intessuta per salvaguardare chi ha patito di più gli effetti della crisi generata dalla pandemia. Urge infatti cominciare a ragionare per filiere produttive e rivedere il concetto di attività prevalente rispetto a come è stato applicato sin qui, in modo da evitare che nell'elenco dei destinatari delle misure, taluni operatori risultino indebitamente eclissati. Da un lato, dunque, l'odierna legge di bilancio manda in porto i risultati attesi, dall'altro intraprendere nuove sfide e nuovi traguardi. Il tutto anche grazie a un mutato contesto europeo, all'interno del quale questo Governo ha saputo far tornare l'Italia tra i protagonisti. Vorrei concludere ricordando che, ancora sul tema del lavoro, proprio dall'Europa arriva l'eco di una proposta cruciale, con la quale presto saremo chiamati a confrontarci, relativa al tema dell'equa retribuzione. Si tratta di una proposta orientata a stabilire prescrizioni comuni nell'Unione affinché si tenda a una convergenza verso l'alto dei salari minimi, qualunque sia il sistema con cui essi vengono determinati nei Paesi membri. Mi avvio alla conclusione, Presidente. Intorno a questo obiettivo sta maturando una direttiva che non può e non deve coglierci impreparati, a maggior ragione per l'intenso lavoro che il Senato, in particolare, ha già svolto sull'argomento nel corso dell'attuale legislatura. Quindi, nel ragionare di bilancio, di rimedi e soprattutto di futuro, è bene metabolizzare che una decisione va presa, e va presa anche alla svelta, perché possiamo accompagnare il cambiamento invece di subirlo.
2020-12-29	PD	VerducciFrancesco	Pertanto, questa legge deve servire a metterci nelle condizioni di utilizzare al meglio e con coraggio i fondi del Next generation dell'Unione europea, per cui l'Italia si è battuta con successo, riaffermando concretamente le ragioni dell'Europa del lavoro e della solidarietà.
2020-12-30	FI	BerniniAnnaMaria	Al di là della comunicazione propaganda, la solita roba che vediamo sui telegiornali, per quale motivo tutta Europa sta vaccinando come se non ci fosse un domani e noi facciamo vaccinazioni simboliche?
2020-12-30	FI	BerniniAnnaMaria	Non è possibile. Lo ha detto persino il Ministro dell'economia, lo ha detto il commissario Gentiloni, lo hanno detto tutti. Ricordate quando dissi per la prima volta in quest'Aula che eravamo in ritardo? Quando dicemmo che il recovery plan era in ritardo rispetto al resto d'Europa, il Presidente del Consiglio ci rispose: è una fake news. Adesso la fake news la diffonde anche il ministro Gualtieri.
2020-12-30	FI	RonzulliLicia	Con una democrazia amputata, tra DPCM e stato di emergenza, con il PIL peggiore d'Europa, con il deficit alle stelle e in costante crescita, il Governo Conte prosegue a fare passerelle a favore di telecamera, per i TG serali, e si dimentica del Paese reale. Persino stamattina, mentre discutiamo della legge più importante dell'anno, il Presidente del Consiglio, invece di essere qui, nella casa degli italiani, sta preparando una conferenza stampa per fare il suo show di capodanno
2020-12-30	FdI	deBertoldiAndrea	Cari colleghi, se però la fiducia tanto vi aggrada, sarebbe forse opportuno che andaste a chiedere davvero la fiducia davanti al popolo italiano, a quei milioni di cittadini italiani che stanno soffrendo per l'incapacità della vostra azione di governo. Invece no: chissà perché chiedete la fiducia solo qui, nelle Aule parlamentari. Lo fate pur in presenza di una maggioranza che palesemente non esiste più, perché credo che le parole del vostro partner, Matteo Renzi, risuonino nei vostri cervelli in modo molto forte. La fiducia non esiste realmente neanche tra di voi, ma, contando sul potere delle poltrone, venite a chiederla giornalmente, in Aula. Su cosa chiedete, dunque, la fiducia? Su una manovra che, nel giorno della vigilia di Natale, uno dei principali giornali economici nazionali, «Italia Oggi», ha definito «manovra mille e una mancia». È su questa legge di bilancio che voi volete la fiducia? Probabilmente la raccoglierete, colleghi, tra poco più di un paio d'ore. La raccoglierete per quelle ragioni che gli italiani hanno ben note, ma quando sarà il momento sapranno certamente farvi scontare questa vocazione alla poltrona e al potere a dispetto della volontà nazionale. È una manovra - ve lo dimostrerò - fatta di mance e mancette; una manovra da 40 miliardi che si aggiungono agli oltre 100 miliardi dei decreti Covid che hanno indebitato questo Paese, hanno indebitato noi, i nostri figli e i nostri nipoti. Ma non lo avete fatto, come avrebbe richiesto l'emergenza, per riforme strutturali e per una manovra davvero straordinaria, come straordinaria doveva essere in un momento così delicato per il nostro Paese. Lo avete fatto per elargizioni, mance e per altri motivi che adesso andremo ad elencare. Serviva invece una manovra rivoluzionaria e straordinaria, come straordinari sono i tempi che stiamo vivendo; una manovra che desse finalmente al nostro Paese quelle riforme nel campo fiscale, della giustizia e della sanità che tutti invocano da anni, da ogni parte politica ed economica. Se non si fanno queste riforme, se non si cerca almeno di impostare queste riforme, quando si spendono 140-150 miliardi in pochi mesi, quando pensate che questo Paese possa davvero avviare il ciclo delle riforme necessarie al nostro futuro? Probabilmente a voi, cari colleghi del Partito Democratico, interessava di più, in questo momento, mettere a posto Monte dei Paschi di Siena e UniCredit, come molto correttamente vi ha spiegato il collega Urso ieri. Era più importante sistemare Padoan, sistemare gli interessi privati di una banca, o meglio di due banche, che ora finiscono nell'alveo del vostro potere, non riconosciuto dal Paese ma riconosciuto dalla vostra burocrazia, dai vostri interessi e dai vostri interlocutori di Bruxelles. Quindi, gli amici del MoVimento 5 Stelle (mai lo avrei pensato), pur non condividendo da sempre gran parte delle loro posizioni, si sono resi "strumenti" (voglio usare un termine gentile) perché questo potesse accadere; strumenti per essere da una parte proni agli interessi economici e finanziari dell'alta finanza e, dall'altra, strumenti per essere nuovamente proni ad un'Europa che ci sta irridendo. È la vostra Europa, che non è la nostra, che sta permettendo alla Germania, che ne è il traino, di acquistare milioni di dosi di vaccino a discapito degli altri Paesi europei. Questa è la vostra Europa, questo è il vostro falso europeismo, che è comodo soprattutto a portarsi a casa le banche, ma non a fare gli interessi degli italiani. Diamo allora anche un'occhiata a qualche numero. È una manovra che balla. Non mi era rituale, ma ormai lo sto facendo spesso, citare giornali che da sempre vi sono affini. Avete letto «la Repubblica» di oggi che titola: «Svolta o perdiamo i fondi Ue»? Cosa vuol dire, tradotto nella lettura della legge di bilancio? Vuol dire che la vostra legge di bilancio, oltre ad essere politicamente inconsistente, non sta in piedi, perché le vostre coperture (oltre al debito che - come dicevo prima - graverà sui nostri figli) si basano sulle sovvenzioni europee e sulle retroazioni fiscali delle sovvenzioni europee e dei fondi UE. Voi basate una manovra di 40 miliardi sulla retroazione fiscale e sugli effetti dei fondi europei, che peraltro sono assolutamente aleatori. Non lo dice Fratelli d'Italia, lo dice oggi «la Repubblica» in prima pagina e lo ha detto lo stesso quotidiano lunedì scorso nell'inserto economico. Quindi, la vostra manovra di bilancio non sta in piedi nei contenuti politici e non sta in piedi nelle coperture finanziarie. Signor Presidente, mi permetta di ricordare in conclusione che avreste potuto anche fare qualcosa, almeno nella legge di bilancio, per gli invisibili e per i professionisti. Anche ieri Marina Calderone, presidente del Comitato unitario Professioni, vi ha accusato di non riconoscere il ruolo dei professionisti. Non avete fatto nulla, non avete risposto ad alcun grido e ad alcuna richiesta politica ed economica di questo Paese. Avete però risposto ai vostri interessi personali e privati, agli interessi di Monte dei Paschi, di Padoan, dell'UniCredit. Gli italiani se lo ricorderanno; prima o poi andremo a votare e verrà riconosciuto chi ha la fiducia in questo Paese, non chi la prende solamente in quest'Aula per mantenere salde le proprie poltrone.
2020-12-30	LN	BagnaiAlberto	: neanche per questo le diamo torto; diamo torto invece a chi ciancia di Europa cambiata e di grande prova di solidarietà, senza voler affrontare il nodo della questione, che non è la sospensione, ma il totale ripensamento delle regole. È tutto in questa storia di ordinaria subalternità il motivo per cui gli italiani che noi ci onoriamo di rappresentare non hanno fiducia in voi. È per il vostro rifiuto di confrontarvi con la realtà, per la vostra incapacità di rivendicare pari dignità per il nostro Paese e per l'aperto disprezzo che avete dimostrato verso di loro, verso gli italiani.
2020-12-30	LN	BagnaiAlberto	Anziché parlare di miliardi che in gran parte non ci sono - e che, se ci saranno, dovranno comunque essere restituiti, dopo essere stati gestiti secondo le regole che hanno distrutto la nostra economia - e ringhiare come cani attorno a un osso per spartirvi il prestito che arriverà, lasciando chiudere le aziende e fallire le imprese che poi dovranno ripagarlo (cosa che ben vi guardate dal dire), dovreste porvi qui e in Europa l'unica domanda urgente che abbia senso porsi oggi: come cambiare la governance economica europea e cosa fare se questo dovesse rivelarsi impossibile. Tale operazione di verità, però, vi è preclusa per motivi non etici, ma etologici. Preferite continuare a tirare a campare, di rinvio in rinvio: meglio un sussidio domani che la dignità oggi! Questa è la cifra della vostra politica.
2020-12-30	LN	BagnaiAlberto	Non lo critichiamo per questo, sareste voi a doverlo fare, voi che siete così babbalei da credere all'Europa della solidarietà e voi che continuate a credere che la difesa dell'interesse nazionale sia deprecabile, perché il bene del tutto per voi giustifica sempre il male delle parti, che queste siano la Grecia o - peggio ancora - la vostra parte, l'Italia.
2020-12-30	M5S	AccotoRossella	Signor Presidente, onorevoli colleghe, colleghi e rappresentanti del Governo, è stato un anno difficile e tra poco meno di quarantott'ore sarà terminato. Potrei aggiungere «finalmente» oppure potrei cercare comunque qualcosa di positivo in un anno certamente complicato per il nostro Paese, per l'Europa e per il mondo intero. Preferisco questa seconda opzione, perché solo analizzando ciò che è successo potremo lavorare al meglio per costruire l'Italia del domani e questo lo voglio sottolineare soprattutto per i colleghi dell'opposizione, che sono sempre bravi solo a criticare, ma mai a collaborare.
2020-12-30	PD	MancaDaniele	Dobbiamo abituarci insieme, se vogliamo restituire dignità alla parola politica, ad inquadrare la fase politica che stiamo attraversando, perché questa è una fase politica inedita per il mondo e per l'Europa. Sarei molto cauto nell'indicare graduatorie, limiti, priorità e fare confronti con altri Paesi europei. Credo che insieme se vogliamo restituire dignità alla parola politica, dobbiamo avere la cautela di attendere l'uscita dalla pandemia. Avremo tutto il tempo e il modo per valutare i tassi di mortalità e i limiti delle nostre azioni che riconosciamo, perché dentro una pandemia ci sono limiti evidenti di tutti i governi in Europa. Tuttavia, dobbiamo inquadrare questa fase politica; lo dico nel pieno rispetto delle prerogative delle opposizioni. Sapete che non è questo il punto; ho pieno rispetto delle prerogative delle opposizioni, ma non sono accettabili lezioni di democrazia o, peggio ancora, confronti tra annualità diverse, perché paragonare la legge di bilancio del 2018 alla legge di bilancio del 2020 è fuorviante e strumentale. È un rigurgito di sovranismo, già sconfitto sia nella dimensione europea che in quella nazionale.
2020-12-30	PD	MancaDaniele	Però ora siamo in una condizione emergenziale e dobbiamo tra di noi riconoscerlo. Ho ascoltato il rumore e il frastuono delle opposizioni, che, quando non hanno proposte, ritornano nella retorica della frammentazione, dell'acquisizione di banche, del conflitto con l'immigrazione. Siamo in un'altra stagione, è un'altra fase, c'è un volto nuovo dell'Europa. L'Europa ci mette in sicurezza, altro che acquisizione di banche. Senza le politiche monetarie della Banca centrale europea non avremmo avuto nessuna condizione per riportare lo spread a 111, da 270 di marzo, e per gestire un debito ampio come quello consolidato in questo esercizio: 160 miliardi di indebitamento aggiuntivo. Il rapporto debito-PIL è passato dal 134 al 160 per cento. Senza la sospensione del Patto di stabilità e senza iniziative europee tutto questo non sarebbe stato possibile. Oggi abbiamo questa nuova responsabilità di fronte a noi. Riconosciamo i limiti, ma dobbiamo anche avere un'ambizione grande. Avremo di fronte a noi la più grande opportunità per progettare il nostro futuro; la sfida nuova di questa maggioranza, oggi, è riconoscere queste priorità. Mi voglio soffermare su tre elementi fondamentali, che in parte sono abbozzati anche nella legge di bilancio. Abbiamo introdotto l'assegno universale sui figli: è la prima misura utile per rilanciare la famiglia e per togliere discriminazioni tra lavoro dipendente e lavoro autonomo. Soprattutto, è la prima iniziativa utile per correggere un insostenibile tasso di natalità, che ci spinge lontano dalle aree più virtuose del mondo. Rendere trasversali le politiche di genere significa correggere limiti strutturali, perché il tasso di occupazione femminile in questo Paese non può rimanere a questi livelli, se vogliamo costruire un futuro economico all'Italia. Questo lo dobbiamo rivendicare. Di fronte a noi ci sono sfide nuove; c'è bisogno di una visione. Non abbiamo bisogno di centinaia di progetti. Voglio partire da uno di essi, che secondo me è ancora trascurato e che invece va valorizzato: parlo della sanità. Se stiamo affermando che la prima misura economica consiste nel garantire il diritto alla salute ai nostri cittadini e dunque deve consistere nell'assicurare a loro e alle generazioni che verranno una protezione di fronte a nuove pandemie, noi dobbiamo avere un'accelerazione. Non mi interessa discutere per il momento della quantità di risorse; vorrei discutere di come ricostruiamo il volto della medicina territoriale, di come mettiamo in sicurezza i territori, di come siamo in grado di garantire i servizi ai cittadini.
2020-12-30	PD	MancaDaniele	Signor Presidente, innanzitutto, in rappresentanza del Gruppo Partito Democratico, desidero ribadire il nostro voto favorevole, il nostro sostegno e la nostra fiducia nei confronti del Governo. Il nostro è un sì convinto nei confronti di una legge di bilancio indispensabile per la tenuta sociale del nostro Paese, necessaria per sostenere misure utili alle famiglie e alle imprese per attraversare questa crisi pandemica. Si tratta di una legge di bilancio che a nostro avviso ha una sua identità, volta a gestire la fase emergenziale, predisponendo anche misure strutturali utili a rimuovere limiti importanti, che hanno una rilevante storicità nel nostro Paese. La legge di bilancio ha quindi un'identità e ha l'impostazione politica e culturale di una coalizione che - non lo dobbiamo dimenticare - si assume la responsabilità di portare l'Italia fuori dalla crisi. Siamo qui, oggi, in Parlamento e possiamo riconoscere che ci sono elementi nuovi di fronte a noi, con un ruolo fondamentale e decisivo della scienza e della ricerca, che ci mettono oggi nelle condizioni di vedere una luce in fondo al tunnel - ovvero il piano nazionale di vaccinazione, così importante per affrontare questa sfida - e di riconoscere un nuovo volto dell'Europa, che ci guida, ci sostiene e ha trasformato un pericoloso declino sovranista e una pericolosa iniziativa rigorista, che ci aveva preceduto, in un nuovo volto europeista, in grado di consentire al nostro Paese di attraversare questa crisi. Questi sono due elementi fondamentali. Ricordo l'inizio di questa legislatura, quando qui si applaudiva ad un'azione contro l'Europa che in molti casi rivendicava un ruolo innaturale e disumano delle condizioni di legalità e di sicurezza del nostro Paese. Ricordo quando il sovranismo trovava qui, pochi mesi fa, un largo consenso. Oggi possiamo dire che siamo di fronte ad un nuovo europeismo e ad una nuova capacità della scienza di farci uscire dal tunnel della pandemia e il Partito Democratico riconosce il lavoro e il contributo che questa maggioranza e questo Governo hanno offerto per portare l'Italia fuori da questa crisi.
