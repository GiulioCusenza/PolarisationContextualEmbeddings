2014-01-07	M5S	MartelliCarlo	Signor Presidente, vorrei parlare oggi di una questione che ritorna ciclicamente, ogni volta che si verificano incidenti di piazza o che qualcuno solleva il velo sulla questione. Si tratta dell'identificativo delle forze dell'ordine. Sappiamo bene che tale questione sorge tutte le volte che si svolgono manifestazioni durante le quali si scatenano violenze, più o meno evitabili. Ebbene, tutte le volte che accade questo si creano le solite fazioni: qualcuno è favorevole, qualcuno è contrario, adducendo i pretesti più assurdi. Nel ricordare che il Movimento 5 Stelle ha da mesi presentato una mozione affinché ci sia un codice identificativo sia sugli strumenti di offesa che su quelli di difesa, cioè il casco, la pettorina e lo sfollagente, affinché ciascuno sia responsabile del suo proprio armamentario di sicurezza, volevo anche ricordare che queste cose ce le dice l'Europa. Noi ripetiamo «l'Europa ci dice» solamente quando ci fa comodo. Ebbene, nel 2001 il Consiglio d'Europa ha varato il codice europeo di etica per la polizia, che affronta questioni quali il rapporto fra polizia e sistema di giustizia penale. Negli articoli 36, 37 e 38 il codice dice che non si devono infliggere trattamenti inumani, e, all'articolo 45, che gli appartenenti alle forze di polizia, in occasione dei loro interventi, devono essere in grado di dar conto della propria qualità e della propria identità professionale. Una risoluzione del Parlamento europeo del 2012 evidenzia che il Parlamento esprime preoccupazione per il ricorso ad una forza sproporzionata da parte della polizia durante eventi pubblici e manifestazioni nell'Unione europea ed invita gli Stati membri a provvedere affinché il controllo giuridico e democratico delle autorità incaricate dell'applicazione della legge e del loro personale sia rafforzato. Inoltre, lo stesso Sindacato dei lavoratori di polizia, il SILP, ha dichiarato nel novembre 2012 che gli agenti che fanno ordine pubblico devono indossare un codice identificativo alfanumerico, dandone anche la spiegazione, con riferimento all'esigenza di realizzare un duplice effetto: trasparenza verso l'opinione pubblica e garanzia dei poliziotti nello svolgere il loro servizio. Quindi, ogni volta che pensiamo al codice identificativo, ricordiamoci che ci sono delle convenzioni e delle risoluzioni che noi stessi abbiamo sottoscritto, e abbiamo il dovere di ottemperarvi.
2014-01-08	LN	ArrigoniPaolo	Il provvedimento in esame, invece, si riferisce a tre tematiche ben distinte: l'eliminazione della seconda rata IMU, la dismissione di immobili pubblici e la riforma della Banca d'Italia. Parto dalla fine, dalla Banca d'Italia, questione non affatto semplice. Qui ci domandiamo: dove sono i presupposti di necessità ed urgenza, che sono alla base del ricorso al decreto-legge? Eppure si introducono nuove e significative disposizioni in materia di disciplina del capitale della banca, della partecipazione ad esso, della ripartizione degli utili, nonché degli organi rappresentativi dei soggetti partecipanti. La novità più rilevante era rappresentata dall'apertura della Banca d'Italia ad una platea estesa di investitori, anche stranieri (membri dell'Unione europea). Lei, ministro Saccomanni, aveva detto che l'estensione agli altri intermediari operanti in Europa è coerente con l'accresciuta negoziabilità delle quote in un contesto di libera circolazione dei capitali. Era la conferma che il Governo voleva svendere la sovranità nazionale dell'istituto di credito.
2014-01-08	M5S	VaccianoGiuseppe	Colleghi, mi dispiace che il termine non sia tecnico, ma io questo non so definirlo in maniera differente da regalo, al quale si aggiunge un'ulteriore semplice considerazione: in base alle nuove disposizioni - alle quali riconosco l'unico merito di porre fine alle pretese sulle riserve della Banca da parte dei soci privati - il dividendo sarà erogato ai soci stessi nel limite del 6 per cento del nuovo capitale: parliamo dì circa 450 milioni di euro l'anno, considerando che nell'assetto attuale non sono mai stati superati i 50-70 milioni di euro. Ciò contribuirà ad attenuare ulteriormente, laddove ce ne fosse bisogno, il disagio causato dalle maggiorazioni di aliquota IRES previste una tantum per l'esercizio in corso. Ma sapete chi nel corso degli anni a venire percepirà meno utili? Certo che lo sapete, lo avete scritto anche nel bilancio previsionale: lo Stato! Guardando al futuro, è stato inserito un emendamento per tutelare l'italianità della nostra banca nazionale, senza aver previsto alcuna clausola di salvaguardia, che pure noi avevamo proposto; quindi Bankitalia potrà essere in mano a soggetti che oggi sono italiani, ma che nel lungo termine (neanche tanto lungo) potrebbero essere scalati anche da nuovi soci extra europei, ad esempio una Goldman Sachs qualsiasi. Che succederà allora? Come si gestirà questa probabilissima situazione futura? Oggi gli azionisti sono italiani e la Banca d'Italia è la loro autorità di vigilanza: cosa succederebbe se l'azionariato diventasse prevalentemente francese, tedesco, giapponese o finisse in mano a qualsiasi altro Paese con interessi potenzialmente contrastanti con il nostro e con la vigilanza spostata a Francoforte? Sappiamo che i colleghi di maggioranza e il Governo sono consapevoli di questo rischio, ma hanno ritenuto di non accogliere in Commissione il nostro emendamento, né hanno proposto una propria soluzione, che pure avremmo valutato: prova ulteriore, qualora fosse necessario, di come sia stato forzato e non adeguatamente supportato da una serena analisi dei fatti l' iter di questo provvedimento. E ancora, se c'è un'azienda in Italia che può e, a nostro avviso, deve essere in mano pubblica o almeno prevedere la compartecipazione di soggetti pubblici questa è la Banca d'Italia, le attività di regolamentazione, vigilanza, politica monetaria e così via richiedono totale indipendenza della banca centrale rispetto ai soggetti regolati. L'azionariato pubblico non è forse condizione necessaria e sufficiente affinché ciò accada, però è sicuramente meglio di un azionariato privato, dove gli azionisti sono tra l'altro i soggetti controllati. Se è vero che non si può parlare di conflitto di interessi in senso stretto, perché, come sappiamo, i soggetti privati non possono influire sulle azioni esterne della Banca d'Italia (vigilanza, politica monetaria), possiamo però certamente parlare di inopportunità. Era proprio nel tentativo di sanare questa inopportunità che l'inapplicata legge n. 262 del 2005, al comma 10 dell'articolo 19, esattamente quello che si sta cancellando con il presente provvedimento (e mi rivolgo in particolare ai pochi colleghi rimasti del centrodestra, visto che era un provvedimento di un loro Governo), prevedeva il progressivo ritorno delle quote azionarie di Bankitalìa nelle mani di Stato ed enti pubblici. Si potrebbe ribattere, portandola ad esempio... PRESIDENTE. Dovrebbe concludere, senatore. VACCIANO (M5S). Sono stato interrotto due volte. PRESIDENTE. Il tempo perso è già stato recuperato. VACCIANO (M5S). Dobbiamo però chiederci se siamo un caso isolato. No, e gli esempi li fa la stessa Banca d'Italia, citando la Federal reserve, che però ha un assetto proprietario che, se rapportato alle normative di Maastricht, sarebbe impensabile in Europa. Torniamo proprio all'Europa. Di chi è la proprietà della Banque de France ? Della Bundesbank, di quella Germania che ci piace tanto, e sul modello della quale è stata creata la BCE? È pubblica. Se la necessità è quella evidenziata nel rapporto sull'aggiornamento del valore delle quote di capitale, ovvero di preservare l'autonomia della banca da ingerenze politiche, mi chiedo allora quale sia l'utilità del comma 1 dell'articolo 5, dove si esplicita in maniera chiara che assemblea dei partecipanti e consiglio superiore della Banca d'Italia non hanno ingerenza nelle materie relative all'esercizio di funzioni attribuite dal Trattato sul Funzionamento dell'Unione europea. Se questa norma vale per i privati, perché non dovrebbe valere per i soci pubblici? O forse il Governo sta ammettendo che si fida molto più dei banchieri che della classe politica che lo sostiene e che addirittura potrebbe agire in violazione del Trattato di Maastricht, nel silenzio della stessa Banca d'Italia e contrariamente al suo stesso statuto, all'articolo 1? Insomma, colleghi, se in questo decreto si ravvisa un'urgenza è ancora una volta quella di fare un favore alle nostre amate banche, che tanto si stanno prodigando per il sistema produttivo italiano. Allora vi dico, care amiche banche, se volete risolvere i vostri problemi patrimoniali, sentitevi libere di farlo con i soldi dei vostri soci e voi, Ministri, capisco che ancora avvertiate lo spirito natalizio, ma se volete fare dei regali di questo tipo, fatelo con i vostri soldi e non con quelli della Banca d'Italia e quindi dei cittadini italiani.
2014-01-09	LN	BellotRaffaela	Signor Presidente, rappresentanti del Governo, onorevoli colleghi, eccoci all'epilogo dell'annosa storia IMU, a dimostrazione delle troppe idee e altrettanto troppo confuse in materia da parte di questo Governo, la cui parola d'ordine sembra essere una sola: rinviare, rinviare ed ancora rinviare. Allora, dopo tanti rinvii, affrontiamo oggi questo provvedimento con la ormai usuale decretazione d'urgenza, il cui utilizzo per questo Governo è pari all'uso del voto di fiducia. Ma l'urgenza, cari signori, non nasce forse dalla sola vostra capacità di temporeggiare fino al limite del tempo disponibile? E se questo vale per l'IMU, imposta alla quale di municipale è rimasto ben poco, noi ci chiediamo dove trovi riscontro per il resto del provvedimento. Manifestiamo seri dubbi su come possa essere contenuta all'interno di un decreto una revisione tanto strategica quale quella della Banca d'Italia, l'istituto di credito più importante del nostro Paese. Chiedo al Governo come si possano riunire all'interno di un medesimo provvedimento due questioni tanto diverse. Non mi appello alla normativa vigente piuttosto che ai Regolamenti del nostro Parlamento, o ai recenti richiami del Capo dello Stato, ma semplicemente al buon senso che dovrebbe guidare la redazione di provvedimenti di tale portata. Certo, è più semplice forzare la mano, ma alla lunga potrebbe stancare anche chi ora vi sostiene magari tappandosi spesso il naso, ma comunque ancora vi sostiene. Tornando al testo, pochi sono gli articoli e numerosi i commi in un insieme eterogeneo purtroppo di grande impatto ed importanza per la nostra già disastrata economia; promesse non mantenute ed omaggi ai vostri grandi amici dell'Europa. È un testo il cui contenuto non si pone certo a difesa dei cittadini. Partiamo dall'IMU, imposta ora definita non municipale. Inserita dai vostri amici nel 2011, è stata avversata da noi per primi nel 2012, rinnegata nel 2013 e stravolta negli ultimi sei mesi. A maggio ne avete promesso la soppressione, ad agosto avete fatto un decreto per il rimborso della rata di giugno, lasciando nel limbo la valutazione per la soppressione della rata di dicembre. Alla fine avete valutato di far pagare il 40 per cento dell'aumento dell'imposta ai contribuenti. Cari signori, avete preso in giro i cittadini fin dal dicembre 2011, quando nel decreto assurdamente chiamato salva Italia - un nome, una garanzia - avete introdotto questa imposta iniqua ed ingiusta a carico dei cittadini che, con fatiche e grandi rinunce, hanno deciso di comprare una casa con redditi da lavoro tassati, mutui tassati, facendo girare l'economia, sulla quale voi poi conteggiate le entrate finanziarie, senza chiedere nulla ad un Governo che nulla sa dare loro, nemmeno il rispetto delle loro fatiche e delle loro rinunce.
2014-01-09	M5S	PagliniSara	Signora Presidente, il settore della scuola è da sempre oggetto di continue riforme, ma pochi tra gli uomini del Governo che si sono succeduti in questo Paese sembrano essere veramente interessati a migliorarlo. Al centro della scuola ci dovrebbero essere gli insegnanti e gli studenti e, affinché la qualità dell'insegnamento sia sempre migliore, bisognerebbe chiedersi quali sono le vere problematiche del sistema scolastico italiano. Nel nostro Paese viviamo questa contraddizione: abbiamo i politici più pagati d'Europa e gli insegnanti tra i meno pagati d'Europa. Gli insegnanti italiani formano le nuove generazioni e dovrebbero avere condizioni paritarie, simili a quelle dei loro colleghi europei. Non è pensabile che siano sempre necessarie le proteste, le manifestazioni, i comunicati a risvegliare i Ministeri dell'istruzione e dell'economia. Ultimamente si è aggiunto il problema degli scatti di anzianità del personale della scuola. Il presidente del Consiglio Enrico Letta ha annunciato che non ci sarà nessuna restituzione delle somme percepite lo scorso anno da trattenere in busta paga (gli ormai famosi 150 euro al mese), ma i rappresentanti sindacali sottolineano che la decisione del Consiglio dei ministri è solo quella di «sospendere» la restituzione degli scatti di anzianità e per questo ci si augura che sarà infine «definitiva». Oltre al ripristino degli scatti di anzianità, i rappresentanti del comparto scuola denunciano questioni altrettanto gravi come «la restituzione delle posizioni economiche ATA, il mancato pagamento degli stipendi e delle ferie ai supplenti, la riduzione del salario di posizione ai dirigenti scolastici». E proprio la restituzione delle posizioni economiche ATA chiama il Governo a dare delle risposte. In una nota del 7 gennaio il MIUR informa che «si rende inevitabile procedere al recupero delle somme già erogate in favore del personale ATA, sia per la prima che per la seconda posizione, acquisite e, conseguentemente, erogate con decorrenza dal 1° settembre 2011 ed annualità successive procedendo al blocco di ogni ulteriore mensilità». Come sempre, il Movimento 5 Stelle è vicino alle persone che hanno visto nel tempo perdere la loro dignità e assottigliare il loro potere di acquisto. Oggi si fa fatica a vivere e a sopravvivere. Se l'esempio deve venire dall'alto invitiamo questa politica a usare mezzi e misure della stessa specie, sia nell'ambito della scuola che nell'ambito della politica. Voi chiedete un reso dai lavoratori con stipendi quasi da fame, al di sotto delle statistiche europee... PRESIDENTE. Senatrice, la prego di concludere. PAGLINI (M5S). Noi chiediamo ai partiti di restituire tutti i soldi ricevuti dai rimborsi elettorali dal 1993, visto che un referendum aveva espresso un chiaro no al finanziamento pubblico alla politica. Ritornando ai lavoratori della scuola ATA, ci auguriamo, come sembra da comunicazione odierna, che il MIUR, insieme al Ministero dell'economia, risolva al più presto questa grave situazione.
2014-01-14	LN	ConsiglioNunziante	Ritorniamo all'Europa, un'Europa che a mio avviso è invadente, signora Presidente, un'Europa molto impicciona. Invece di dettar legge sulle stupidate in tutti i campi, si metta di buzzo buono a verificare cosa si può fare per l'invasione di extracomunitari che stanno letteralmente assaltando questo Paese. Adesso non li aspettiamo più neanche nelle nostre acque territoriali, né in quelle internazionali, andiamo direttamente a prenderli nei porti di provenienza! Addirittura, con l'ultimo imbarco, ne mancavano due all'appello, li abbiamo aspettati più di un'ora! E non è carino per le nostre Forze dell'ordine.
2014-01-14	LN	ConsiglioNunziante	Si dia una mossa in questo senso, cara la mia Europa. E per «cara», signor Presidente, non intendo il senso affettivo del termine, ma intendo la «costosissima» Europa, perché entro maggio l'Italia dovrà rientrare nei parametri dell'accoglienza dignitosa delle carceri. Siamo stati condannati per questo dalla Corte europea, bacchettati dal Presidente della Repubblica l'8 ottobre scorso, giorno in cui ha chiesto apertamente a senatori e deputati di intervenire con indulto e amnistia.
2014-01-14	LN	ConsiglioNunziante	Signor Presidente, onorevoli colleghi, mi verrebbe da dire «Europa, benedetta Europa», ma non lo dirò. Il relatore di questo provvedimento ha dichiarato che si tratta di una vera e propria riforma strutturale, ed è per quanto riguarda l'emergenza carceri una vera risposta all'Europa, dopo la sentenza Torreggiani della Corte europea dei diritti dell'uomo, sentenza che ha condannato l'Italia per la difficile situazione delle carceri. Questo è quello che dice il relatore, ed essendo relatore di maggioranza ci sta tutto.
2014-01-14	LN	StucchiGiacomo	Credo cioè che per i cittadini ci siano tempi grami che li attendono, perché questo provvedimento, nonostante qualcuno si ostini a dire che è un provvedimento che l'Europa vuole, a fronte però dell'incapacità del nostro Paese a gestire le situazioni emergenziali con degli strumenti ordinari, non è uno strumento che l'Europa vuole: viene utilizzato come uno strumento di comodo per poter forse anche avere dei risparmi per quanto riguarda la gestione dell'amministrazione penitenziaria, per poter evitare di investire in nuove carceri, per poter evitare quindi di tirare fuori soldi pubblici che in questo momento non ci sono, o se ci sono vengono utilizzati per altre priorità.
2014-01-14	M5S	BuccarellaMaurizio	Concludo, signora Presidente, sottolineando che forse sarebbe stato necessario velocizzare ancora di più l' iter di questo provvedimento, così come di altri che mirano, direttamente o indirettamente, a migliorare la situazione delle carceri italiane. Dunque, il nostro voto sul provvedimento in esame sarà favorevole. Abbiamo proposto emendamenti migliorativi, ma riteniamo che tutto sommato questa sia una strada giusta, ragionevole, che si deve percorrere subito, insieme ad altre misure, perché vi è l'esigenza di avere una giustizia giusta, una sanzione certa, senza doversi vergognare, ancora una volta, del nostro essere italiani agli occhi dell'Europa e del mondo, per lo stato in cui 65.000 persone vivono ogni giorno le loro vite nelle nostre carceri. Ringrazio, e naturalmente saluto i radioascoltatori di Radio Padania.
2014-01-14	M5S	BuccarellaMaurizio	Ma poverini voi! BITONCI (LN-Aut). Poverino sarai tu! BUCCARELLA (M5S). Signora Presidente, gradirei non essere interrotto. Faccio riferimento al discorso del senatore Malan, che demagogicamente agita lo spettro dell'invasione, se elimineremo il reato di clandestinità: «Questi lo sanno e dalle coste dell'Africa arriveranno a milioni». Infatti sono terrorizzati dall'ammenda di 5.000 euro che faremmo loro, e grazie a questa norma l'Italia sta mantenendo le proprie frontiere chiuse all'arrivo di questi selvaggi. Egli ci dice che in tutta Europa l'immigrazione clandestina è un reato. È vero che in alcuni ordinamenti giuridici permane tale fattispecie di reato, ma sappiamo benissimo che in quelli più rappresentativi, con i quali noi ci rapportiamo, o cerchiamo di rapportarci più spesso, cioè Francia e Inghilterra, l'azione penale è facoltativa.
2014-01-15	LN	BisinellaPatrizia	Le persone che necessitano di protezione per motivi umanitari o che rientrano nei parametri inerenti allo status di rifugiato sono sottoposti a procedure di identificazione, di verifica e controllo. Noi stiamo parlando invece di tutti coloro che si sottraggono a questi controlli, che non hanno la possibilità di mantenersi, non hanno un contratto di lavoro e, dunque, un reddito. Ma di che vivono? Dove andranno? Cosa faranno? Molto spesso, nella stragrande maggioranza dei casi (è documentato dai dati in possesso delle varie nostre strutture), si ritrovano sulle strade a delinquere. Vogliamo veramente mettere in campo una politica seria di controllo dei flussi migratori, il che va nel loro stesso interesse? Se infatti creiamo delle condizioni favorevoli, se facciamo in modo che vengano aiutati nei loro Paesi di origine, con un'assunzione di responsabilità dell'intera Europa, e non solo del nostro Paese, con una politica seria di integrazione e di responsabilizzazione, su questi temi allora forse potremo veramente aiutarli. Aiutarli prima di tutto in casa loro, e aiutare coloro che ne hanno davvero bisogno, facendo entrare nel nostro Paese le persone che ne hanno titolo e un contratto di lavoro per poterlo fare. Ricordo però una cosa. Noi siamo un Paese in cui i flussi di immigrazione anche regolare in questo momento non sono sostenibili: ripeto, non sono sostenibili neanche i regolari. Parliamoci chiaramente forse voi non ve ne rendete conto, troppo presi da queste Aule o dalla Rete, e non avete la percezione reale di quello che avviene fuori, nei Comuni e nelle città: non c'è un solo posto di lavoro per i nostri concittadini italiani, non c'è un posto di lavoro ormai per gli under 30 o per gli over 50, che non riescono a trovare un altro posto di lavoro.
2014-01-15	LN	ComaroliSilvanaAndreina	L'articolo 168- ter del codice penale come introdotto da questo provvedimento parla della messa alla prova. Significa che a un certo punto uno dice: «Voglio essere messo alla prova perché sono diventato buono. Non voglio il processo. Voglio che mi perdoniate. Voglio che capiate che mi sono redento». Prima cosa: questa richiesta la può fare anche un recidivo, un plurirecidivo, cioè uno che ha commesso ripetutamente reati, magari della stessa indole o appena vicine, per la quarta o quinta volta. Una volta beccato, dice: «Scusate, vorrei essere messo alla prova, perché improvvisamente mi sono redento. Provatemi, controllatemi, scoprirete che sono diventato un angelo, che non merito neanche il processo, nemmeno la pena, nulla». Difatti, l'articolo 168- ter dice, inoltre: «L'esito positivo della prova estingue il reato per cui si procede». Estinguere il reato, badate bene, significa estinguerlo oltretutto senza che neanche vi sia l'obbligo di risarcire il danno, perché, un po' oltre, nel provvedimento si dice che «ove possibile» bisogna risarcire il danno: ove possibile. Questo Governo poteva fare una riforma della giustizia, poteva garantire la famosa certezza della pena. Ricordo, infatti, che l'Italia, nelle classifiche mondiali in tema di giustizia è in una posizione da Stato del Terzo mondo. Ricordo i tempi lunghissimi per un giusto processo e le difficoltà che hanno gli investitori esteri a impiegare le loro risorse nel nostro Paese, perché non sono garantiti, mentre i malviventi vengono sempre più volentieri in Italia. Sembra che vi siano solo diritti per chi commette un reato, per i delinquenti, mentre rimangono solo doveri per tutte le altre persone oneste. Mi ricordo le parole del Capo della Polizia di Bucarest, capitale della Romania, che, quando si aprirono le frontiere dell'Europa, disse: «Da quando siamo entrati in Europa, Bucarest è diventata una capitale vivibile. I reati sono diminuiti. I nostri delinquenti sono andati in Italia, tanto lì sono sicuri di non scontare la pena, al contrario di quanto, invece, avviene da noi». Questa è una frase più esplicita di mille parole! Riguardo all'abolizione del reato di clandestinità, grazie all'emendamento dei nostri colleghi del Movimento 5 Stelle, ritengo che, con tutti i problemi che schiacciano l'Italia, questa non sia proprio una priorità. Anzi, è proprio l'immigrazione incontrollata a costituire un enorme problema, che si somma a tutti gli altri. È davvero singolare che, invece di affrontarlo come un'emergenza, vengano proposti interventi che hanno più l'aria di aggravare che non di risolvere il disastro. I cittadini della strada, tutti gli imprenditori, tutti i disoccupati, tutti quelli che non sono addentro alle alchimie fumose del Palazzo, ma che vivono quotidianamente il disagio della crisi e il fastidio dell'invasione, forse avranno qualche dubbio. Vi cito alcuni dati e faccio alcune considerazioni. Ogni anno fra 7 e 12 miliardi se ne vanno in money transfer, legale o illegale, verso i Paesi d'origine degli immigrati: almeno 100 miliardi in dieci anni, soldi che sono spariti creando un serio danno all'economia nazionale. Alla fine dello scorso anno, su 65.000 detenuti nelle carceri italiane, il 35 per cento erano stranieri, con un costo di puro mantenimento di quest'ultimi di 116 euro a testa al giorno, cioè in tutto circa un miliardo all'anno. Secondo il Consiglio d'Europa in Italia c'è un indice di sovraffollamento carcerario del 147 per cento: ci sarebbe posto solo per 44.700 detenuti. Gli italiani sono oggi 42.209; se non ci fossero gli immigrati non esisterebbe ancora il problema del sovraffollamento delle carceri: forse non sarebbe meglio fargli scontare la pena a casa loro? Se più del 35 per cento dei detenuti sono stranieri si può ragionevolmente supporre che almeno un'identica percentuale dei reati siano commessi da loro, quindi è ragionevole ritenere che senza gli stranieri la criminalità diminuirebbe più del 35-40 per cento. Ricordo il caso degli immigrati clandestini che si sono recentemente cuciti la bocca per protesta. La gente benpensante diceva: «oh poverini!»; tranne poi scoprire che erano delinquenti, spacciatori, che pretendevano solo e che sono fuggiti dal loro Paese solo per evitare il carcere a casa loro, che sappiamo essere ben più duro che da noi. Ogni anno la presenza dell'immigrazione costa alla comunità nazionale una cifra difficile da dettagliare, ma che varia fra i 20 e i 40 miliardi; è quindi del tutto ragionevole ipotizzare che l'intero fenomeno sia costato in vent'anni dai 500 ai 600 miliardi. Sicuramente, senza questa spesa, il debito pubblico sarebbe inferiore di almeno un quarto. Quando poi certi sindaci si preoccupano più degli immigrati che dei cittadini italiani è un fatto che veramente crea disgusto, almeno a me. Mi riferisco ad esempio al caso di Milano, dove ci si preoccupa di trovare un palazzo nel centro della città per dare lavoro agli extracomunitari; e i nostri disoccupati? Non è dovere prioritario per chi governa tutelare i suoi cittadini? A quanto pare no.
2014-01-15	PD	LoGiudiceSergio	Se vogliamo affrontare questo tema possiamo farlo senza pensare e senza raccontarci che stiamo facendo un passo indietro sul piano della difesa della legalità, della certezza della pena e della sicurezza dei cittadini, perché non è così. Affrontare la questione della detenzione con un'attenzione forte, suggerita, non solo sul piano giuridico dai principali studiosi di questo tema, ma anche dai Governi d'Europa, a misure articolate rispetto alla mera detenzione all'interno di una prigione, non significa fare un passo indietro, significa invece affrontare il tema con l'articolazione necessaria per rendere le misure più efficaci.
2014-01-15	PD	LoGiudiceSergio	Signora Presidente, intanto desidero ricordare qual è il contesto nel quale affrontiamo questa discussione: è bene rammentare che con diverse raccomandazioni il Comitato dei ministri del Consiglio d'Europa ha invitato gli Stati membri «a ricorrere il più possibile alle misure alternative alla detenzione e a riorientare la loro politica penale verso il minimo ricorso alla carcerazione, allo scopo, tra l'altro, di risolvere il problema della crescita della popolazione carceraria». Sono i Ministri degli esteri riuniti presso il Consiglio d'Europa, che non è un'organizzazione di parte.
2014-01-15	LN	CrosioJonny	A nessuno però è venuto in mente che per rientrare negli standard basterebbe far scontare la pena nei propri Paesi d'origine ai 23.000 extracomunitari che affollano le nostre carceri. Su questo punto voglio fare una riflessione. Proprio ieri si è tenuta una riunione tra i delegati parlamentari dell'Assemblea del Consiglio d'Europa, alla quale anch'io ho partecipato, alla presenza della signora Sabine Schnarrenberger, già ministro della giustizia del Governo tedesco, candidata alla segreteria generale del Consiglio d'Europa. A lei mi sono rivolto e, dopo averle spiegato che, oltre ai problemi dell'immigrazione, stiamo dibattendo in questo momento in Parlamento il problema delle carceri, che sono sovraffollate, con 23.000 detenuti extracomunitari irregolari, le ho chiesto che cosa, secondo lei, dobbiamo fare. La risposta della candidata alla segreteria generale del Consiglio d'Europa è stata molto semplice: queste persone devono scontare la pena a casa loro.
2014-01-15	LN	CrosioJonny	Ripeto, devono scontare la pena a casa loro. È ora che l'Europa insomma si muova.
2014-01-16	LN	CentinaioGianMarco	Signor Presidente, l'emendamento 1.221 è importante perché prevede l'esclusione dell'istituto dell'arresto e della reclusione domiciliari per i reati indicati, ovvero per il reato di immigrazione clandestina. Sull'oggetto di questo emendamento si è aperto un dibattito importante nell'Aula del Senato nelle ultime ore, un dibattito che, a nostro parere, è tra chi chiede che ci siano regole e che si entri in Italia con delle regole, e chi invece dice: «Liberi tutti, entrate e fate quello che volete». Le regole ci devono essere. Chi arriva in Italia deve sapere che non siamo la Repubblica delle banane; chi arriva in Italia sa e deve sapere che, per entrare nel nostro Paese - come hanno fatto altri arrivando da fuori - si devono fare delle richieste specifiche. Poi valuteremo queste richieste, in che modo e con quali modalità debbano essere fatte, ma non può esistere che chi entra in questo Paese lo faccia in modo irregolare. Il reato di immigrazione clandestina esiste anche nella vicina Città del Vaticano, colleghi. MANCONI (PD). Esisteva, ora non esiste più. CENTINAIO (LN-Aut). Quindi, non vediamo perché non debba essere così nell'Italia democratica, nell'Italia Paese evoluto, nell'Italia soprattutto Paese accogliente che ha dato i natali a tanti emigranti di qualsiasi regione, che andavano negli altri Paesi del mondo, in America, nel Sud America, in Europa, con delle regole, e prima di entrare rispettavano queste regole e subivano qualsiasi visita possibile e immaginabile, prima di poter entrare. Ci doveva essere un contratto di lavoro, molto spesso. Fare i populisti e dire che dobbiamo essere buoni, dobbiamo andare contro il reato di immigrazione clandestina, perché i cattivi, brutti, sporchi, barbari, magari anche volgari, della Lega stanno chiedendo delle regole, a nostro avviso - contrariamente al sindaco di Firenze, non abbiamo il Vangelo in mano, non siamo depositari della verità - vuol dire andare contro i cittadini italiani. In questo momento storico, in cui non ci sono posti di lavoro, in cui la gente non arriva a fine mese, in cui vediamo molto spesso i nostri pensionati durante i mercati non andare a fare shopping, a comprare, ma guardare nelle cassette degli ortaggi lasciate dai venditori per cercare qualcosa di commestibile, in cui vediamo famiglie e padri di famiglia che, non arrivando a fine mese, rubano per fame, dire: «Liberi tutti, entrate tutti senza problemi», significa andare contro il popolo italiano. Noi chiediamo semplicemente il rispetto delle regole, non chiediamo altro: c'è una legge e questa legge deve essere rispettata. Alcuni, per confutare la nostra tesi, ci dicono che non ha ottenuto risultati, ma non è vero, e dove non ha ottenuto risultati è perché c'erano magistrati che, gonfiando il petto, ti dicevano: «Io non l'ho applicata». Signor Presidente, se esiste una legge, in Italia, deve essere applicata. FORNARO (PD). Cosa c'entra con questo emendamento? È fuori tema! CENTINAIO (LN-Aut). Quindi, la nostra proposta è quella di mantenere... PRESIDENTE. Senatore Centinaio, noi stiamo discutendo dell'emendamento 1.221.
2014-01-16	LN	ConsiglioNunziante	(ore 12) ( Segue CONSIGLIO). Tutti i direttori delle case circondariali, come anche altri addetti ai lavori, come gli appartenenti alle Forze dell'ordine, ne hanno denunciato l'assoluta inefficacia, e le carceri, dopo un veloce svuotamento nei primi giorni, hanno visto nei mesi successivi gli stessi soggetti ritornarvi. Vorremmo anche sapere cosa pensa questa benedetta Europa, che ci ha così bacchettato, della vostra soluzione; l'Europa probabilmente chiedeva che le carceri fossero più degne di essere occupate da questi delinquenti, ma credo che la vostra soluzione non risolva assolutamente il problema e ne causi solamente degli altri. Catturare un soggetto che ha commesso delle rapine in casa, che sono quelle che più fanno paura ai cittadini, e metterlo agli arresti domiciliari, sembra più un premio che una condanna. Le Forze di polizia, caro Presidente, avranno un grande problema: sono già scarse, hanno mezzi limitati, addirittura a volte non hanno neanche la possibilità di rifornire di benzina i propri mezzi, e saranno costrette a togliersi dalle strade, quindi a non fare il lavoro per cui sono deputate, per andare a suonare i campanelli di questi soggetti. Quindi passeranno una gran parte del loro tempo a suonare i campanelli, come facevamo noi da ragazzini, uscirà il soggetto e dirà: «Sì, io sono qui». Questo sarà un ruolo al quale le Forze dell'ordine dovranno imparare ad abituarsi, perché per decreto ci sarà un declassamento della loro capacità di assicurare al Paese e ai cittadini più sicurezza e tutela. L'emendamento 1.213, se approvato, sarà in linea con la grande problematica sollevata da tutti i sindaci, i quali, anche negli incontri con i prefetti, hanno manifestato questa mancanza di sicurezza e fatto presente che sono impotenti nel garantire ai propri cittadini la sicurezza, a causa dei mezzi limitati e delle capacità tecniche. Per quanto riguarda gli arresti domiciliari per i reati per i quali è prevista una pena sino a tre anni, se si fa qualche conto, saranno liberati migliaia di soggetti. Uno degli aspetti che più mi ha meravigliato, circa l'incapacità delle stazioni dei Carabinieri di essere effettivamente utili alla cittadinanza, è che, se beccano qualcuno e lo consegnano al giudice, dal tribunale esce prima il ladro del carabiniere, perché quest'ultimo impiega tre o quattro ore in più ad uscirne, per riempire tutte le carte e i documenti che sono necessari per l'espletamento delle pratiche burocratiche. Pertanto, per ogni soggetto che viene beccato, c'è una mole di lavoro da parte dei Carabinieri che fa sì che i protettori della cittadinanza siano ingolfati da un lavoro burocratico completamente inutile. Come dicevamo, Presidente, consideriamo gli arresti domiciliari assolutamente dannosi per una serie di motivi: è un premio a chi ha commesso degli atti delinquenziali, soprattutto nei confronti di soggetti molto deboli. Ti entrano in casa e violano la tua privacy: questo è un qualcosa che ti porti dentro per mesi, e il problema di tornare a casa è sempre quello di sperare che la cosa non succeda un'altra volta. I domiciliari li consideriamo a tutti gli effetti un premio, e anche il cittadino che mai si è scontrato con una giustizia che a volte non funziona si troverà nella condizione di dover essere molto critico nell'accettare un provvedimento come questo, che io vorrei proprio fosse messo in votazione con un referendum, per vedere che - forse - non avrebbe una grande percentuale di voti a favore.
2014-01-16	PD	PaduaVenera	Per tutte queste ragioni, chiedo di sapere come il Governo pensa di rispondere a tutto ciò, visto che anche oggi abbiamo parlato di pene alternative alla detenzione, proprio per rispondere a ciò che l'Europa continua a segnalarci, a proposito del numero esagerato di persone ospiti nelle nostre carceri.
2014-01-21	LN	BitonciMassimo	Esiste infatti in Belgio, con reclusione di tre mesi; in Danimarca, con reclusione di un anno; in Germania, con reclusione fino a tre anni; in Grecia, con reclusione di tre mesi; nel Regno Unito, con multa fino a 5.000 sterline e reclusione fino a un anno; in Francia, con un'ammenda di 4.000 euro e la reclusione fino a un anno. È falso quindi quando dite che questo reato non esiste in Europa: esiste in tutta Europa ed esisteva anche in Vaticano, che sia chiaro! In Italia in realtà questa norma è stata completamente disapplicata dai giudici citando normative comunitarie e questo è un tipico esempio di «certezza della pena». La cancellazione del reato, signora Presidente, provocherà una vera e propria invasione. Da gennaio sono arrivati nel nostro territorio quasi 2.000 disperati: una città intera ogni mese, che arriva nel nostro territorio e che noi dobbiamo mantenere! Rendetevene conto!
2014-01-21	LN	BitonciMassimo	Mi riferisco alla cancellazione del reato di immigrazione clandestina, che pure esiste in tutta Europa. Che sia chiaro!
2014-01-21	PD	LumiaGiuseppe	Signor Presidente, colleghi, membri del Governo, oggi il Senato nel suo complesso compie delle scelte senza precedenti, scelte attese e discusse. Decenni e decenni di convegni le hanno precedute, libri, articoli, studi e poi al solito annunci della politica e poi ancora il niente: delusione. Oggi questo non succede, colleghi, perché sulle pene detentive non carcerarie, sulla riforma del sistema delle pene, sulle disposizioni in materia di sospensione del procedimento con messa alla prova e le scelte nei confronti degli irreperibili, finalmente il Parlamento volta pagina. Finalmente possiamo dire che la nostra Carta costituzionale viene rispettata e applicata. Anche la Corte europea può guardare con altri occhi al nostro Paese. Per tanto tempo abbiamo dovuto subire delle umilianti sanzioni e raccomandazioni. Oggi siamo pronti a dare una risposta moderna, avanzata, civile e democratica. Colleghi, per quanto riguarda la riforma del sistema delle pene, pensate un po', si aspettava da decenni la scelta che al Senato abbiamo fatto, arricchendo già l'opzione contenuta nella Camera. Per quanto riguarda il sistema delle pene si indica una dimensione mai avuta prima, appunto. Le pene principali - vorrei sottolinearlo - rimangono l'ergastolo (e non è cosa da poco, soprattutto in questi giorni, quando Riina si permette di minacciare il magistrato Di Matteo ed altri magistrati che sfidano la mafia con i processi e con le indagini) e la reclusione in carcere, ma viene inserita tra le pene principali anche la reclusione domiciliare e l'arresto domiciliare. L'arresto e la reclusione domiciliare sono previsti per i reati con pene non superiori ad un massimo di tre anni e, nello stesso tempo, per i reati che vanno da tre a cinque anni di pena, si dà al giudice la possibilità di valutare la scelta di garantire al nostro sistema sicurezza e nello stesso tempo limitare le nostre carceri dall'aggressione del sovraffollamento che ormai è diventato un sovraffollamento incivile e penalizzato dalla Corte europea. Colleghi, questa è una scelta moderna e seria che naturalmente non espone il nostro sistema di sicurezza; anzi, si prevede per la detenzione ai domiciliari che il giudice possa prescrivere l'uso di braccialetti elettronici per controllare l'esecuzione della pena. È prevista l'esclusione dall'applicazione delle nuove pene detentive domiciliari dei delinquenti abituali, professionali e dei delinquenti per tendenza. La Commissione giustizia del Senato ha espunto il riferimento all'articolo 104 del codice penale relativo anche ai contravventori abituali, presente nel testo approvato dalla Camera. Inoltre, quando il comportamento del condannato sia contrario alle prescrizioni impartite, ove si commette un ulteriore reato, decade la possibilità di avere la reclusione e gli arresti domiciliari. Allo stesso modo, ricordate colleghi, quando c'è un allontanamento non autorizzato dal domicilio, tale condotta equivale ad evasione ed viene così sanzionato. Il giudice, inoltre, può applicare ai reati per cui è prevista la detenzione domiciliare anche la sanzione del lavoro di pubblica utilità, sentiti l'imputato e il pubblico ministero. Dall'ambito di applicazione delle pene detentive non carcerarie sono esclusi i reati di grave allarme sociale; è inoltre prevista la possibilità - finalmente - di graduare il sistema delle pene: colleghi, per le pene gravi carcere severo e per i boss mafiosi il 41 -bis; per le pene lievi carcere o reclusione o arresto domiciliare. È una gradazione finalmente intelligente, che ci garantisce la possibilità di tenere insieme le garanzie, la libertà, il fine rieducativo della pena e, nello stesso tempo, un vero e rigoroso sistema di sicurezza. Così, cari colleghi, per quanto riguarda la possibilità che noi prevediamo con la delega al Governo per la riforma del sistema sanzionatorio (chiamato comunemente la depenalizzazione di molti reati), abbiamo fatto una scelta molto attesa, richiesta anche in questo caso da decenni: per i reati per i quali è prevista - lo ripeto - la sola pena della multa o dell'ammenda si passa a un altro criterio, cioè li si considera illeciti amministrativi. Ci sono però delle esclusioni importanti: ad esempio, le materie dell'edilizia e dell'urbanistica; dell'ambiente, territorio e paesaggio; degli alimenti e delle bevande (a tutela dei consumatori); della salute e sicurezza nei luoghi di lavoro; della stessa sicurezza pubblica; inoltre qui in Senato abbiamo aggiunto giochi d'azzardo e scommesse; armi ed esplosivi; elezioni e finanziamento ai partiti; proprietà intellettuale e industriale. Colleghi, abbiamo avuto una discussione qui in quest'Aula, anche in questi minuti, intorno all'immigrazione. In Commissione giustizia si è votato per escludere la materia dell'immigrazione dal mantenimento in condizione penale; abbiamo votato anche qui in Aula due ore fa e anche in questa sede si è scelto di non inserire tra le materie escluse dalla depenalizzazione quella dell'immigrazione. Perché, cari colleghi? Perché abbiamo un'idea di fondo che ci orienta, un un'idea vera, quella secondo la quale un sistema democratico è forte, è muscoloso da un punto di vista della virilità democratica, quando è in grado di colpire i trafficanti, quelli che riducono in schiavitù essere umani, donne e bambini, quelli che esercitano violenza, quelli che degradano la dignità delle persone! Su questi una democrazia deve tirare fuori i muscoli e tutta la propria energia! Ciò fino ad ora non è avvenuto: si è stati fragili, omissivi, del tutto indifferenti verso chi organizza il traffico degli esseri umani e riduce in schiavitù uomini, donne e bambini; invece muscolosi, forti, arroganti anche con insulti, nei confronti dell'immigrato, a prescindere dalla sua condizione, a prescindere se, ad esempio, si tratta di un rifugiato, anche con diritto d'asilo. Lì sì ci si scatena, si dimostra che si è abili; lì si gioca a raccogliere il consenso parlando alla pancia del Paese. Poi, se andiamo a vedere, se andiamo a scrutare bene la realtà, ci accorgiamo che anche questo sistema non esiste: non c'è forza, non c'è arroganza; è tutta verbale, è tutto giocato all'interno del teatrino della politica, perché in realtà il sistema penale sanzionatorio non ha fun-zio-na-to, ha reso spesso ridicolo il nostro Paese; ha consentito anche di mantenere in luoghi di detenzione, che dovevano essere temporanei e solo destinati all'identificazione, decine di migliaia di persone, di esseri umani e, come è avvenuto a Lampedusa, magari di trattarli in quel modo vergognoso e umiliante! Ecco perché, cari colleghi, si volta pagina. Ripeto: si volta pagina. Adesso dobbiamo dimostrare se siamo capaci di regolare meglio, attraverso lo strumento più efficace, che è quello dell'azione amministrativa, un mondo complesso e storico, una vicenda che riguarda la nostra società e tutta l'Europa. Colleghi, abbiamo anche approvato una misura moderna e nuova: la misura della messa alla prova. Si tratta di un istituto che altri Paesi hanno conosciuto prima di noi, un istituto che ci ha messo nelle condizioni - adesso - di recepire anche l'esperienza che abbiamo maturato nel settore minorile.
2014-01-21	LN	StefaniErika	Parliamo infatti della liberazione di soggetti che hanno compiuto dei crimini. Il provvedimento approvato questa mattina prevede, ad esempio, la reclusione domiciliare per reati puniti fino a cinque anni di carcere. Stiamo parlando di liberazione anticipata consentita da un decreto-legge, che sicuramente ha portato alla scarcerazione di molti criminali. Abbiamo ben nota la problematica della sentenza Torreggiani e ben note le conseguenze che potrà portare un mancato rispetto delle condizioni che questa Europa ci impone. Mi riallaccio a quanto ha detto il collega De Cristofaro di SEL, quando ha parlato di percezione della giustizia; ecco, io vorrei utilizzare la stessa parola nel dire: qual è la percezione della giustizia? La percezione della giustizia oggi, che sia da parte di un avvocato, di una persona vittima di reato o di un soggetto qualunque, è che ci si trova continuamente di fronte a provvedimenti che prevedono dei benefìci.
2014-01-21	M5S	BuccarellaMaurizio	La spending review e le politiche monetarie che ci impone l'Europa, magari imporranno anche a voi che governate scelte drastiche e dolorose, ma tutti insieme dobbiamo assumere la consapevolezza che così stiamo andando verso il baratro e verso uno Stato che diventa sempre meno Stato e sempre meno garante, e purtroppo, inevitabilmente, chi ne paga il costo sono le categorie più deboli: nel caso della giustizia i cittadini, che, prima di prendere in considerazione l'opportunità di vedere tutelato un proprio diritto devono fare i conti con le distanze dal tribunale (anche se si rivolgono al proprio avvocato di fiducia). Quindi, è un costo che aumenta. A ciò si aggiunge il blocco del turnover (conosciamo le condizioni delle cancelliere, con le assunzioni ferme da oltre un decennio e con un lavoro completamente ingestibile dal personale amministrativo). L'avvocatura è completamente prostrata, proprio perché si vede penalizzata o addirittura identificata come «il nemico da abbattere»: con questo mi riferisco anche a quello che conosciamo della bozza della legge delega, alla singolare e veramente fantascientifica disposizione con cui il Governo vuole estendere al difensore una responsabilità solidale in caso di soccombenza nei giudizi civili per lite temeraria. Persino l'Associazione nazionale magistrati ha avuto parole di critica e di stupore nei confronti di questa norma, che tradisce chiaramente un pregiudizio strisciante (poi nemmeno tanto strisciante, ma completamente sventolato). Ci sembra di poter dedurre che, se lo stato della giustizia in Italia è questo e le cause durano tanto, il problema si risolve permettendone l'accesso solamente ai ricchi, scoraggiando gli avvocati e mettendo delle trappole procedurali (come il filtro in appello) che non servono ad ottenere una sentenza migliore o più giusta, ma solamente ad aumentare lo stato di incertezza e di sconvenienza anche a livello di tutela del diritto di adire alla giustizia. Delle sentenze a pagamento già si è parlato: anche questa è una misura che trova il nostro completo sfavore. Mi avvio alla conclusione, signora Ministro, con una preghiera. Sabato scorso ero a Napoli in occasione della conferenza nazionale dell'OUA. Sono arrivato il giorno dopo le polemiche di cui ho letto, che francamente non mi hanno interessato più di tanto, perché non si dovrebbe personalizzare il problema nella figura del ministro Cancellieri, anche perché credo (se sono riuscito a far passare il mio pensiero) che quello che sta facendo lei, signora Ministro, lo farebbe probabilmente un altro al suo posto. Quindi, non è tanto una questione personale quella che rivolgo al ministro Cancellieri, ma un appello a che nella produzione legislativa del Ministero, di cui sappiamo fare parte in larga misura i magistrati, sia presente anche la voce dall'avvocatura. Questo non lo dico per spirito di categoria, perché non sono affatto qui a rappresentare interessi di categoria, ma perché l'avvocatura, pur con tutti i suoi difetti, rappresenta - lei lo sa benissimo - il vero tramite tra il cittadino e la giustizia. Probabilmente ascoltare l'avvocatura in un'atmosfera serena, civile e rispettosa di entrambe le parti, non a valle, ma a monte, quando le leggi si pensano, quando progetti di riforma sono ideati e poi tradotti in articolati normativi, sarebbe credo opportuno. Mi permetto di sollecitare questo tipo di interesse da parte sua. PRESIDENTE. La prego di concludere, senatore Buccarella. BUCCARELLA (M5S). Per quanto riguarda le risoluzioni al nostro esame, annunciamo il nostro voto contrario alla proposta di risoluzione n. 1 e il nostro voto favorevole alla proposta di risoluzione n. 2. Con riferimento alla proposta di risoluzione n. 3, a firma del Gruppo del Movimento 5 Stelle, atteso che da parte del Ministro sono pervenuti sui singoli punti pareri diversi (nella specie il parere contrario sui punti 1, 4 e 7, mentre favorevole sugli altri sette punti), anticipo la nostra richiesta di votazione per parti separate, in modo che l'Aula possa esprimersi diversamente in merito ai differenti punti.
2014-01-22	LN	ConsiglioNunziante	Poi si parla anche di Europa, signor Presidente. Ma, quando leggeranno la relazione allegata a questo disegno di legge, abbinata alle relazioni sulla questione della terra dei fuochi e sulla questione dell'immondizia, che idea avrà l'Europa di questa Italia? Come faranno gli investitori stranieri ad intervenire economicamente? Questa Europa impicciona, che altro non fa che darci qualche multa ogni tanto, sembra che sia poco attenta al made in Italy, che in questo caso viene completamente affossato. PRESIDENTE. Deve concludere, senatore Consiglio. CONSIGLIO (LN-Aut). Sì, signor Presidente. Concluderei il mio intervento, signor Presidente, con un'idea molto semplice. Noi siamo contrari, questo è chiaro: rispetto ad un fenomeno di tale grandezza e gravità, quale quello che c'è in questa zona del nostro Paese, la proposta indicata nel disegno di legge non può vederci sicuramente favorevoli. Siamo contrari perché l'dea di un condono edilizio con scadenza decennale induce i soggetti professionalmente inseriti in questo settore ad essere in continuo movimento. E siamo contro perché l'idea di un'edilizia spontanea non ci affascina, e mai la sposeremo.
2014-01-22	LN	CrosioJonny	Signor Presidente, intervenire su questo provvedimento per noi è abbastanza imbarazzante ed inconsueto. Mi sono chiesto più volte quale poteva essere l'atteggiamento che dovevamo tenere, per un semplice motivo: mi sembra di essere sbarcato su un pianeta che non conosco. Mi chiedo in quanti Parlamenti in Europa, e su questo pianeta, questa mattina sia in discussione un provvedimento in cui di fatto si parla di un terremoto indotto. Di questo si tratta: noi vogliamo andare a creare le condizioni affinché in Campania si vadano da subito a demolire 70.000 edifici abusivi, mentre in seconda battuta se ne dovranno demolire altri 210.000. Non da politico, ma da tecnico, mi chiedo: dove diavolo volete mettere le persone e dove diavolo mettete le macerie? Avete fatto un gran casino, e ora deve essere il Parlamento a mettere a posto le cazzate che sono state fatte in Campania.
2014-01-23	LN	CentinaioGianMarco	Signor Presidente, Claudio Abbado, insieme a Toscanini: i migliori direttori d'orchestra e la storia della musica mondiale. Fu proprio Toscanini, dopo averlo visto esibire giovanissimo, a dirgli che avrebbe avuto successo. Una profezia. Esprimiamo, a nome della Lega Nord, il cordoglio per la morte del maestro Claudio Abbado, scomparso pochi giorni fa a 80 anni nella sua casa di Bologna, dopo una lunga malattia. Era nato a Milano nel 1933, in una famiglia milanese di musicisti (lo erano i genitori e il fratello maggiore Marcello) e ha brillato fra le eccellenze della direzione internazionale, aggiudicandosi tre podi leggenda: quello della Scala di Milano (1968-1986), quello di Vienna (1986-1991) e quello di Berlino (1989-2002). È stato un infaticabile talent scout e forgiatore di orchestre, ha fondato la European Community Youth Orchestra, la Chamber of Europe, la Gustav Mahler dalla quale è nata la Mahler Chamber e la Mozart, chiusa proprio due settimane fa. La scarsezza di finanziamenti e i problemi di salute di Abbado, marchio di garanzia di questa eccellenza italiana, hanno portato alla sospensione dell'attività di quest'ultima. Si era formato a Milano, ma fu a Vienna che si scoprì direttore. Qui entrò nella classe di Swarovsky, allievo di Richard Strauss, e prese a frequentare le prove del Wiener. Debuttò nel 1958 a Trieste e alla Scala nel 1960: aveva 27 anni, e forse anche per questo è stato un direttore pronto a scommettere sui giovani, etichettati come baby direttori, da una società gerontoiatra come l'Italia. Appena trentenne aveva già fatto il giro dei podi più importanti, compreso quello di Salisburgo, su invito di Herbert von Karajan. E qui ebbe la consacrazione ufficiale e definitiva. Nel 1968 veniva nominato direttore musicale della Scala rimanendovi fino al 1986; se ne andava dopo aver fondato la Filarmonica, il complesso che riuscì a farlo tornare alla Scala nel 2012. Sempre nel 1986, Abbado assumeva la direzione della Staatsoper di Vienna e nel 1989 fu lui a succedere allo scomparso von Karajan alla guida dei Berliner Philharmoniker, l'orchestra più prestigiosa d'Europa. Con José Antonio Abreu ha promosso il sistema di scuole e orchestre venezuelane composte per lo più da ragazzi in condizioni d'indigenza, spesso provenienti dai barrios. Da decenni questo sistema sta dimostrando che, semplicemente mettendo tra le mani dei bambini uno strumento e invitandoli a cantare e suonare insieme ai coetanei, si favorisce per loro un futuro lontano dalla povertà e dal crimine. Abbado era convinto che la musica fosse «una delle migliori terapie che esistano». Claudio Abbado perseguiva i progetti con credo e generosità, come ha dimostrato devolvendo il suo stipendio da senatore a vita alla scuola di musica di Fiesole a sostegno di borse di studio, questo perché era convinto che solo «dando valore alla cultura, il nostro Paese possa guardare con maggior fiducia al futuro e che l'educazione musicale sia fondamentale strumento per lo sviluppo della persona e la qualità del vivere civile», affermazione che come Lega condividiamo totalmente.
2014-01-23	M5S	MontevecchiMichela	Signor Presidente, in una lettera a Nina Ruffini, datata 14 aprile 1939, mentre l'Europa sta scivolando nel buio del conflitto ormai imminente, Piero Martinetti scriveva: «Le anime luminose sono infinitamente rare, ma esse hanno il dovere di riconoscersi, di aiutarsi, di ammaestrarsi e di consolarsi. Il mondo esiste in fondo per loro. Il resto è nulla che non conta». Mi piace pensare che queste righe racchiudano il senso del nostro essere qui oggi. È sempre difficile racchiudere in poche parole la vita di un uomo: si può dire in realtà chi sia stato e come abbia vissuto, ma sono molte le strade per giungere alla verità della sua vita. Qui abbiamo, prima del senatore a vita di recente nomina, il direttore d'orchestra di genio, il musicista brillante, l'uomo conchiuso nella sua umanità, nella passione laica per le battaglie sull'uguaglianza, sui diritti umani, scevra di narcisismi e attraversata da una vena di personalissima spiritualità, nei concerti eseguiti nelle carceri e negli ospedali, che simbolicamente avvicinano Abbado a coloro che seppero condividere in prigionia il proprio sapere con i loro compagni. Un nome su tutti: lo storico belga Henri Pirenne, che fu tra le voci non violente più autorevoli contro l'occupazione tedesca del Belgio nel corso della prima guerra mondiale.
2014-01-28	FI	BerniniAnnaMaria	Signora Presidente, onorevoli senatori, vorrei anzitutto esprimere un disagio, che mi auguro sia condiviso da molti di voi, di noi: il disagio di chi vorrebbe svolgere la funzione alla quale siamo stati chiamati e per la quale siamo stati scelti in modo efficace, efficiente e, soprattutto, trasparente. Purtroppo le cose non stanno così, e da molto tempo. Sarebbe forse preferibile, per rispetto e quasi come segno della volontà di trasparenza nei confronti del Parlamento, che provvedimenti come quello che oggi siamo chiamati a esaminare venissero presentati con il loro vero nome e non con altre diciture e locuzioni, peraltro confuse e fantasiose nel titolo; sarebbe quindi opportuno che venissero chiamati semplicemente per quello che sono: milleproroghe. Mille! Pensavamo sinceramente di esserci ormai affrancati da questa pessima abitudine, tipica della Prima Repubblica - lo abbiamo detto tante volte - di sottoporre all'Aula (sempre con una cadenza caratterizzata da inquietante ritardo e fretta, sempre all'ultimo momento e sempre in uno stato - lato sensu - confusionale, frutto di altrettante mille pressioni, non sempre limpide) un insieme, un coacervo di disposizioni che appaiono tutte sotto un solo cappello, ma che raccolgono in modo disomogeneo e disgregato le istanze e talora gli appetiti più disparati, che a volte - molte volte - compensano ritardi e mancate decisioni del Governo o che correggono errori (sia detto per inciso: quanti errori da quando la politica è affidata alla cura esclusiva dei tecnici!), che inseriscono aggiustamenti fuori tempo massimo e, peggio, soddisfano esigenze che non obbediscono ad interessi generali ma a impulsi e stimoli, come dire, particolari. Il risultato è un inquietante modo di legiferare, un modo disorganico, che non consente un'analisi puntuale, che impedisce a noi senatori - a noi parlamentari in genere: questo vale per la Camera alta come per la Camera bassa - di svolgere al meglio il nostro lavoro, compulsati come siamo dalla fretta e dalla disomogeneità dei contenuti, che non fa onore, peraltro, ad un Governo che si presenta come nuovo anche nel metodo e che ci allontana dalle buone pratiche dell'attività legislativa. Come si fa a svolgere bene il proprio lavoro quando si debbono affrontare questioni le più disparate, che vanno dalle assunzioni, dall'organizzazione e dal funzionamento della pubblica amministrazione, alle operazioni di rimozione del relitto della nave Costa Concordia all'Isola del Giglio, dai corsi di formazione per addetti al salvataggio in acqua, al possibile impiego delle guardie giurate in servizio antipirateria sulle navi? Su quest'ultimo punto, signora Presidente, colleghi, mi sia consentito di aprire un inciso: è possibile che il Governo italiano si debba affidare soltanto a burocrati e avvocati, abdicando alla propria capacità di iniziativa politica internazionale, nel trattare una crisi così delicata e importante come quella tra l'Italia e l'India sul caso dei marò? È possibile che, a distanza di due anni da quel 15 febbraio in cui avvenne l'incidente davanti alle coste indiane, per cui oggi Massimiliano Latorre e Salvatore Girone rischiano addirittura un processo davanti ad una corte speciale e l'applicazione della pena di morte, l'Italia non riesca ancora a spostare a livello internazionale, con autorevolezza, con la dovuta competenza e determinazione, la gravità delle violazioni commesse dall'India, che nega tra l'altro l'immunità di funzione ai nostri militari in regolare servizio antipirateria, per di più in acque non territoriali e sotto la giurisdizione italiana, perché su una nave che batteva bandiera italiana? È evidente il problema di credibilità del Governo, il deficit di capacità e forza rappresentativa nelle sedi internazionali. Ma com'è possibile - per tornare in medias res, per quanto di ciò si possa parlare in un provvedimento così complicato da definire nei suoi temi portanti - che noi si debba ancora, nel 2014, mentre parliamo di grandi riforme, elettorale e istituzionale, di riforma del Titolo V della Costituzione e di abolizione del Senato, navigare a vista tra spezzoni di provvedimenti, ai quali si aggiungono il marchio DOP della «mozzarella di bufala campana», la revisione delle macchine agricole e poi ancora i temi relativi alla salute, all'istruzione, alle politiche sociali, all'ambiente, al turismo, alle comunicazioni, ai servizi pubblici locali, agli sfratti. Comprendo che il comune denominatore di tutti questi temi sia la proroga, ma ciò non è sufficiente a dare al nostro lavoro di parlamentari la dignità di un lavoro omogeneo ed organico. E qui devo aprire un altro inciso, nel merito, perché nelle pieghe di norme che a prima vista sono necessarie e comunque innocue si celano insidie che possono avere gravi conseguenze economiche. Mi riferisco in particolare alla proroga al 30 giugno 2014 del termine per l'esecuzione dei provvedimenti di rilascio per finita locazione degli immobili adibiti ad uso abitativo, in favore - in meritevole favore - di particolari categorie sociali, cioè conduttori con reddito annuo lordo familiare inferiore a 27.000 euro, in alcuni Comuni ad alta tensione abitativa. In realtà, come risulta dal rapporto del Ministero delle infrastrutture e dei trasporti del 20 settembre 2007 riguardo al numero di sfratti bloccati, sulla base del provvedimento all'epoca vigente, da ultimo prorogato, suddiviso per le 103 prefetture, il differimento delle esecuzioni interessa in sostanza solo alcuni Comuni. Ma l'effetto psicologico negativo sull'intero ambito delle locazioni abitative, derivante da una proroga generalizzata degli sfratti, ci suggerisce di limitare l'estensione territoriale del differimento ai Comuni con popolazione superiore a un milione di abitanti. Vorrei ricordare, anche se tutti gli italiani lo sanno e lo ricordano benissimo (perché peraltro hanno un ricordo assai fresco della scadenza della cosiddetta mini-IMU, cioè della tassa che il Governo Letta aveva detto di voler definitivamente superare), che il settore edilizio è letteralmente in ginocchio; che la crisi delle costruzioni e in generale delle transazioni immobiliari pesa in modo devastante sul dato crescente della disoccupazione, proprio nel momento in cui tutte le forze politiche a parole indicano la perdita o la mancanza di lavoro come il problema più drammaticamente attuale; che peraltro la cosiddetta mini-IMU è la coda di una tassa che non sparirà, ma cambierà solo nome, trasformandosi in TASI, TARI o IUC (sono tante le denominazioni date in questo percorso di crescita della tassa e di diminuzione della credibilità dell'attività del Governo). Queste tasse peseranno sui proprietari, diminuendo ancora di più il valore degli immobili e quindi il dato della ricchezza e del risparmio degli italiani, ma peseranno anche sugli inquilini. Da parte nostra deve esserci molta attenzione a non vessare ulteriormente chi lavora nel mondo dell'edilizia. Il rischio, altrimenti, è quello di deprimere ancor di più un possibile volano di ripresa dell'Italia, nel momento in cui tutta l'Europa ricomincia a crescere. E la vessazione passa anche attraverso provvedimenti piccoli, ma importanti, come quelli contenuti nel decreto milleproroghe. In conclusione, onorevoli colleghi senatori, non posso negare il mio profondo disagio rispetto al metodo vecchio, sbagliato e comunque tecnicamente insidioso e poco rispettoso del Parlamento di un provvedimento contenitore (che tante volte abbiamo detto di voler emendare, bloccando la sua corsa folle verso una gestione poco coordinata ed ordinata di problemi invece molto importanti). Ripeto che non posso negare il mio profondo disagio rispetto a questo modo di legiferare, che smentisce tutte le buone intenzioni e tutte le promesse di rinnovamento di un Governo che, ancora una volta, agisce - come purtroppo ormai è chiaro a tutti - con i modi e le forme dei tanto deprecati Governi della Prima Repubblica.
2014-01-28	LN	CentinaioGianMarco	PANIZZA (Aut (SVP, UV, PATT, UPT)-PSI-MAIE). Al Nord-Est! CENTINAIO (LN-Aut). Mi scusi, senatore, al Nord-Est di una volta, quel Nord-Est industrializzato, che non ha bisogno di essere rilanciato. Se andiamo a leggere il bando, vi si parla di città da rilanciare, e purtroppo, a nostro parere, non è stato capito il senso della proposta di Venezia e del Nord-Est. Vogliamo ringraziare la senatrice Lanzillotta per aver presentato tale mozione perché finalmente in quest'Aula si può parlare di cultura e di turismo senza l'assillo di un decreto-legge che incombe, senza l'assillo dell'emendamento o del Governo che obbliga a votare in un modo anziché in un altro. Quindi forse oggi, per la prima volta in questa legislatura, abbiamo la possibilità di confrontarci in modo più sereno rispetto ad altre occasioni e di poter anche noi, all'interno del Senato, «fare sistema» sulla cultura ed auspichiamo che lo possano fare le città che sono state prese in considerazione. Riteniamo che la Capitale europea della cultura sia un evento importante che l'Italia deve valorizzare e deve tenere in considerazione, un evento che arriverà a quattro anni dall'Expo e quindi sarà un'altra grandissima vetrina per la nostra Nazione. Pensiamo pertanto che quella sinergia che si sta cercando di creare con l'Expo possa essere duplicata, si possa veramente iniziare a pensare alle città italiane, alle nostre città e alle nostre Regioni, come ad enti locali che possano far vedere che facendo sistema, unendosi per raggiungere un determinato obiettivo, si riesce veramente ad andare oltre i confini nazionali. Come hanno sottolineato anche i colleghi, le 21 città che si sono proposte sono veramente tante, sicuramente un'eccezione rispetto ad altri Paesi europei. Però dobbiamo sottolineare che l'Italia è la Nazione della cultura e non potevamo non aspettarci almeno venti città o venti realtà intenzionate a confrontarsi con questo importante progetto. Sono state scelte sei città rilevanti, sei città - come stabilisce giustamente il bando - da rilanciare, città che si vogliono rilanciare. Quindi, rispetto alle città importanti che erano state scelte in passato, si sono scelte realtà che possono avere un futuro e possono far vedere all'Europa intera e al mondo quello che hanno da dimostrare. Inserirne almeno una del Nord non sarebbe stato sgradito, però va bene così, non ci sono problemi, siamo felici.
2014-01-28	LN	CentinaioGianMarco	Signora Presidente, cercherò di seguire il filo dell'intervento precedente, nel senso che questo momento dovrà essere un'occasione di sviluppo del turismo e della cultura. Questo è un progetto ambizioso che metterà l'Italia intera - quindi, come dicevo prima, non solamente la città che vincerà questa corsa a sei - sotto una forte lente di ingrandimento nel 2019. Pertanto è necessario fare sistema tra le sei città e forse tra le 21 città che avevano partecipato fin dall'inizio perché, a nostro parere, è importante non perdere tutto il lavoro svolto dai comitati che hanno lavorato e si sono adoperati per arrivare a questo risultato. Sicuramente ci sono città che porteranno delle best practice che potranno essere tenute in considerazione e permettere di raggiungere ulteriori risultati. Come dicevamo prima, occorre fare sistema tra le città e il Ministero. Capita molto spesso che gli amministratori, gli assessori del comparto cultura e turismo - fino a qualche mese fa ho fatto l'assessore alla cultura e al turismo della mia città - non riescano ad avere neanche un interlocutore presso il Ministero. A nostro parere, quindi, è importante questo ulteriore passaggio. È necessario fare sistema tra le associazioni del comparto pubblico, ma soprattutto tra quelle del privato, molto spesso abbandonato e neanche preso in considerazione. In questo sistema è necessario fare un notevole lavoro che fino adesso non è stato fatto: valorizzare il comparto del turismo. Anche in questo caso lo dico da ex assessore, ma soprattutto da direttore commerciale di un tour operator che ha sempre lavorato per portare turisti in Italia. Ciò che in questi anni è stato chiesto ai tour operator, stranieri soprattutto, riguardo all'Italia è cercare di capire quali possano essere i punti di forza e i punti di debolezza. I punti di forza della nostra Nazione sono che l'Italia è riconosciuta nel mondo, quindi il brand Italia è riconosciuto: quando all'estero si parla di Italia sanno di cosa si sta parlando. Alcuni tour operator, in particolare del Nord Europa, hanno chiesto ai turisti che si apprestavano ad arrivare in Italia il motivo per cui avessero scelto questa destinazione. La risposta numero uno è stata: i siti culturali. Questo può andare nella direzione del progetto Capitale europea della cultura 2019. Molto importante è l'enogastronomia, tenuta in considerazione da tantissimi turisti. Altro aspetto fondamentale è stato quello delle piccole città a misura d'uomo. L'Italia viene riconosciuta molto spesso da città come Roma, Firenze, Milano, Genova e Napoli, ma viene riconosciuta anche da quelle piccole città che vengono agganciate ai tour delle principali città. Molto importante è risultato essere anche il rapporto tra natura e cultura. I turisti stranieri ci riconoscono questo. Su tale aspetto però, sul quale il Ministero deve lavorare, abbiamo anche dei punti di debolezza importanti che secondo noi, nel giro di poco tempo, devono essere affrontati per capire in che direzione andare. Negli ultimi anni l'Italia ha perso appeal, non tanto per il prodotto (in alcuni casi lo è anche), ma perché si è sempre proposta in maniera diversa agli interlocutori. Se andate alle fiere del settore turistico potete notare che ci sono diversi brand : c'è il brand Spagna, il brand Francia, il brand Slovenia e di tutti i Paesi che ci stanno, intorno. L'Italia si presenta come una nuvola frastagliata dei 6.000 campanili (per così dire), con un brand Italia difficilmente riconoscibile. ENIT poi, molto spesso, non è andata nella direzione indicata dai tour operator. Altra critica molto importante che purtroppo ci viene spesso rivolta è il fatto che in Italia i mezzi di trasporto non sono il massimo. Altro aspetto fondamentale è la scarsa sicurezza delle nostre città. I turisti stranieri molto spesso rinunciano a venire in Italia anche per questo motivo. Quindi, l'obiettivo che dobbiamo avere e che devono avere tutti è quello di cercare di recuperare dove abbiamo dei punti di debolezza ed esaltare le nostre particolarità e le nostre peculiarità positive. Riteniamo che la mozione della senatrice Lanzillotta vada in quella direzione di sistema e di progetto che vogliamo portare avanti per quanto riguarda la cultura ed il turismo, pertanto il nostro voto non può che essere favorevole.
2014-01-28	M5S	GaettiLuigi	Sottolineo che la quota di esportazione della mozzarella verso l'Europa è in continuo aumento, anche per la stagnazione dei consumi italiani, e quindi potremmo chiedere all'Europa di fare altrettanta chiarezza e di tutelare i nostri prodotti. Invece, dal momento che i produttori adducono inesistenti difficoltà tecniche e burocratiche, facilmente superabili, viene prorogata di un anno l'attuazione di tale dispositivo. Ricordo che il decreto-legge è del 2008 e che, dopo cinque anni, non siete in grado di far rispettare un provvedimento. Quale credibilità avete, se non capite che il nostro futuro passa attraverso la serietà degli operatori, la qualità dei prodotti e la fiducia degli acquirenti? Sulla base di questa riflessione auspico che la proroga non venga concessa, come ho richiesto con un emendamento a mia prima firma.
2014-01-28	M5S	PagliniSara	Signora Presidente, mi chiedo a cosa serve la politica e a chi serve la politica, se continuamente i cittadini italiani non hanno risposte ai loro problemi reali e quotidiani e se ripetutamente assistiamo a mostruosi ricatti occupazionali! Scusate, ma oggi sono molto risentita. Oggi, un'azienda multinazionale svedese, l'Electrolux, con quattro stabilimenti in Italia, ci propone l'improponibile: l'incubo del dimezzamento dei salari dei lavoratori, il dimezzamento della vita, dell'autonomia, della dignità e della libertà del cittadino! Oggi il ricatto è questo: o prendi quello che ti vogliamo dare o sei fuori! E noi, nel nome di scelte politiche fatte in questi anni, che cosa rispondiamo a questi lavoratori derisi, ricattati e prossimamente schiavizzati? Propongono un salario dimezzato, una «cura polacca», col ricatto occupazionale, riducendo le ferie e le pause e bloccando il pagamento delle festività, dicendo che questi sono gli standard. I 1.200 lavoratori dello stabilimento di Porcia, gli 800 di Forlì, i 900 di Solaro e i 1.000 lavoratori di Susegana, insieme all'indotto e alle loro famiglie, da oggi che cosa pensano dell'Italia e di chi governa questo Paese? Bisogna dare risposte a queste persone. L'Italia ha stipendi tra i più bassi d'Europa e il costo del lavoro più alto. Tra l'azienda e le maestranze c'è chi ha dettato le regole: lo Stato. Un'azienda paga circa due volte e mezzo lo stipendio reale: una volta e mezzo allo Stato e una parte al lavoratore. Per dare 1.400 euro netti, l'Electrolux ne sborsa circa 3.500: e questo è soltanto il caso di una delle tante aziende in questa situazione, che ormai non si contano più. Le aziende chiudono e le persone diventano povere. Intanto i titoloni delle televisioni e dei telegiornali, i talk show e la carta stampata continuano a blaterare sul finto balletto mediatico del segretario del PD Renzi e del condannato per frode fiscale Berlusconi: siamo indignati e siamo offesi, prima di tutto come cittadini.
2014-01-28	PD	CardinaliValeria	Le Capitali europee della cultura 2019, così come Expo 2015, sono opportunità che vanno ben oltre i confini delle città direttamente coinvolte, perché riguardano il sistema Paese. Molte città, 21 per l'esattezza, hanno lavorato per presentare il dossier di candidatura compiendo un grande sforzo, peraltro in un momento di estrema difficoltà per gli enti locali, dimostrando che nonostante le difficoltà nel dare risposte quotidiane, i Comuni non rinunciano a guardare avanti, progettando il futuro delle proprie città; hanno migliorato, in alcuni caso creato, relazioni tra soggetti diversi, tra pubblico e privato, coinvolgendo una molteplicità di cittadini, di rappresentanti di diversi ambiti con lo strumento della progettazione partecipata, uno strumento molto interessante, ma sappiamo anche molto faticoso da mettere in campo. Io conosco da vicino il lavoro fatto dalla città di Perugia, perché ne sono stata assessore all'urbanistica fino allo scorso anno; una città che, insieme ad Assisi e a tutta la Regione Umbria, ha fatto un percorso di vero superamento delle logiche di campanile e anche di appartenenze politiche - permettetemi la battuta - visto che i due sindaci appartengono a schieramenti opposti. Questa è la dimostrazione che la cultura riesce veramente ad unire e ad andare oltre i confini, con un progetto che va oltre il mandato elettivo, la legislatura, anche in termini di scadenze. Ha superato queste logiche per esaltare le eccellenze di un intero territorio regionale, tanto da presentare la propria candidatura con un nome preciso: «Perugia 2019 con i luoghi di Francesco d'Assisi e dell'Umbria». Nel 2012 i due Comuni insieme alla Regione dell'Umbria hanno dato vita alla Fondazione Perugia 2019; in seguito sono entrati a farne parte numerosi soggetti che sono stati ascoltati ad uno ad uno affinché potessero rappresentare le loro idee e introdurle nel dossier. È stato un lavoro lungo e di vero ascolto, al punto da avere oggi circa 80 soggetti che ne fanno parte, tra associazioni, enti pubblici, istituzioni e privati; naturalmente i protagonisti della governance restano i soggetti fondatori. Fondamentale è l'apporto delle università (noi abbiamo due importanti università, quella per gli stranieri e quella italiana), che, insieme ad altri enti di alta formazione e ricerca, attori culturali, soggetti imprenditoriali, hanno già messo in campo azioni che guardano decisamente all'Europa nella ricerca di nuove filiere legate alla produzione culturale e creativa, alla conservazione e valorizzazione delle opere d'arte e alla fruizione del patrimonio, generando così nuova occupazione ad alto tasso di creatività e innovazione. Si tratta, insomma, di un progetto che parla di crescita; di una crescita intelligente con innovazione, creatività, conoscenza, formazione, attenzione ai giovani, alla crescita sostenibile con eventi ecosostenibili, con effetti duraturi delle politiche urbane e socioculturali, alla crescita solidale con interventi che favoriscano la nuova occupazione tramite industrie culturali e creative, una maggiore inclusione e coesione sociale e la piena affermazione dei diritti di cittadinanza. In tutto il dossier è sempre molto presente il riferimento all'Europa, facendo propri anche i temi della piena accessibilità delle città e della cittadinanza europea, dello status di cittadino europeo a tutto tondo. A conferma di questo sono stati presentati progetti in riferimento al programma «Europa dei cittadini» insieme ad altre iniziative, come ad esempio il festival bambini d'Europa, per una specifica fascia d'età. Il lavoro fatto dalle 21 città rappresenta una banca-progetti importante per lo sviluppo delle città medie, frutto di un importante lavoro di coordinamento tra i diversi soggetti che cercano di coniugare l'esistente con la ricerca del nuovo, valutando con attenzione varie esigenze in un'ottica strategica che va oltre il 2019 e i confini territoriali. Questo si traduce in politiche urbane, sociali, turistiche, economiche e culturali in un'ottica intersettoriale e di sostegno al recupero della leadership delle città, cosa fondamentale in particolare per le città capoluogo di Regione come Perugia. Si tratta, come giustamente rimarcato anche da CIDAC, Associazione città d'arte e cultura che ha promosso e coordinato il Progetto Italia 2019, di decidere quale Italia vogliamo per il prossimo decennio, quale ruolo dovranno avere le città medie per disegnare un nuovo futuro basato sulla cultura per il benessere dei cittadini. PRESIDENTE. Senatrice, la invito a concludere. CARDINALI (PD). Il progetto dovrà favorire lo sviluppo delle relazioni e degli accordi tra le città candidate. Le città, così come si legge nel dossier su Perugia 2019, rispondono ad un momento di crisi antropologica che caratterizza tutte le città europee di medie dimensioni, mettendo in atto processi di rigenerazione urbana e culturale. La stessa giuria ha parlato di progettazione buona e di buon livello. PRESIDENTE. Senatrice Cardinali, la invito a concludere la frase ed eventualmente a consegnare il testo integrale del suo intervento, affinché sia pubblicato nei Resoconti della seduta. CARDINALI (PD). Mi avvio a concludere sinteticamente, signora Presidente. La città vincitrice potrà essere una sola e potrà essere una capofila, anche perché le città hanno già avviato questi progetti - penso alla mia Regione e alla mia città - attraverso l'utilizzo dei fondi strutturali 2007-2013 e quindi ci si accingerà a lavorare per i nuovi. Com'è stato già detto, ci sono dei programmi comunitari importanti e credo che sia fondamentale non mortificare l'operato di queste città, ma soprattutto dimostrare che si vuole aiutare questo sviluppo. PRESIDENTE. La prego di concludere e di consegnare, se vuole, il testo scritto del suo intervento. Il tempo vale per lei, come per tutti gli altri senatori. CARDINALI (PD). Allego allora il mio intervento, signora Presidente. In conclusione, desidero invitare il Governo e i Ministri ad accogliere la richiesta contenuta nella mozione.
2014-01-28	PD	DiGiorgiRosaMaria	Signora Presidente, ringrazio le colleghe Lanzillotta e Serra per l'opportunità che ci danno di porre l'attenzione ancora una volta su uno dei grandi problemi del nostro Paese. Un grande problema del nostro Paese è quello di gettare via energia, risorse e progettualità. In questa mozione - e mi pare che il Governo abbia risposto in modo positivo - si chiede che questo non succeda. (Brusìo). Si chiede di far sì che tutto il patrimonio... PRESIDENTE. Mi scusi, senatrice Di Giorgi. Invito l'ala destra dell'emiciclo a contenere il brusio. Chiedo al senatore Calderoli se ci aiuta a tenere bassa la voce. DI GIORGI (PD). Dicevo che si pone l'opportunità di non disperdere quel patrimonio progettuale che queste città hanno messo in campo. Noi siamo considerati tra i meno bravi a fare progetti; siamo considerati tra i Paesi che in Europa si aggiudicano un numero molto ridotto di progetti europei. Siamo quindi tra coloro che donano fondi all'Europa, piuttosto che prendere dall'Europa le risorse che ci spetterebbero. Proprio per quanto riguarda i progetti - e bene viene detto nella mozione - si parla di una banca progetti, una sorta di banca dati dei progetti, con un livello di definizione economico-finanziaria molto avanzato. Si tratta quindi di un'opportunità - giustamente viene detto nella mozione n. 182, di cui anch'io sono firmataria - in vista di questa attività programmatoria e di progettazione all'interno di ulteriori programmi europei, che saremo portati a produrre. È proprio di questo che si tratta, com'è stato detto bene dai colleghi: si tratta della cultura che diventa motore di sviluppo, quella cultura che è un obiettivo forte del nostro Paese. Sulla cultura e sul turismo dobbiamo investire: ce lo diciamo continuamente, colleghi, anche in quest'Aula, ma poi spesso nelle questioni concrete non siamo abituati a portare avanti tutto questo. È una grossa sfida per le amministrazioni comunali naturalmente: ci sarà evidentemente la città vincitrice, ma ci sarà anche la possibilità di inserire i progetti già fatti all'interno di una nuova programmazione, quella che immaginiamo debba essere fatta tra il 2014 e il 2020. Il Governo deve quindi supportare le amministrazioni comunali, ma queste, a loro volta, devono essere in grado di fare rete con i loro territori, coinvolgendo quindi tutte le istituzioni pubbliche, private, le categorie economiche, le università e le scuole, visto che poi la progettualità non è soltanto di natura infrastrutturale, naturalmente, ma è anche legata a progetti di formazione e di cultura, per cui tutti i nostri giovani e le nostre scuole dovranno essere coinvolti. È allora una grande ricchezza quella, che in questo momento c'è ed è in nuce, esattamente un luogo, un grande archivio che noi dobbiamo sicuramente utilizzare. Dobbiamo essere in grado di farlo con energia, ma anche con competenza, cercando di essere competitivi come sempre. In questo Paese cerchiamo sempre di esserlo; non sempre ci riusciamo e qualche volta non abbiamo le condizioni per farlo. Dunque, alla luce di queste osservazioni, come Gruppo del Partito Democratico condividiamo le due mozioni, che vedo suscitano un grandissimo interesse tra i colleghi, che immagino voteranno a favore, anche se non sembrano interessatissimi. Annuncio quindi il voto favorevole del mio Gruppo.
2014-01-28	PD	IdemJosefa	Le ragioni di questa candidatura non si fondano soltanto sull'eccezionale persistenza di un patrimonio monumentale e prestigioso, inserito dall'UNESCO nella World heritage list, e nemmeno su una produzione culturale di livello internazionale. Ravenna è convinta di poter delineare in Europa un modello di città in cui può ben specchiarsi l'identità italiana. Ravenna è la città del mosaico e l'immagine del mosaico si presta assai bene a dare idea dell'incontro tra la pluralità di forme ed esperienze, che innerva il discorso artistico-culturale di questo territorio. A partire da una storia che la consacra come luogo di incontro e di dialogo tra culture diverse, antico ponte tra oriente e occidente, Ravenna si connota per la presenza di un capitale sociale e di un insieme di forze cooperative, che hanno permesso in passato e permetteranno sempre di più in futuro la tenuta del tessuto civile di cittadinanza. Ma per diventare Capitale europea della cultura, Ravenna, così come le altre città candidate e coinvolte in questo importante progetto, ha dovuto costruire un percorso attraverso il quale le idee si sono potute trasformare in progetti concreti e sostenibili. Per questo servono risorse, finanziamenti, strumenti e azioni in grado di garantire il successo di questo evento. PRESIDENTE. Senatrice Idem, la invito a concludere. IDEM (PD). Lo ripeto: si tratta di una grande occasione di sviluppo civile ed economico dell'intero Paese, che può creare crescita e occupazione, partecipazione ed entusiasmo, nonostante il noto adagio secondo cui «con la cultura non si mangia». L'impegno che chiediamo al Governo con la presentazione della mozione in esame è quello di porre un'attenzione particolare a sostegno di questo programma e a tutta la rete di città che hanno aderito alla competizione, al di là di quella che risulterà vincitrice. Ci sono quindi delle valenze proprie della rete di impegni che si è venuta a creare e che deve essere dunque supportata e portata avanti anche in futuro.
2014-01-28	PD	MargiottaSalvatore	Noi saremo bravi se riusciremo a ricominciare a fare economia partendo dal bello, della cultura, dal turismo, che sono i veri asset fondamentali del nostro Paese. Che le 21 città che hanno iniziato l'avventura abbiano trovato il modo di privilegiare la cooperazione alla competizione attraverso il Programma Italia 2019 è un fatto assolutamente positivo, peraltro rimarcato dal presidente del panel di esperti, Steve Green. In questo modo l'intero Paese nel 2019 può essere Capitale europea. Ventuno città e 16 Regioni unite su quattro assi fondamentali: il programma artistico e culturale a medio e lungo termine, il coinvolgimento della cittadinanza, un forte ancoraggio in Europa e la cultura, vista come propedeutica non solo al turismo, ma al welfare, all'imprenditoria e al benessere individuale. Matera in particolar modo, città della mia Regione, ha catalogato sotto la voce «cultura» il gioco collettivo, l'innovazione tecnologica, le residenze di civic hackers le applicazioni multimediali su musei e presidi culturali in genere, il miglioramento della qualità della vita urbana e l'enogastronomia. Matera, per l'armonia del vivere e del resistere che la contraddistingue, è concreto esempio di resilienza, ieri come oggi. Per questo Matera si candida, in nome dell'intero Sud d'Italia, del Sud d'Europa e di tutti i sud del mondo, per esprimere e rappresentare le culture dimenticate, quelle che hanno chiavi e valori profondi, per sbloccare una situazione di crisi economica, culturale e sociale da cui le culture dominanti non riescono a uscire. Ma, al di là del mio comprensibile tifo per una città della mia Regione, indirizzo allo stesso modo un augurio a tutte le altre cinque bellissime e nobilissime città che partecipano a questa seconda fase (mi piace nominarle: Siena, Cagliari, Ravenna, Perugia, Lecce). La vera partita è rendere Italia 2019 un forte esempio di buona pratica di sviluppo economico, a partire dalla cultura, a partire ‑ torno a quanto dicevo in premessa ‑ dal bello, da questa straordinaria bellezza che contraddistingue il nostro Paese. Con le mozioni in esame si chiede al Governo (qui rappresentato dal Sottosegretario, cui mi rivolgo) di garantire e di condividere tutto il percorso, mettendo a disposizione le risorse necessarie a vivere fino in fondo questa grande occasione, approfittando anche del ciclo di programmazione 2014‑2020. Non dubito che il Governo voglia farlo. Non dubito che su questi temi l'intero Senato possa trovare totale coesione con voto - mi auguro - unanime a queste mozioni.
2014-02-04	LN	ConsiglioNunziante	Mi verrebbe voglia di fare alcune considerazioni, signor Presidente. I senatori campani propongono e ottengono l'approvazione di una legge per condonare migliaia di immobili abusivi. Gli stessi senatori campani propongono e ottengono leggi per la terra dei fuochi. Direi che sono bravi, molto bravi, ma a questo punto chiederei a tutti questi senatori di prestare un po' più di attenzione ai territori che rappresentano, in modo da intervenire con la stessa celerità, puntualità ed efficacia anche ante problema e non solo post problema, come da sempre ci hanno abituato. Vede, signor Presidente, la prova è quello che è successo nel consiglio comunale di Caserta, dove l'irresponsabilità (questo lo riportano le cronache locali) ormai certificata della politica locale nei confronti del territorio ha fatto mancare il numero legale e non si è potuto discutere un ordine del giorno in cui si trattava proprio la problematica della terra dei fuochi. Si sono rimbalzate le responsabilità, ma sta di fatto che il consiglio comunale è stato rinviato e il problema rimandato ancora una volta. Signor Presidente, vi è anche chi ha pomposamente dichiarato che la conversione in legge di questo decreto costituisce l'occasione per un impegno corale, affinché si eviti che sulla Campania ricada un generalizzato e ingiustificato marchio di infamia, che comprometterebbe l'economia della filiera agroalimentare. Anche in questo caso, signor Presidente, dove è la puntualità, la celerità e l'efficacia di quei politici locali, che abbiamo notato in alcuni provvedimenti da poche settimane approvati? Forse è il caso, signor Presidente, che l'incapacità di una classe politica assolutamente inadatta e magari complice del malaffare faccia finalmente fagotto. Questa è la questione che pongo all'Assemblea e a coloro che ci ascoltano da casa. Per quanto riguarda la questione del reperimento dei fondi per le bonifiche (perché queste problematiche non sono mai a costo zero per lo Stato, ma portano sempre ad attingere a fondi che magari servirebbero per altre cose), va benissimo se i soldi, per una parte, arrivano dai beni confiscati alla criminalità organizzata. A proposito delle risorse confiscate per i delitti ambientali compiuti nella stessa Campania, signor Presidente, tendo anche a ritenere che, se tanto mi dà tanto, da queste confische, vista la quantità dei delitti in questo campo e le potenzialità economiche della mafia, probabilmente dovrebbe anche avanzare qualche soldino nel saldo finale. Dico questo alla luce del rapporto sulle ecomafie, nel quale il giro di affari della filiera criminale nel ciclo dei rifiuti nel 2012 è stato stimato in 16,7 miliardi di euro. Si parla, poi, di una inversione di tendenza, per cui sarebbero state sospese le importazioni dei rifiuti tossici in Campania. Voglio anche ricordare che, come Lega, ci siamo battuti molto per far sì che i nostri inceneritori, soprattutto nel bergamasco, non venissero oberati dai rifiuti campani, rifiuti che sono anche andati in giro per l'Europa, con un costo per la collettività enorme. E ben fanno le popolazioni locali, fortemente toccate da una mortalità che vede i decessi da tumore superiori al 10-15 per cento della mortalità generale, ad arrabbiarsi. Così - e concludo, signor Presidente - vi sono decessi per tumore all'apparato digerente, alla pleura, al polmone. Qualcuno si è affrettato a ribadire che quella striscia di terra a cavallo tra le province di Napoli e Caserta, quel martoriato territorio, non è più e non deve essere considerata terra di nessuno. Caro signor Presidente, purtroppo le cose non stanno così. Non è terra di nessuno, signor Presidente; quella è terra della malavita organizzata, quella è terra delle mafie e, in parte, di politici sicuramente inadatti. E noi da queste cose prendiamo completamente le distanze.
2014-02-04	LN	ConsiglioNunziante	Sicuramente vi è stato anche un problema di comunicazione, signor Presidente. L'argomento dei rifiuti di Napoli o, meglio, dei rifiuti campani è poco appetibile per la stampa nazionale e forse molto scomodo per le cronache locali. Eppure da molti decenni in Campania si sono verificati enormi depositi di rifiuti sopra e, soprattutto, nel sottosuolo, chiaramente illegalmente stoccati, nonché sversamenti di rifiuti industriali e di rifiuti tossici, addirittura nucleari, provenienti sicuramente da molte parti d'Italia e anche da alcune parti d'Europa.
2014-02-04	M5S	MartelliCarlo	La verità è che qui c'è la volontà esplicita di fare coltivazioni non alimentari per fare biomassa. Questa è la verità. E nel momento in cui io copro il terreno con la biomassa non sto facendo nessun tipo di bonifica. Se veramente si volesse parlare di bonifica, si smetterebbe di parlare di suolo e si impiegherebbe la direttiva che proviene dall'Europa, che dice che bisogna guardare anche il sottosuolo e le falde. Bisognerebbe andare dove i contaminanti vengono portati dalle falde acquifere.
2014-02-04	M5S	NugnesPaola	Ci troviamo per l'ennesima volta con un decreto omnibus, perché porta con sé tre emergenze ambientali, due delle quali davvero devastanti. La terza anche lo è. In Commissione ambiente alla Camera abbiamo ascoltato i comitati in audizione. Ahimè, abbiamo dovuto fare gli invitati alla Camera per ascoltare gli auditi e per poter dire una parola: è stata una gentile concessione del Presidente della Commissione ambiente della Camera quella di riceverci. Vedere di fronte a me i comitati della Terra dei fuochi e dell'Ilva di Taranto, insieme, mi ha fatto raggelare il sangue. Era lì, in quel momento, esposto il fallimento della politica italiana, senza sé e senza ma; il fallimento totale. Siamo i primi in Europa per corruzione, e lo eravamo già, in Europa, per le infrazioni e soprattutto, tra queste, per quelle ambientali. Siamo proprio un bel Paese. Noi su questa faccenda del decreto della terra dei fuochi eravamo comunque in attesa. Abbiamo presentato due disegni di legge, uno alla Camera e uno al Senato: chissà se un giorno verranno mai discussi. Abbiamo tentato, con questi disegni di legge, di andare alla radice del problema, di affrontare il problema. Come lo abbiamo fatto? Andando in giro a parlare con gli operatori, con quelli che mettono mano alle cose tutti i giorni; e abbiamo messo in evidenza le mancanze. Poi invece cosa ci arriva? Ci arriva un decreto-legge che di queste esigenze e di queste emergenze non se ne cura affatto, signori. Questo decreto sulla Terra dei fuochi si occupa soltanto dei terreni agricoli. Tengo a precisare che il testo definitivo è arrivato ieri mattina alle 11,30; quindi noi, in dieci ore, stiamo facendo tutto. A casa mia si dice: «frijenno e magnanno». Alla Camera sono state apportate alcune modifiche, ad esempio ai commi 5 e 6 dell'articolo 1, prevedendo la possibilità che debbano essere analizzati anche altri terreni. Quali altri terreni? I veri terreni del problema: gli sversatoi leciti ed illeciti. Noi invece ci stiamo occupando dei terreni agricoli. Ma dalla relazione della 5ᵃ Commissione emerge che non ci sono i soldi per allargare le indagini anche a questi terreni. Soprattutto, questo decreto che era vuoto, scarno, un compitino fatto male, da terza elementare, da rimandare al mittente, è stato così ben infarcito alla Camera, pieno di crema e di bignè: ma non c'è copertura per niente. Allora, se non c'è copertura finanziaria per nessuno dei bignè che è su questa torta, cosa porta a casa? Gli incentivi per le biomasse, la deroga per l'antimafia, l'Esercito, che è un grande spot elettorale. Non ci sono comitati di controllo, non c'è nulla, non c'è una struttura che sostenga investigativamente il nostro territorio. Avevo solo cinque minuti; non voglio essere interrotta come al solito da lei, che mi toglie la parola.
2014-02-04	M5S	NugnesPaola	Signor Presidente, questo è un omaggio a Josi Gerardo Della Ragione, di Bacoli. Volevo dire al collega che, se in Europa la corruzione percepita costa 120 miliardi di euro, in Italia costa 60 miliardi di euro. E quali sono gli altri costi, i costi indotti, i costi, differiti? A mio parere sono incommensurabili, e lo sappiamo tutti; io non negherei mai questo dato, che percepisco esattamente così. Quest'Aula deve sapere cosa avviene a chi cerca di opporsi ai potentati economici. A Bacoli, nei Campi Flegrei, in provincia di Napoli, un luogo incantevolmente di storia e archeologia di valore inestimabile, lasciato però all'abbandono e inaccessibile al pubblico, dove la natura crea paesaggi mozzafiato con spiagge, laghi e parchi naturali, chi cerca di difendere con l'onestà e con la voglia di vivere in un contesto migliore il bene comune viene osteggiato e minacciato. Josi Gerardo Della Ragione è un giovanissimo consigliere comunale di 26 anni, eletto in una lista civica, espressione dell'associazione FreeBacoli, nata come testata di informazione giornalistica on line. Da anni condividiamo con lui tante battaglie, in difesa di ciò che ci sembra il bene più caro, il bene comune: i valori della comunità, l'integrità dell'ambiente, la salute, la trasparenza e la democrazia nelle scelte politiche FreeBacoli e Josi Gerardo Della Ragione, in modo del tutto indipendente, scoperchiano da anni scatole chiuse, documentano, denunciano e fanno sentire la loro voce ad alcuni che non la vogliono sentire; una voce che, insieme a quella dei tanti altri cittadini attivi, dà fastidio perché è fuori dal coro, fuori dai patti, dagli accordi dei poteri costituiti. Nella notte tra venerdì e sabato 2 febbraio, ignoti hanno dato fuoco alla salumeria della famiglia di Josi, distruggendola e mettendo a repentaglio la sicurezza di tanti cittadini residenti nello stabile: un chiaro segno di intimidazione per l'attività politica indesiderata, per alcuni, del giovane consigliere di minoranza, che ha creato il panico nella cittadinanza. E non è la prima volta: era già successo ad un altro esponente di FreeBacoli, Alessandro Parisi, cui hanno incendiato l'automobile. Tutti e due gli episodi si sono verificati all'indomani degli articoli pubblicati dalla testata indipendente on line sul caso del Centro ittico campano. Sarà una coincidenza? Solo le indagini in corso potranno accertarlo, ma lo stile camorristico e intimidatorio di questi gesti non può restare nel silenzio. La battaglia di Josi è la nostra battaglia per la trasparenza, la partecipazione, la difesa dei beni comuni contro gli interessi dei potentati economici che distruggono il bene comune in nome del profitto. Noi diciamo basta. Ce la faremo, vinceremo noi.
2014-02-04	PD	DeBiasiEmiliaGrazia	È una questione molto seria. Non possiamo prenderci in giro dicendo che la pubblicità non si fa nelle fasce protette, perché sappiamo benissimo che l'Europa ci ha chiesto, e noi lo abbiamo adottato (come il Sottosegretario ben sa, essendo stato presente alle discussioni alla Camere nella scorsa legislatura), un codice di tutela del minore. Detto codice va oltre il tema delle fasce protette, perché, come è noto, queste vanno dalle ore 16 alle ore 18 e poi fino alle ore 23, mentre sappiamo benissimo che con le televisioni a pagamento e soprattutto con il gioco on line, il convitato di pietra di questo provvedimento, il minore, è esposto ad un bombardamento inevitabile da parte della pubblicità del gioco, e in particolar modo di quello on line. A parte chiedere al Governo di affrontare prima o poi la questione, che mi sembra molto complicata, del gioco on line, credo che un emendamento di questo genere abbia senso anche per dare finalmente un'indicazione a chi fa programmazione televisiva, a partire dal servizio pubblico radiotelevisivo per il quale paghiamo un canone e dal quale pretendiamo la tutela del minore.
2014-02-04	PD	SolloPasquale	Un'area che si caratterizza per lo sversamento illegale di rifiuti, anche tossici, da parte della camorra e, in particolare, dal clan dei Casalesi. In molti casi i cumuli di rifiuti, illegalmente riversati nelle campagne o ai margini delle strade, vengono incendiati dando luogo a roghi i cui fumi diffondono nell'atmosfera e nelle terre circostanti sostanze tossiche, tra cui diossina. Da molti decenni nelle campagne campane si sono verificati sversamenti di rifiuti industriali e di rifiuti tossici e nucleari provenienti dal Nord Italia e dal Nord Europa. Nel 2011, secondo un rapporto dell'ARPA della Campania, un'area di 3 milioni di metri quadri, compresa tra i Regi Lagni, Lo Uttaro, Masseria del Pozzo-Schiavi (nel Giuglianese) ed il quartiere di Pianura della città di Napoli, risulterebbe molto compromessa per l'elevata e massiccia presenza di rifiuti tossici. Una situazione esplosiva in quanto l'inquinamento da diossina dei terreni è estremamente pericoloso perché introduce sostanze tossiche nella catena alimentare degli animali da allevamento e può raggiungere anche l'uomo. A seguito di questi riscontri, la vendita di prodotti caseari della Campania è diminuita significativamente, non solo in Italia ma anche all'estero. La zona sarebbe interessata anche da un consistente traffico di rifiuti, tra le cui attività rientrerebbe lo sversamento e l'eliminazione di materiali come copertoni o scarti di abbigliamento, provenienti soprattutto dal Nord Italia, o il recupero del rame dai cavi elettrici. I roghi divennero più frequenti quando potevano essere confusi tra i numerosi roghi appiccati ai cumuli di immondizia durante la crisi dei rifiuti in Campania, tra il 2007 e il 2008. Le dichiarazioni del pentito di mafia Carmine Schiavone, già rilasciate nel 1995 ai magistrati e poi ribadite ai microfoni di Sky nel 2013, hanno evidenziato come la Campania fosse destinata a diventare una discarica a cielo aperto, soprattutto di materiali tossici tra cui piombo, scorie nucleari e materiale acido, che hanno inquinato le falde acquifere campane e le coste di mare dal basso Lazio fino ad arrivare a Castel Volturno. Il decreto-legge in esame affronta poi la delicata situazione degli stabilimenti Ilva di proprietà della famiglia di industriali Riva. L'Ilva, nata sulle ceneri della dismessa Italsider, si occupa prevalentemente della produzione e trasformazione dell'acciaio. Il più importante stabilimento italiano è situato a Taranto e costituisce il maggior complesso industriale per la lavorazione dell'acciaio in Europa. Altri stabilimenti sono poi a Genova, Novi Ligure, Marghera, Patrica, Racconigi. L'Ilva è da tempo al centro di un vasto dibattito per il suo impatto ambientale sia a Taranto che a Genova. Le sue emissioni sono state oggetto di diversi processi penali per inquinamento che si sono conclusi in alcuni casi e gradi di giudizio con la condanna di Emilio Riva e di altri dirigenti. A Genova, nel 2002, sono state chiuse le cokerie per il loro impatto sulla salute, in particolare nel quartiere di Cornigliano. Uno studio epidemiologico ha evidenziato una relazione tra polveri respirabili emesse dagli impianti siderurgici ed effetti sulla salute. Tale studio attesta che nel quartiere di Cornigliano nel periodo 1988-2001 la mortalità complessiva negli uomini e nelle donne risulta costantemente di molto superiore al resto di Genova. Lo stabilimento Ilva di Taranto è localizzato nel quartiere Tamburi, per una superficie complessiva di 15.450.000 metri quadrati. Nel 2012 sono state depositate presso la procura della Repubblica di Taranto due perizie, una chimica e l'altra epidemiologica, nell'ambito dell'incidente probatorio che vede indagati i vertici della società. Sarebbero particolarmente inquinanti i 70 ettari di parchi minerali per via delle polveri, che fungono da veicolanti dei gas nocivi, le cokerie che emettono soprattutto benzo(a)pirene, ed il camino E312 dell'impianto di agglomerazione per quanto riguarda la diossina. Per ciò che riguarda la perizia epidemiologica, i modelli adottati dai periti di parte nominati dalla procura di Taranto hanno attribuito per tutte le cause di morte, nei sette anni considerati: un totale di 11.550 morti, con una media di 1.650 morti all'anno; un totale di 26.999 ricoveri, con una media di 3.857 ricoveri all'anno, soprattutto per cause cardiache, respiratorie e cerebrovascolari. Gran parte delle sostanze rilevate nella perizia sulle emissioni sono state poi considerate in quella epidemiologica come «di interesse sanitario». Gli esiti sanitari per cui secondo taluni esiste una «forte evidenza scientifica» di un possibile danno che potrebbe essere attribuito alle emissioni del siderurgico sarebbero: mortalità per cause naturali, patologie cardiovascolari e respiratorie (queste ultime in particolare per i bambini), tumori maligni e leucemie. Il 4 giugno 2013 il Governo approvò un decreto con il quale venne stabilito il commissariamento della società. Commissario è l'amministratore delegato della società, il manager Enrico Bondi, subcommissario è l'ex ministro dell'ambiente Edo Ronchi. Il 27 giugno 2013 il commissario Bondi inviò alla Regione Puglia, all'ARPA Puglia e alle istituzioni locali uno studio commissionato dall'Ilva condotto da noti epidemiologi secondo cui la mortalità a Taranto sarebbe in calo da decenni, e che il divario esistente rispetto alla mortalità media della Puglia sarebbe dovuta a fattori socioeconomici o al maggiore utilizzo di tabacco per il solo fatto di essere città portuale. Giovedì 26 settembre 2013 la Commissione europea ha avviato una procedura d'infrazione nei confronti dell'Italia, concedendo due mesi per rispondere, con l'ipotesi che il Governo italiano non abbia garantito il rispetto delle direttive UE da parte dell'Ilva di Taranto, con gravi conseguenze per salute e ambiente, e in particolare per la «mancata riduzione degli elevati livelli di emissioni non controllate generate durante il processo di produzione dell'acciaio». Il decreto-legge n. 136 definisce, quindi, un insieme di misure per due aree del Sud simbolo dell'inquinamento ma anche di omissioni ed errori. Per la terra dei fuochi, il decreto prevede la possibilità di utilizzare i fondi derivanti dalla confisca dei beni alla criminalità nelle opere di bonifica, stabilisce nuovi, specifici controlli dei terreni contaminati, della falda e degli inquinanti, istituisce i consigli consultivi per assicurare la partecipazione dei cittadini, assicura la presenza dell'Esercito nelle aree interessate seppure per un anno. Un punto che unisce le due aree sono gli screening sanitari per le popolazioni esposte alle fonti inquinanti, per i quali sono stati stanziati 25 milioni per il 2014 e altrettanti per il 2015. Un aspetto importante per l'Ilva è l'accelerazione dei tempi e delle procedure per il rilascio della valutazione di impatto ambientale e delle autorizzazioni legate alla bonifica dello stabilimento: tema, questo, evidenziato soprattutto dai commissari dell'Ilva, per i quali i passaggi della burocrazia non devono costituire un ulteriore ostacolo ad un progetto complesso nel quale non c'è solo l'autorizzazione integrata ambientale (la famosa AIA), ma anche l'innovazione tecnologica e il rilancio competitivo e siderurgico. Il decreto che arriva oggi in Senato dopo la sua approvazione da parte della Camera dei deputati è però sostanzialmente diverso da quello varato dal Consiglio dei ministri lo scorso 3 dicembre 2013. Lo ha evidenziato, prima del voto finale, anche il ministro dell'ambiente, Andrea Orlando, per il quale il decreto «non risolve definitivamente tutti i nodi strutturali, ma sicuramente dà gli impulsi giusti». Ha parlato di «decreto prototipo», invece, il relatore di maggioranza, Alessandro Bratti, del Partito Democratico, quando ha affermato che si è «messo in campo uno schema che si può senz'altro migliorare ma che può essere applicato anche in altre aree del Paese, in quanto la parte sanitaria e di tutela della salute è uscita rafforzata con le modifiche parlamentari». Il decreto-legge n. 136, il cui termine per la conversione è fissato per il prossimo 8 febbraio, giunge al Senato praticamente blindato nel testo approvato dalla Camera dei deputati, senza cioè possibilità alcuna di poter apportare modifiche costruttive e migliorative. Una diversa rilettura del testo, infatti, produrrebbe il serio e concreto rischio che il provvedimento non possa essere convertito in legge, con evidenti ripercussioni negative verso popolazioni che aspettano da tempo risposte concrete e serie ai pressanti problemi sociali che quotidianamente vivono. Non è questo l'intendimento del Partito Democratico e della maggioranza parlamentare che sostiene il Governo, favorevoli ad offrire le risposte che i cittadini chiedono. La conversione in legge di questo decreto-legge offre, con amarezza, l'occasione di focalizzare un aspetto importante dell' iter legislativo che seguono i provvedimenti adottati dal Consiglio dei ministri. Infatti, sulle due delicate questioni sociali esposte, la Commissione ambiente del Senato, nell'ambito delle sue prerogative istituzionali, ha svolto, grazie soprattutto al lavoro del suo Presidente, un minuzioso lavoro di ascolto, di analisi e di verifica sul campo dei problemi ad essi collegati. Missioni, audizioni, incontri, studi e prospettive sono stati alla base delle iniziative svolte in questi mesi dall'organismo parlamentare, che sui due argomenti ha raccolto dati preziosissimi che avrebbero ben potuto trovare, in termini di proposte operative, il giusto spazio se l' iter legislativo avesse potuto coinvolgere anche il Senato per cogliere le proposte emendative in modo migliorativo. Tutto ciò, però, oggi non è possibile in quanto il tempo che ci separa dalla conversione in legge del decreto non lo consente. Non è la prima volta che il tortuoso iter legislativo di un provvedimento pone i componenti del Senato dinanzi a scelte aut aut : non mi sembra né giusto, né corretto impedire che i senatori possano apportare il proprio contributo alla realizzazione di una legge a favore della collettività. Nell'esprimere il profondo auspicio che ciò si verifichi sempre di meno, non posso non augurarmi, nel contempo, che il provvedimento si traduca in norma definitiva con la sua conversione da parte del Senato della Repubblica. Per ciò che concerne il merito (sarò breve, anche perché il tempo per leggere l'intera relazione è insufficiente), l'articolo 1 reca interventi urgenti per garantire la sicurezza agroalimentare in Campania. Anche in questo caso la Camera dei deputati ha approvato una serie di modifiche che hanno migliorato il testo licenziato dal Consiglio dei ministri. L'articolo 1, comma 1- bis, riguarda il tema degli studi epidemiologici relativi alla contaminazione nelle aree della Regione Campania. All'articolo 1, comma 2, con un emendamento approvato alla Camera dei deputati si è aggiunto il Corpo delle capitanerie di porto a tutte le altre forze per tali controlli. I commi 3 e 4 stabiliscono, rispettivamente, due obblighi finalizzati alla realizzazione di mappature dei terreni. L'articolo 2- bis è relativo alle disposizioni per garantire la trasparenza e la libera concorrenza nella realizzazione delle opere e degli interventi connessi allo svolgimento delle attività di monitoraggio e di bonifica delle aree inquinate. L'articolo 2- bis ha introdotto questa novità individuando nel prefetto della provincia di Napoli, l'organo deputato ad assicurare il coordinamento e l'unità di indirizzo di tutte le attività finalizzate alla prevenzione delle infiltrazioni della criminalità organizzata nell'affidamento e nell'esecuzione di contratti pubblici aventi ad oggetto lavori, servizi e forniture, nonché nelle erogazioni e nelle concessioni di provvidenze pubbliche, connessi alle attività di monitoraggio e di bonifica delle aree inquinate nella Regione Campania. L'articolo 2, comma 1, 4- ter, 5 e 6, dispone azioni e interventi di monitoraggio e tutela nei territori della Regione Campania. L'articolo 2, comma 4- quater e 4- octies concerne l'esame sullo Stato di salute della popolazione residente in Comuni delle Regioni Puglia e Campania. Come ho detto prima, sono stati previsti 25 milioni per ogni Regione sia per gli studi che per gli screening. L'articolo, 2 comma 5- bis, riguarda la quota del Fondo unico di giustizia per la realizzazione di interventi prioritari di messa in sicurezza e di bonifica. L'articolo 3, in particolare il comma 1, concerne la combustione illecita di rifiuti. Questa è una grande novità; è stato previsto per la prima volta il reato per la combustione illecita, con pene da due a cinque anni e, per alcuni casi, aggravanti che aumentano o diminuiscono la pena. Per alcuni reati rimane invece la sanzione amministrativa; c'era, ad esempio, chi si preoccupava per il semplice abbandono di erba, che rimane di rilevanza amministrativa e non penale. L'articolo 3, comma 2 e 2- quater, riguarda l'impiego delle Forze armate in operazioni di controllo del territorio per la prevenzione di delitti di criminalità organizzata e ambientale. Al prefetto è demandata la possibilità di poter utilizzare fino ad un massimo di 850 militari per il controllo del territorio. Sulla questione c'è stato un po' di sollevamento anche da parte della Camera perché si sarebbero preferiti dei fondi a favore delle pubbliche amministrazioni. Al riguardo, ho presentato un ordine del giorno, almeno per il 2015, per la destinazione dei fondi con un coordinamento prefettizio per la creazione e il miglioramento degli impianti di videosorveglianza a favore degli enti locali. L'articolo 3, comma 2- quinquies dispone interventi per la flotta aerea del corpo forestale dello Stato. L'articolo 4 concerne modifiche al decreto legislativo 28 luglio 1989, n. 271. L'articolo 5, in particolare ai commi 1 e 3, prevede la proroga dell'unità tecnico-amministrativa di cui all'articolo 15 ordinanza del Presidente del Consiglio dei ministri n. 3920 del 28 gennaio 2011 e successive modificazioni e integrazioni. L'articolo 5, comma 4, è relativo alla contribuzione previdenziale per il personale preposto alla gestione di alcuni impianti di collegamento e depurazione in Campania. L'articolo 5, comma 5, concerne la proroga della gestione commissariale di alcuni casi di emergenza ambientale. All'articolo 6 abbiamo disposizioni in materia di commissari per il dissesto idrogeologico. L'articolo 7 prevede modificazioni all'articolo 1 del decreto-legge 4 giugno 2013, n. 61, convertito, con modificazioni, dalla legge 3 agosto 2013, n. 89. L'articolo 8 riguarda l'autorizzazione degli interventi previsti dal piano delle misure ambientali e sanitarie per l'Ilva di Taranto ricadenti in area SIN. Anche al riguardo ho presentato un ordine del giorno e il Ministro già mi ha assicurato una certa sensibilità sia per la Puglia che per la Campania per far passare i siti di interesse regionale a siti di interesse nazionale. Sempre all'articolo 8 un'altra disposizione si occupa degli studi epidemiologici relativi alla contaminazione nelle aree della Regione Puglia. Infine, l'articolo 9 prevede misure per le imprese di interesse strategico nazionale in amministrazione straordinaria. Concludo, Presidente, e credo di avere rispettato la sua raccomandazione; spero di essere stato esaustivo. Ci lamentiamo sempre che i testi arrivano in ritardo e chi esamina il testo in seconda lettura, con questo sistema di bicameralismo perfetto, è più sacrificato. Devo però dare atto che i colleghi della Camera, di tutti i Gruppi politici, hanno migliorato il decreto stravolgendolo completamente: si pensi che è entrato in Commissione con un impegno di spesa di 3 milioni e ne è uscito con un impegno di 80 milioni di spesa. La polemica sulla non conversione non sarebbe dunque rispettosa nei riguardi di chi ha lavorato tantissimo. So che alla Camera tutti i Gruppi, nessuno escluso, hanno dato il loro contributo per il miglioramento di questo decreto. Concludo, ringraziando tutti i componenti della Commissione ambiente, a cominciare dal Presidente. Il mio ringraziamento va anche agli uffici, in particolare al consigliere parlamentare dottor Nicolò De Salvo, e a tutto il personale, che sono stati davvero di grande sostegno nel lavoro svolto finora e che lo saranno sicuramente anche nel corso dell'esame degli emendamenti e degli ordini del giorno.
2014-02-05	LN	CandianiStefano	Questo è quello che non deve avvenire in un Paese che vuole risolvere seriamente questi problemi! La differenza tra noi e gli altri non la si fa andando in Europa e facendo bei discorsi paludati: la si fa dicendo all'Europa che siamo un Paese serio che risolve i problemi e non dà semplicemente una pennellata di bianco come nei sarcofagi imbiancati, perché questo oggi sta avvenendo: una pennellata di bianco a dei sarcofagi marci!
2014-02-05	M5S	NugnesPaola	Signor Presidente, signor Ministro, in quest'Aula ho sentito molti colleghi parlare del decreto-legge in esame come se finalmente lo Stato stesse mettendo mano alle soluzioni per la Terra dei fuochi. Purtroppo così non è; allora cerchiamo di capire con calma cosa sono queste disposizioni urgenti per le emergenze ambientali. In primo luogo, gli interventi per la cosiddetta Terra dei fuochi, per la sicurezza agroalimentare; solo su questo piccolo particolare. Ci sono poi la proroga della gestione commissariale e amministrativa della Campania in deroga al divieto di proroga, disposizioni in materia di commissari per il dissesto idrogeologico e modifiche all'articolo 1 del decreto-legge 4 giugno 2013, n. 61, il decreto salva-Riva, o meglio detto decreto ammazza-Taranto. Procediamo con ordine ed analizziamo i punti fondamentali di questo decreto: la Terra dei fuochi e l'Ilva di Taranto per l'appunto, due dei capitoli più tristi della gestione ambientale del nostro Paese, che contribuisce a collocarlo, Ministro, al primo posto tra i Paesi più inquinati d'Europa, secondo l'ultima relazione dell'Organizzazione mondiale della sanità. All'uopo vorrei ricordare ai colleghi della Lega e a lei, Presidente, che la Padania è l'area più inquinata del mondo.
2014-02-05	PD	CaleoMassimo	Signor Presidente, signor Ministro, Sottosegretario e onorevoli colleghi, vorrei che tutti qui oggi ci soffermassimo a riflettere su un aspetto che è per me fondamentale. Con il provvedimento presentato per la conversione, il Governo finalmente dimostra di voler affrontare e aggredire problemi che da tempo, troppo tempo, erano stati lasciati marcire senza soluzione. Diciamolo chiaramente: in questa vicenda le istituzioni, e con esse la classe politica, non hanno brillato; anzi, distinguendosi per decenni di errori, assenze e dimenticanze, hanno dimostrato l'inadeguatezza nel fornire per tempo risposte efficaci. Il dramma della Terra dei fuochi e dell'illegalità diffusa in Campania è un fenomeno che si conosce da tempo. Da tempo si sapeva che in questo territorio straordinario, al quale la criminalità organizzata ha inferto un colpo quasi mortale (l'antica Campania felix, così ricca sia per la varietà e l'importanza delle sue produzioni agroalimentari sia per la bellezza e l'importanza del suo patrimonio storico e culturale), la camorra ha attuato un vero e proprio piano industriale, fondato sul business dei rifiuti e capace di superare persino quello della droga. Ce lo dicevano gli atti prodotti dalla Commissione d'inchiesta sui rifiuti, gli atti delle procure di Napoli, assieme ad una parte importante di comunità sana che non si vuole arrendere. Tutto questo però - va detto - non sarebbe stato possibile senza la complicità di una parte di tessuto produttivo e non solo del Mezzogiorno: basti pensare che alcuni dei fusti che sono stati rinvenuti, collega Arrigoni, portano la firma di aziende del Nord-Italia e del Nord-Europa che con scorciatoie facili hanno anteposto il profitto e il denaro facile al rispetto delle leggi. Una vicenda quindi conosciuta da tempo, che grazie al coraggio e alla denuncia dei cittadini, della Chiesa e dei comitati, si è imposta all'attenzione dell'opinione pubblica e delle istituzioni determinando questo intervento. È un intervento che, a mio avviso, va nella giusta direzione, parte dalla necessità di risolvere un'emergenza ambientale di questa portata, ma delinea anche un percorso basato sulla tutela dell'ambiente, sulla difesa della salute e del lavoro e sul ripristino della legalità per il rilancio dei propri territori. Delle misure messe in campo vorrei segnalare in primo luogo gli interventi in materia di tutela della salute, l'importante stanziamento di risorse (pari a 25 milioni di euro annui per il 2014 e il 2015) per le indagini sanitarie gratuite per le popolazioni residenti nella Terra dei fuochi e nei Comuni di Taranto e Statte per quanto riguarda l'Ilva, nonché l'aggiornamento e la pubblicazione dello studio SENTIERI, uno studio approfondito e importante sull'epidemiologia e quindi sull'effetto dell'inquinamento ambientale sulla salute dei cittadini, e il potenziamento degli studi connessi. A questo proposito, signor Ministro, è stato approvato un ordine del giorno che impegna il Governo ad affiancare anche il potenziamento del sistema di sorveglianza epidemiologica, attività di sanità pubblica finalizzata a tenere sotto controllo nel tempo e nello spazio lo stato di salute delle popolazioni interessate. Altro punto di rilievo è la mappatura dei terreni destinati all'agricoltura. È previsto inoltre l'avvio di un programma straordinario per la bonifica dei siti inquinati dallo sversamento illegale dei rifiuti, a cui sono destinate risorse riprogrammabili e soprattutto - lo sottolineo perché è molto importante - anche le risorse confiscate alla criminalità per reati ambientali commessi nella Regione Campania. Il potenziamento dell'attività di prevenzione e di controllo del territorio, unite alle disposizioni per la trasparenza e la libera concorrenza nell'affidamento delle attività di monitoraggio e di bonifica delle aree inquinate, rappresentano un segnale importante contro il rischio di nuove infiltrazioni della criminalità organizzata. Con l'introduzione nel nostro ordinamento del reato di combustione illecita dei rifiuti abbiamo raggiunto un fondamentale obiettivo, primo passo di quel progetto di rafforzamento degli strumenti previsti nell'ordinamento giuridico a tutela di un bene essenziale qual è l'ambiente che, come Partito Democratico, abbiamo deciso di portare avanti con grande determinazione. Sul fronte Ilva, infine, l'introduzione di misure più cogenti per l'attivazione delle misure contenute nell'AIA permetterà sicuramente di rendere più tempestive ed efficaci le azioni rivolte al risanamento ambientale dell'insediamento pugliese, perfezionando ulteriormente gli interventi che questa Assemblea ha già approvato, salvaguardando occupazione e salute. A tal proposito si segnala il potere attribuito al commissario per chiedere prioritariamente un aumento del capitale sociale ai fini della bonifica del sito e la facoltà, qualora questa ipotesi non si realizzi, di ottenere il trasferimento nella disponibilità delle somme sequestrate ai Riva anche per reati diversi da quelli ambientali. Questo provvedimento - lo dico soprattutto ai colleghi senatori del Movimento 5 Stelle - non fa sconti a nessuno e non è propaganda: con senso di responsabilità si sta governando una situazione complessa e difficile, senza demagogia e senza spargimento di notizie false e tendenziose attraverso la Rete e i social network. Questo decreto-legge sicuramente non è esaustivo, ma rappresenta...
2014-02-05	PD	PuppatoLaura	Valuto quindi con molto favore il fatto che siamo intervenuti, anche se purtroppo questa sera ormai l'ora è tarda, ma domani concluderemo l'esame delle mozioni con le dichiarazioni di voto. Spero davvero che ci sarà un voto unanime su una mozione che stiamo cercando di costruire come sommatoria delle diverse mozioni e delle diverse volontà, mettendo in chiaro dei punti a partire dalla celerità nell'ambito della trasparenza. È una bella scommessa per la politica, signora Presidente, agire nella trasparenza che ci deve essere, perché se ci riescono gli altri in Europa non si capisce perché non dobbiamo riuscirci noi, visto che non abbiamo nulla da nascondere. Contemporaneamente dobbiamo porre in essere azioni che risultino chiare dal punto di vista della modalità con cui maturano le scelte che si devono compiere, azioni peraltro efficaci, perché raggiungeranno l'obiettivo che ci siamo prefissati.
2014-02-11	M5S	EndrizziGiovanni	L'Italia non è Europa, e non lo sarà finché il potere sarà in mano vostra. Antieuropei siete voi.
2014-02-11	M5S	EndrizziGiovanni	Subito fu indetto un referendum, in cui oltre il 90 per cento dei votanti chiese in modo assordante la fine del finanziamento dell'attività dei partiti. Ma questi signori, temporaneamente privati delle entrate illegali, non potevano rinunciare anche al finanziamento pubblico, e la volontà espressa dai cittadini venne prostituita. Sotto la falsa definizione di «rimborso elettorale», si continuò a finanziare anche l'attività ordinaria. La Corte dei conti ha poi documentato che i miliardi intascati dai partiti erano quattro volte le spese realmente documentate. Bugie, menzogne, falsità, disonestà intellettuale, alto tradimento e vilipendio del Paese. Un Parlamento approvò la legge del 1993, un Presidente della Repubblica la promulgò, sono passati altri vent'anni da quel nuovo finanziamento pubblico, ma si continua a rubare. L'Italia è al vertice della classifica europea per corruzione: 60 miliardi l'anno. E non venitemi a dire che in Europa il finanziamento c'è: l'Italia non è Europa! In Europa il falso in bilancio è reato; se un politico riceve un appartamento in regalo, si dimette il giorno dopo.
2014-02-11	M5S	BenciniAlessandra	Come si giustificherebbe allora un tetto di 100.000 euro, o addirittura superiore (c'è chi ha proposto 300.000, chi 500.000 euro), quando appunto in Europa si parla di 12.000 euro? Possiamo correggere questo errore, votando a favore dell'emendamento 10.17 e di conseguenza anche dell'emendamento 10.36. Diecimila euro è un limite massimo: un limite più alto rappresenta un ostacolo alla partecipazione di tutti i cittadini alla vita politica in condizioni di eguaglianza.
2014-02-11	M5S	BenciniAlessandra	Desideriamo la partecipazione dei cittadini senza tetti massimi, ma non vogliamo che un donatore ricco o economicamente interessato possa influenzare una scelta politica. Dieci euro, cento euro, mille euro sono il massimo che ci aspettiamo - almeno noi del Movimento 5 Stelle - dai nostri sostenitori. Proporre 10.000 euro come limite per noi è una scelta moderata e ragionevole. In Europa il limite alle donazioni private ai partiti è di 12.000 euro, anche se in questo momento si sta discutendo di portarlo a 25.000. Siamo comunque molto più in linea noi con la nostra scelta, dicendo che il tetto massimo è di 10.000 euro (si avvicina di più ai 12.000 euro europei), come sono in linea con il nostro modo di vedere la politica gli obblighi di trasparenza che si accompagnano alla proposta di aumentare tali limiti.
2014-02-11	M5S	OrellanaLuisAlberto	Gli emendamenti da me presentati, e in particolare quello volto ad inserire l'articolo 3- bis dopo l'articolo 3, riguardano proprio questi aspetti: come rendere effettiva e ben funzionante la democrazia interna alle forze politiche? La questione è stata posta anche dalla recente sentenza della Consulta, dove dichiara che per le candidature le liste bloccate, là dove troppo lunghe come nel caso della bocciata legge elettorale (il cosiddetto Porcellum), pregiudicano il diritto dell'elettore di scegliere i propri rappresentanti. Come da tempo denuncia il Movimento 5 Stelle, l'assenza del voto di preferenza, che accomuna il Porcellum al modello Italicum attualmente in discussione alla Camera, conferisce nelle mani dei segretari di partito, e più in generale ai vertici dì partito, il potere di decidere di fatto chi saranno i rappresentanti eletti in Parlamento. La scelta non solo di chi, ma a quale altezza delle liste, nonché in quale collegio, collocare, predetermina chi risulterà eletto indipendentemente dalla volontà dei cittadini elettori. Da qui discendono le alchimie partitiche, le logoranti trattative preelettorali sulle posizioni in lista e nei collegi. Questo aspetto della precedente legge elettorale, bocciato dalla Consulta come incostituzionale, ha contribuito ad alimentare l'ormai gravissima disaffezione dei cittadini dalla politica e la profonda sfiducia che i cittadini ripongono nella possibilità di un rinnovamento e cambiamento reali. È nostro dovere essere all'altezza della grande responsabilità politica e costituzionale a cui ci ha richiamati la Consulta. Questa ferita va sanata. L'emendamento da me presentato ha proprio il fine di restituire ai cittadini la scelta degli eletti, per ristabilire sia la fiducia fra rappresentanti e rappresentati, sia il diritto degli elettori di scegliere i propri rappresentanti, come sancito dalla Costituzione e ribadito dalla Consulta. L'emendamento quindi agisce a monte rispetto alla legge elettorale, in quanto prescrive che tutte le forze politiche che intendono presentarsi alle elezioni debbano selezionare i propri candidati previa consultazione di iscritti e cittadini, secondo le disposizioni che il proprio statuto contiene. L'emendamento disciplina anche le modalità con cui deve svolgersi tale selezione, in modo da garantire a tutti i candidati pari opportunità. Al contempo, il testo dell'emendamento lascia ampia libertà ad ogni forza politica circa i dettagli organizzativi delle selezioni, che io ho definito di partecipazione interna. Stiamo quindi discutendo di una problematica che non riguarda solo l'Italia, ma le democrazie occidentali più in generale. Nel dibattito pubblico molte voci critiche hanno analizzato il divario crescente fra partiti e realtà sociali, al punto che alcuni parlano apertamente di cartel parties, cioè di partiti come meri cartelli elettorali che hanno smarrito la loro vocazione alla rappresentanza, o addirittura di postdemocrazia. Secondo queste analisi, la lontananza fra partiti e società civile è dovuta al fatto che sempre più i partiti si sono legati a gruppi di interessi consolidati, svincolandosi quindi dal rapporto di fiducia con l'elettorato per affidarsi invece a legami di fiducia particolaristici e connessi a interessi economici. Già Berlinguer denunciava l'urgenza della questione morale, che non è separabile dalla questione della rappresentanza e della democrazia reale, vale a dire che non è confinata al mero esercizio del voto, ma a più ampie responsabilità verso la collettività. Oggi abbiamo l'opportunità di dimostrare che non siamo in una postdemocrazia, e che non vogliamo concepire i partiti come meri cartelli elettorali. Diamo la dimostrazione che la politica sa rigenerare se stessa e cambiare quando è necessario. Ce lo chiedono i cittadini e ci stanno dicendo che non c'è più tempo. Come sostengono gli indignados spagnoli e tanti movimenti civici in Italia e in Europa, abbiamo bisogno di una democrazia reale, ora.
2014-02-12	M5S	OrellanaLuisAlberto	Signora Presidente, il Gruppo del Movimento 5 Stelle si associa alla richiesta del senatore Latorre e del senatore Casini affinché il Governo, nella persona del Ministro degli affari esteri, chiarisca in Aula, il prima possibile, questa profonda distonia tra le parole che ha usato ieri, con le quali ci ha garantito un coinvolgimento forte della comunità internazionale (la cosiddetta internazionalizzazione della vicenda, che è un atto - perlomeno questo - urgente e dovuto) e, invece, le parole del segretario generale dell'ONU Ban Ki-moon, che riconduce questa incredibile vicenda a una questione semplicemente bilaterale. La lotta alla pirateria marina è una lotta che l'Italia sta conducendo da anni: con la missione Ocean Shield, sotto l'egida della NATO, con la missione Atalanta, sotto l'egida dell'Unione europea, e con la protezione dei mercantili italiani, sotto l'egida dell'UNCLOS, che è quella in cui purtroppo sono incappati due anni fa i nostri fucilieri di Marina. Questa lotta, che appunto ha tante sfaccettature, non sta ricevendo il sufficiente appoggio da parte di queste tre organizzazioni. Finora si è espressa solo l'Unione europea, sia a livello del Presidente della Commissione europea, Barroso, che dell'Alto rappresentante per gli affari esteri, Ashton, in modo, secondo me, insufficiente, ma almeno abbiamo avuto una chiara indicazione di volerla considerare come una problematica europea, e non più bilaterale, come forse si pensava all'inizio della vicenda. Penso però che questo percorso debba ancora proseguire: l'Unione europea, primo partner commerciale dell'India, deve far valere il suo peso. Sono d'accordo con chi parla dell'esigenza di atteggiamenti più riflessivi e pacati, ma diplomazia non vuole dire mancanza di fermezza. La fermezza in questo caso non deve mancare nell'opzione e nella posizione dell'Italia. Su questo c'è ancora da fare, un po' perché l'Unione europea è il partner commerciale più importante dell'India, un po' perché sappiamo che l'India ambisce a diventare membro permanente del Consiglio di sicurezza dell'ONU. Voglio davvero sapere se l'atteggiamento di Ban Ki-moon sia dovuto ad ignoranza del problema (cosa che non credo) o piuttosto a calcolo politico legato a questo appuntamento che l'India vuole avere. L'Italia, però, non può restare ferma, ma deve chiedere l'aiuto degli altri Paesi dell'Unione europea (alcuni dei quali sono già membri permanenti del Consiglio di sicurezza dell'ONU) e degli Stati Uniti, che sono forse il membro più importante di tutti, e dei Paesi che supportano la NATO. Quanto alla NATO, non ho sentito parole di condanna di questa situazione da parte di Rasmussen. Il lavoro di internazionalizzazione, che pure a livello parlamentare noi possiamo promuovere con i nostri pari nei Parlamenti nazionali europei nonché a livello di Parlamento europeo, non può mancare di posizioni chiare e nette da parte della NATO, che ancora non si è espressa, e di un cambiamento totale di atteggiamento da parte di Ban Ki-moon. Su questo punto, però, noi vogliamo garanzie in quest'Aula da parte del Governo. Non mi interessa se sia un Governo debole, forte o in fibrillazione. L'Italia è a fianco ai nostri due fucilieri e non può rimanere vittima di un Europa debole o di un Governo debole.
2014-02-12	FI	BerniniAnnaMaria	BERNINI (FI-PdL XVII). Signor Presidente, il Gruppo Forza Italia annuncia il suo voto favorevole a questo provvedimento, e lo fa con un certo disagio, con una certa sofferenza, perché considera il contenuto di questo provvedimento il minimo indispensabile dovuto ai cittadini italiani. Ci auguriamo che il Governo, o quello che ne resta, non vorrà fare di questo provvedimento un trofeo della sua battaglia per le cosiddette riforme, perché questa battaglia non è mai stata davvero combattuta. Se il provvedimento sarà licenziato in questa versione, come dicevo, ciò dovrà essere considerato solamente l'inizio di un percorso virtuoso di regolamentazione e di messa in trasparenza. Chi abbia valutato il testo in esame - e non mi riferisco, com'è ovvio, solamente a noi, colleghi, ma anche ai cittadini e a un'opinione pubblica tanto stimolata, come abbiamo visto, da alcuni nostri colleghi e sempre più attenta (giustamente attenta) a quel che accade nel Palazzo della politica - si è reso conto che il decreto in esame istituisce in realtà una forma di «sostentamento volontario complesso» ai partiti, che merita però qualche considerazione ulteriore e che forse è ancora suscettibile di qualche obiezione metodologica e politica. Prima di addentrarmi nei dettagli, consentitemi di allargare il ragionamento al dato formale, a cominciare dallo strano andamento che ha caratterizzato la vita del decreto in esame. Sappiamo tutti che il punto di partenza era il disegno di legge approvato lo scorso ottobre alla Camera dei deputati. Sappiamo anche che l' iter fisiologico che avrebbe dovuto seguire il provvedimento è stato soffocato dal Governo, che se ne è impadronito in un Consiglio dei ministri di dicembre, in spregio a ogni principio di collaborazione tra le forze politiche, ai diversi ruoli istituzionali e ai tanto conclamati e purtroppo poco rispettati limiti sull'uso della decretazione d'urgenza e - consentitemelo - con un'inutile e demagogica perdita di tempo. Ma le ombre, per quanto ci riguarda, non si esauriscono qui, e dalla forma vorrei passare alla sostanza. È chiaro a tutti noi che i costi della macchina politico-burocratica italiana sono divenuti insostenibili, ingiustificabili agli occhi dei nostri partner europei più avveduti e soprattutto tremendamente odiosi per una società afflitta dalla crisi economica ed esulcerata dalle cronache sul cattivo uso che dei soldi pubblici ha fatto una parte non irrilevante del ceto politico. Ma qui dobbiamo porci una domanda, che a nostro avviso, colleghi senatori, tocca il punto nevralgico del provvedimento: qual è il senso di questo decreto? Cosa vogliamo fare? Vogliamo cancellare ogni forma di sostegno pubblico perché la politica costi meno, o addirittura non rappresenti un costo per i cittadini? Ma questo ragionamento non impatta anche sul finanziamento pubblico indiretto? Quale che sia la risposta, al netto delle sue contraddizioni, non possiamo nasconderci che il decreto che ci accingiamo a votare non offre una soluzione davvero chiara e soddisfacente. La posizione di Forza Italia è nota: siamo favorevoli all'abolizione del finanziamento pubblico e alla valorizzazione del finanziamento privato, nella chiarezza democratica della trasparenza e della certezza delle regole. Per quanto ci riguarda, questo provvedimento avrebbe dovuto esibire più coraggio, facendo realmente corrispondere al titolo i contenuti. Tuttavia, al netto dei suoi evidenti limiti, esso fissa un punto di non ritorno, da cui non vogliamo e comunque non possiamo retrocedere. Nel rispetto dell'articolo 49 della Costituzione, il decreto dà una più ampia definizione dei partiti e traccia la via verso una loro progressiva e ulteriore democratizzazione. In questa direzione vanno le linee guida, che hanno ispirato l'adozione dello statuto come strumento cardine e indispensabile - lo hanno ricordato i colleghi intervenuti prima di me - per l'accesso ai fondi e ai benefici previsti da questo decreto, oltre che, naturalmente, per la regolarità dei contenuti e delle procedure dello statuto stesso. È una novità che istituzionalizza la tanto richiesta «messa in trasparenza» della vita dei partiti, sia in termini di regole, sia in termini di costi e di spese. Ma - dicevo - il decreto in esame presenta più di una criticità soprattutto sulla nitidezza dei suoi obiettivi. Lo abbiamo sentito anche un minuto fa: chi giudica la «Repubblica dei partiti» come un relitto del Novecento non si accontenterà di un pacchetto di norme che rischiano di essere giudicate come un espediente, più o meno scaltro, per garantire un finanziamento indiretto, che annulla ogni proporzione tra consenso elettorale ed erogazione pubblica; che accoglie per decreto il 2 per mille sull'IRPEF dei contribuenti, che, se non correttamente evidenziato al contribuente stesso può indurre rischi di automatismi; ma che - colleghi senatori - ingabbia troppo pesantemente la generosità dei privati, introducendo limiti rigidissimi alle erogazioni liberali delle persone fisiche, limiti dalla natura davvero poco comprensibile, a meno di voler riconoscere in tale iniziativa un prodotto di sartoria politica ritagliato sulle misure di un grande imprenditore prestato alla cosa pubblica. Se eleggiamo a sistema l'errata convinzione che il limite all'erogazione dei privati ai partiti rappresenti un valore aggiunto, magari un valore morale (visto che ultimamente tanto si abusa di questa espressione), al pari della trasparenza, della semplificazione, della tracciabilità, allora, onorevoli colleghi, faremmo prima e meglio a staccarci la spina da soli, piuttosto che subire un'agonia lenta e assai poco dignitosa. Chi poi ha in odio la politica in senso lato - anche questo l'abbiamo visto, colleghi, e lo abbiamo sentito tutti un minuto fa - perché la giudica espressione di una casta ormai non più redimibile, metterà anche questo decreto nel fascicolo del dibattimento del processo sommario, per ora - e sottolineo per ora - solo simbolico, istruito nei nostri confronti, nei confronti di tutti noi. Avremmo dovuto fare meglio? Senz'altro. Possiamo fare di più? Vedremo. I gesti simbolici sono preziosi, mai troppi, ma devono avere un'efficacia reale. Il processo di diminuzione dei costi, i tagli alla ridondanza degli enti pubblici centrali e locali, l'autoriduzione degli stipendi, la ricerca di una maggiore sobrietà istituzionale sono tutti segnali incoraggianti agli italiani e a noi stessi; ma non bastano da soli. Vogliamo fortemente ancora rivendicare alla politica un ruolo - fatemelo dire - esemplare nella vita civile del nostro Paese. In una democrazia matura è doveroso implementare i luoghi di confronto e di selezione per chi abbia un'autentica vocazione alla politica. Questa deve essere la nostra cura essenziale. La politica è troppo importante per essere condannata ad uno stato di minorità, nel quale sempre più prepotenti sono le forze oblique (domestiche ed internazionali) che mirano ad una supplenza incondizionata. I partiti politici costano, colleghi, lo sappiamo tutti, e devono trovare il modo di finanziarsi da sé. Pochi o molti che siano i finanziamenti a disposizione, non sarà soltanto la quantità delle erogazioni o la meccanica del reperimento dei fondi a stabilire la bontà del nostro sistema politico. La nostra unità di misura, se vorremo essere credibili, deve risiedere nella chiarezza e nella percezione esterna di partiti o poli che si contrappongono per disputarsi il consenso, supportati da sponsor liberi, visibili nel loro contributo ed incastonati in un quadro normativo semplice, soprattutto semplice. Stabiliti i requisiti minimi di legittimità istituzionale dei partiti, nulla di male che siano infine i cittadini elettori ad offrire loro, o a negare loro, liberamente e volontariamente, fiducia e fondi. Siamo stati tra i primi a pronunciare senza pregiudizi - qui la si usa quasi come una parola pornografica - la parola " lobby ", consapevoli della necessità di regolare alla luce del sole il rapporto da sempre esistente tra politica e rappresentanze di interessi che innervano il tessuto economico, sociale e culturale del nostro Paese. Molte istanze risultano sospette solo se scarsamente illuminate; le rappresentanze di interessi possono e debbono trovare una dimensione trasparente e sorvegliata, instaurando con la politica un rapporto non più in chiaroscuro, ma sempre più limpido e virtuoso. Se negli Stati Uniti la rappresentanza di interessi è addirittura un diritto costituzionale, in Europa si è affermata solo di recente, ma si è affermata con sempre maggiore convinzione, proprio in parallelo con i cambiamenti politici che questi Paesi stavano subendo. L'Italia può e deve adeguarsi a questi modelli, dandosi una configurazione virtuosa e moderna, facendo uno sforzo in più, che questo decreto ancora non fa, perché non affronta o non vuole affrontare con coraggio il nodo del finanziamento privato, alla base di un rapporto intrinsecamente liberale tra cittadini e politica. Si limita a contenere i danni più che a creare un nuovo inizio. Il rischio che stiamo correndo, onorevoli colleghi, è quello di dar vita ad una legge debole, ricca di piccola ragioneria e di arabeschi, ma priva di una visione chiara dell'obiettivo; una legge motivata anche dalla necessità della propria ostensione pubblica, dei titoli sui giornali, nel tentativo di addomesticare la fortissima richiesta di sobrietà che ci viene rivolta. Ma attenzione a non disattendere per questo la domanda principale, cioè quella di efficienza e capacità di guida nella politica. Signor Presidente, onorevoli colleghi senatori, Forza Italia, nonostante le evidenti criticità e non senza sacrificio - come anticipavo - di numerose ed importanti istanze che sono rimaste inascoltate, ha deciso di non negare il proprio sostegno alla conversione del decreto. Voteremo a favore per senso di responsabilità rispetto ad una promessa fatta al Paese, a cui questo testo risponde solo in piccola parte, ma soprattutto come incentivo a proseguire con ben maggiore incisività su di un percorso di corretta e non demagogica allocazione delle risorse, pubbliche o private, che non sia solo una burocratica esibizione di virtù, ma un modo efficiente e trasparente per incrementare con metodo realmente democratico la partecipazione dei cittadini alla politica.
2014-02-12	M5S	SantangeloVincenzo	Signor Presidente, signori colleghi, onorevoli cittadini che ci ascoltate da fuori, sapete quante sono le imprese che hanno chiuso in Italia nel 2013? Ve lo dico io: 14.000. E sapete di quant'è aumentato il tasso di disoccupazione? Ve lo dico io: di quasi due punti percentuali rispetto al 2012, e siamo passati dall'11,1 al 12,7 per cento. E ancora, sapete quanti giovani italiani - la maggior parte dei quali è laureata - emigrano ogni anno per cercare migliori opportunità di vita all'estero? 50.000, e sono aumentati del 9 per cento rispetto al 2012. Infine, il dato più triste: 119 cittadini italiani si sono suicidati nel 2013 per motivi economici e, di questi, il 45 per cento era costituito da imprenditori. Tutto questo forse sfugge a Letta, che pochi giorni fa, mentre era in visita negli Emirati Arabi, ha dichiarato: «L'Italia è uscita dalla crisi con le sue forze senza chiedere niente a nessuno. Non abbiamo chiesto un euro all'Europa». In effetti è vero: avete chiesto tutto agli italiani e solo agli italiani!
2014-02-12	M5S	SantangeloVincenzo	Tanto che paghiamo ben il 54 per cento di tasse e siamo al primo posto in Europa per pressione fiscale. D'altra parte, queste parole di Letta ci ricordano le parole di qualcun altro, che cito: «Mi sembra che in Italia non ci sia una forte crisi. La vita in Italia è la vita di un Paese benestante. I consumi non sono diminuiti, i ristoranti sono pieni, si fa fatica a prenotare un posto sugli aerei». Queste le ricorderete tutti: sono le frasi - tristemente note - pronunciate dal Cavaliere il 4 novembre 2011 a Cannes. Pochi giorni dopo subentrava il Governo Monti, famoso per la spending review ai danni dei cittadini italiani. Le cose, signori, sono due: o non capite, o fate finta di non capire! O non capite, perché dal chiuso dei vostri palazzi dorati, delle vostre ville e dei vostri yacht avete completamente perso il collegamento con la realtà che tutti i giorni gli italiani devono affrontare, oppure fate finta, perché vi fa comodo: sì, sinceramente, mi e ci viene il dubbio che vi faccia comodo fare orecchie da mercante, perché così potete tranquillamente continuare a fare i vostri sporchi affari.
2014-02-13	LN	CentinaioGianMarco	Ci sono stati anche dei «viaggetti», e lo sottolineo, di alcuni Ministri per tenere buona l'opinione pubblica. Per inciso, non sono d'accordo con il presidente Casini, che dice che questo Paese per troppo tempo ha fatto finta di non vedere. Secondo me, questo Paese per due anni ha guardato cosa questa politica, non il Paese, non ha fatto! Non è il Paese: è la politica che non ha fatto. Senza una vera e propria mission, questa politica, senza un interlocutore disposto a trattare seriamente con iniziative politico-diplomatiche. E così siete - evidenzio questo «siete» - andati avanti per settimane, accettando la politica dei fatti compiuti da parte delle autorità giudiziarie indiane, senza una strategia, con la speranza di risolvere un problema sottovalutato. Pensavate che le impuntature indiane fossero da ricondurre ad esigenze elettorali locali, proiettando su questa gente i vizi italici. Ma non avete capito che l'India ha una strategia, ha una politica interna ed estera precisa, contrariamente a noi. Ma pensate che la vostra Italietta - la vostra Italietta! - potesse far fessa una delle società emergenti mondiali? Non vi dice niente, signora Ministro, la sigla BRIC? Brasile, Russia, India - e non Italia, quella I non è l'Italietta, ma è l'India - e Cina. Non siete nemmeno riusciti ad accogliere la proposta di aiuto che arrivava dalla folta e potente comunità indiana in Italia. Vi hanno offerto il loro aiuto, la loro consulenza e i loro contatti, con una lettera direttamente ai due Ministri. E voi, arroganti, non avete nemmeno risposto, convinti di portare a casa il vostro risultato da soli, incapaci di creare rapporti con chi vive nel nostro Paese, ma vuole mantenere rapporti con il Paese di origine. Erano disposti ad aiutarci e non li avete neanche ascoltati: forse loro riuscivano a risolvere i problemi, contrariamente a voi. E veniamo alle ultime ore, signora Ministro. L'ONU si sgancia: è una questione bilaterale con l'India (voglio anche vedere!). L'Italia dopo due anni si sveglia - dopo due anni - e chiede aiuto all'Unione europea e all'ONU: dopo due anni e dopo aver fatto figuracce planetarie. Fa bene l'ONU a lasciarvi da soli; fa bene l'ONU a ricordarci quanto questa Italietta e quanto la politica di questa Italietta sia insignificante a livello planetario. Non siete stati nemmeno in grado di minacciare - almeno minacciare - il ritiro dei nostri contingenti militari; vuol dire che non avete una strategia a livello internazionale. Almeno una minaccia, almeno far vedere che forse qualcosa volevamo fare; neanche questo. Per anni l'intellighenzia di sinistra ha criticato e deriso il centrodestra, dicendo che eravamo lo zimbello dell'Europa (l'ho sentito dire anche dal collega di SEL); per anni dicevate che l'Italia era diventata un'Italietta per colpa di qualcuno che la stava governando. Due Governi imbarazzanti a guida Partito Democratico: Monti e Letta. Per fortuna quest'ultimo è alla canna del gas e per fortuna speriamo che abbia finito. Come politiche internazionali siete imbarazzanti, incompetenti ed arroganti nei confronti della comunità indiana e non avete portato a casa neanche un risultato decente, se siamo qua oggi ancora a parlarne dopo due anni. Sapete cosa sembrate? Sembrate l'Italietta del Ventennio, che voleva invadere l'Albania e la Grecia e poi ha dovuto chiedere aiuto agli alleati, perché non sapeva far niente. Vi consigliamo noi a questo punto cosa fare, noi barbari ignoranti leghisti, con alcune proposte, signor Ministro. Uno: ritirare immediatamente il nostro contingente, per obbligare l'ONU ad interessarsi - almeno interessarsi - del nostro problema. Due: interrompere in India le vostre gite senza senso, che fanno spendere soldi ai nostri contribuenti e non hanno portato risultati. Tre, la cosa principale (le chiediamo, signor Ministro, di ascoltarci bene, perché la richiesta forse doveva essere la numero uno): uno scambio, portiamo a casa Salvatore e Massimiliano e lasciamo in India Mario Mauro ed Emma Bonino. Si può fare questa cosa, se siete così convinti che risolverete la situazione nel breve tempo possibile. È una cosa che si può fare e, se volete risolvere, la potete fare. E noi non vi diremo di no, anzi voteremo a favore. Quattro: al vostro rientro presenterete le dimissioni per manifesta incapacità. Quindi, signor Ministro, non ci ha convinti nel suo intervento, perché è stato veramente breve e non ha detto niente, come al solito. In questo momento vediamo la vostra politica internazionale sullo stesso livello dei Ministri di questo Governo, in stato confusionale e, per fortuna, alla canna del gas. Speriamo che questa esperienza finisca il più presto possibile.
2014-02-13	PD	ToniniGiorgio	Noi possiamo acconsentire di discutere con l'India, anche accettando le lungaggini della sua giurisdizione, sapendo che poco abbiamo da insegnare su questo versante, purtroppo. Abbiamo saputo quattro anni dopo le elezioni del Piemonte che le stesse erano falsate, non valide, quindi siamo la patria del diritto, ma forse non siamo all'altezza dei nostri antenati, mettiamola così. Insomma, non abbiamo moltissimo da insegnare su questo fronte ad altri Paesi, e però certamente non possiamo accettare che una nostra missione militare, all'interno dei canoni dell'ONU e delle risoluzioni del Consiglio di sicurezza dell'ONU, venga giudicata da un tribunale, anzi da una Corte suprema di un Paese membro dell'ONU, grande potenza mondiale (un grande Paese che ha alle spalle anche una straordinaria storia di civiltà) un atto di terrorismo. Questo non è possibile accettarlo. Ecco allora che la miscela di pazienza e fermezza cambia a seconda di quale è l'oggetto della discussione in campo. Pazienza e fermezza devono produrre il risultato fondamentale che - è stato detto più volte in quest'Aula, e in Parlamento in generale - è quello di rendere questa una crisi internazionale. L'Italia, infatti, non ha un suo interesse da difendere, ma in questo momento ritiene che sia violato un punto di principio nel diritto internazionale. A me sembra che questa strategia dell'internazionalizzazione, con tutta la pazienza e la fermezza che richiede una strategia complessa come questa nel mettere d'accordo la comunità internazionale (chiunque si occupa di politica estera sa che non è una cosa semplice), sta producendo risultati importanti, al punto che la gaffe - la vorrei chiamare così - del Segretario Generale delle Nazioni Unite sul fatto che questa sarebbe una vicenda che rientra negli accordi bilaterali tra Italia e India è stato un elemento, per così dire, che ha accelerato paradossalmente un chiarimento. Infatti, il Segretario Generale delle Nazioni Unite è stato costretto a fare i conti con due fatti: da una parte, due militari italiani, appartenenti ad una missione sotto l'egida delle Nazioni Unite, sono stati accusati di essere terroristi (e questo fatto francamente non può essere ridotto al rango di una disputa o di una controversia bilaterale); dall'altra, 28 Paesi europei e un'organizzazione internazionale quale la NATO, che è uno dei bracci operativi delle Nazioni Unite in tante missioni al livello internazionale, hanno riconosciuto che c'è un problema serio e che questo ha una natura internazionale e multilaterale. Allora, vorrei che noi in quest'Aula, come mi pare che dal tenore del dibattito di oggi sia emerso, uscissimo definitivamente dalle secche nelle quali troppo spesso il dibattito sulla politica estera in Italia finisce per arenarsi. Noi siamo un Paese che oscilla continuamente tra l'autocommiserazione e il velleitarismo: ci definiamo l'Italietta, e onestamente trovo stravagante che questa espressione, per così dire auto irridente, sia stata ripetuta in quest'Aula da parte di un Gruppo che si definisce per l'indipendenza della Padania. Noi siamo l'Italia e ci definiamo l'Italietta che però vuole spezzare le reni all'India. Allora, o l'una o l'altra, o forse nessuna delle due. Più seriamente noi siamo l'Italia, uno dei grandi Paesi europei, e abbiamo una politica estera. Ce l'abbiamo da più di mezzo secolo, ce l'abbiamo dalla Seconda guerra mondiale, e abbiamo avuto tanti Governi buoni e tanti Governi brutti nella nostra storia. Ma perché non dobbiamo valorizzare tutti insieme il fatto che una nostra politica estera importante e seria ce l'abbiamo? Fatelo dire ad un senatore eletto nella Valsugana: un certo Alcide De Gasperi è stato il fondatore principale di questa nostra politica estera, che ha dei punti fermi che per fortuna ogni volta tornano utili, e si vede che sono i principi dentro i quali ci dobbiamo muovere e sono principi che producono anche risultati efficaci, se sappiamo perseguirli con pazienza e fermezza. Guarda caso, oggi stiamo cercando di internazionalizzare la questione dei marò facendo leva sull'Unione europea (la stessa Unione europea che spesso è oggetto delle nostre velleitarie contumelie: invece l'Unione europea è lo spazio fondamentale della nostra politica estera; se non c'è l'Europa non ci siamo nemmeno noi, nel mondo, come non c'è nessun Paese europeo nel mondo senza l'Unione europea, come Romano Prodi ci ricorda continuamente) e la NATO, cioè l'alleanza strategica con gli Stati Uniti d'America, l'altra scelta fondamentale e fondativa della politica estera del nostro Paese, e guarda caso anche in questa vicenda la NATO è l'altra leva sulla quale stiamo agendo per l'internazionalizzazione della crisi. Poi vi è l'Organizzazione delle Nazioni Unite, nella quale si può stare con la schiena dritta e si può anche prendere il telefono e - mi passi il ministro Bonino l'espressione poco diplomatica - dirgliene quattro a Ban Ki-moon, perché in quella circostanza, in quell'occasione se lo meritava, perché siamo l'Italia, perché siamo un Paese che crede nell'ONU (abbiamo anche un Ministro che ha una storia onusiana di tutto rispetto) e siamo un Paese che è talmente convinto, così profondamente dentro le Nazioni Unite, che è appunto - com'è stato ricordato da tanti colleghi - uno dei protagonisti di una delle attività fondamentali delle Nazioni Unite come il peacekeeping : il nostro è il Paese leader del peacekeeping a livello di Nazioni Unite. Allora smettiamola, cari colleghi (mi pare che in questo dibattito abbiamo davvero dato una svolta al riguardo), di oscillare tra autocommiserazione e velleitarismo. La nostra politica estera esiste, è una politica estera che scavalca i Governi, che in questo momento è stata egregiamente rappresentata da un bravo e grande Ministro come quello che abbiamo in questo momento. Credo che su questa strada possiamo affrontare la crisi dei marò con serietà, compostezza e concretezza, cercando di portare a casa il risultato. Se c'è l'unità del Parlamento e del Paese su questo obiettivo e sull'efficacia dell'azione del Governo e della nostra diplomazia, penso che i risultati verranno, e potremo guardare con fiducia non solo al positivo esito di questa vicenda dei marò, ma anche al nostro ruolo in Europa e nel mondo.
2014-02-13	FI	BerniniAnnaMaria	BERNINI (FI-PdL XVII). Signor Presidente, il tema all'ordine del giorno è per noi di un'importanza capitale, soprattutto in questo momento di confusione, in riferimento alla quale non possiamo sottrarci ad una doverosa riflessione, che impatterà probabilmente anche sulle risposte del Ministro ad alcune delle nostre domande. Sappiamo che nel secondo semestre di quest'anno l'Italia presiederà il Consiglio dell'Unione europea. Si tratta di un ruolo profondamente significativo, considerata l'impossibilità di non accostare a questa rilevanza di ruolo e a questa vetrina, non solamente domestica o comunitaria, ma internazionale, nella quale sarà incastonato il nostro Paese, a questa grande opportunità e insieme responsabilità, una delicatissima fase che il nostro Paese sta vivendo, sia in termini di sistema Paese, sia in termini di Governo, sotto il profilo politico certamente, ma anche e soprattutto sotto il profilo economico e sociale. L'occasione si ripresenterà, signor Ministro, solo tra 14 anni. Quindi questo appuntamento con l'Europa è un'occasione che non possiamo perdere. Il collega Cociancich, che mi ha preceduto, ha fatto riferimento al programma che è stato già predisposto ed esploso dal Governo, nella fattispecie dal suo Dicastero, e condiviso dai suoi colleghi Ministri ratione materiae. Ma ci deve essere - immagino - una forza di strumentario e una selezione nella forza di questo strumentario che porterà alcuni di questi strumenti ad essere privilegiati rispetto ad altri. Quindi la nostra domanda, la domanda che le rivolgo, signor Ministro, a nome del mio movimento, è: quali strumenti e - mi consenta, senza polemica - con quale forza di legittimazione democratica e politica l'Italia porterà la sua presenza in Europa?
2014-02-13	FI	BerniniAnnaMaria	BERNINI (FI-PdL XVII). Signor Presidente, signor Ministro, io dovrò essere ovviamente telegrafica come i miei colleghi. Non posso ritenermi soddisfatta della sua risposta e mi dolgo di non avere occasione di poterle dire tutti i motivi. Si tratta di una risposta che, per essere lapidaria, non indica nulla di nuovo sotto il sole. Lei ha citato una serie di azioni; è partito dalla Youth guarantee, che è una garanzia per il lavoro giovanile, passando attraverso i progetti di formazione Erasmus e Leonardo. Purtroppo, però, questi temi sono stati già trattati in Europa e dall'Europa, senza riuscire ad eliminare quell'aura, quella cappa di euroscetticismo che a volte non riesce a spiegare ai cittadini perché dobbiamo stare in Europa e fa sì che molto spesso ci sentiamo più creditori che debitori nei confronti dell'Europa. Signor Ministro, avrei desiderato sentire da lei qualcosa di più innovativo.
2014-02-13	LN	CandianiStefano	Signor Presidente, signor Ministro, nel periodo pre-euro, dal 1989 al 2000, la bilancia commerciale tedesca era in rosso per 126 miliardi di euro attuali. Dall'entrata in vigore dell'euro la bilancia commerciale tedesca è in positivo di 1.791 miliardi, e ancora quest'anno, sull'esercizio che si è appena concluso, ha registrato un saldo positivo di 200 miliardi di euro. Il nostro Paese ha avuto numeri inversi. Prima dell'entrata in vigore della moneta unica il saldo della bilancia commerciale italiana era positivo, mentre successivamente è andato sempre più decrescendo. È chiaro che per sostenere l'economia occorre una finanza forte, ma occorre anche un sistema industriale che non sia strozzato dalla finanza stessa. Quello che invece appare dal sistema attualmente costruito in Europa è una Germania che riesce a monopolizzare tutto il sistema finanziario, facendolo ruotare intorno alle proprie industrie, rendendo quindi tutto molto più difficile per gli altri Paesi (come il nostro, che ha una storia differente). Su questo certamente occorre mettere in campo delle azioni. Sappiamo bene che anche gli ultimi richiami della Commissione nei confronti della Germania non hanno sortito alcun effetto. Se non ci sarà una voce forte a difendere le nostre industrie, questo sarà un Paese destinato sempre più ad impoverirsi. E non è con l'avvento di capitali esteri che ci si salva, perché si perde anche la capacità di condurre la propria impresa, che viene semplicemente espropriata poco per volta. Su questo vogliamo una chiara presa di posizione da parte del Governo.
2014-02-13	LN	CandianiStefano	Signor Presidente, signor Ministro, è noto che l'euro dalla sua entrata in vigore ha creato un sistema economico europeo che non ha lo stesso valore per tutti i Paesi. Noi da tempo ci interroghiamo sull'utilità di questo sistema e, soprattutto, su come possa o debba essere cambiato per rendere possibile un'Europa che non sia dispari come quella che stiamo vivendo. Negli anni abbiamo visto Paesi consolidare la propria realtà economica. Sappiamo bene che all'entrata in vigore dell'euro nel nostro Paese ha corrisposto un periodo di forte recessione. Noi riteniamo che debbano essere riviste le regole principali, le regole di base, i Trattati che stanno alla base dell'entrata in vigore dell'euro. Su questo vogliamo un impegno chiaro e serio da parte del Governo nel semestre di presidenza italiana. La Germania fa i propri interessi, la Francia non è da meno, gli altri Paesi europei proteggono la propria economia. L'Italia, invece, sta alla finestra a guardare. Forse anche perché nel nostro Paese da sempre c'è una sinistra entusiasta dell'Europa che fa fatica anche a fare autocritica rispetto a delle scelte che il tempo pare aver superato in maniera incontestabile. Chiediamo quindi a lei, signor Ministro, seppure in un momento di difficoltà in cui qualche funambolo vorrebbe sostituire in corsa il Governo, di esprimere una posizione, consapevoli che il lavoro svolto in questi mesi sarà certamente (lo è necessariamente) la base del lavoro che nel semestre italiano, chiunque sarà a presiederlo, dovrà affrontare.
2014-02-13	LN	CandianiStefano	Vorrei ora riagganciarmi a quanto accaduto in questi giorni con il referendum con cui i cittadini svizzeri hanno deciso di chiudere le proprie frontiere e di tutelare le proprie imprese e i propri posti di lavoro. Dire quando l'ascensore è pieno «Non si sale» non è egoismo: è pragmatismo, realismo. Significa anche impedire che le persone si facciano male. Lasciare salire tutti, far credere che tutti possano salire significa farli cadere nella disgrazia. Noi chiediamo quel pragmatismo sull'Europa che ci porti a dire no quando Europa significa semplicemente condividere le nostre risorse, quando significa mettere alle strette un Paese come il nostro senza guardare agli interessi che portiamo avanti in maniera legittima. Pertanto, non ci dichiariamo soddisfatti dell'azione del Governo al riguardo.
2014-02-13	M5S	FattoriElena	Signor Presidente, ringrazio il Ministro per la ricostruzione storica, ma, riprendendo la metafora del Ministro, direi che un buon padre di famiglia prima pensa a sfamare i figli e poi semmai a rimettere i conti in ordine. A questo proposito, vorrei citare una notizia ANSA di un paio di ore fa che riporta il verbale della Commissione lavoro e affari sociali del Parlamento europeo sull'indagine conoscitiva che l'assemblea plenaria del Parlamento europeo sta portando avanti sull'operato della cosiddetta troika, in particolare per le politiche adottate in Portogallo, Cipro e Irlanda. Il relatore, il socialista spagnolo Alejandro Cercas, ha messo in evidenza come le politiche economiche portate avanti dalla troika hanno creato negli ultimi anni una vera e propria catastrofe sociale e politica senza precedenti in Europa. Questo rapporto, approvato con 27 voti favorevoli, 7 contrari e 2 astensioni, quindi con una larghissima maggioranza, mette anche in evidenza come, per esempio, i piani per l'occupazione in questi Paesi sono stati finanziati solo con lo 0,5 per cento del PIL, quando per le banche è stato usato il 7 per cento. Ringrazio quindi il Ministro per l'impegno che si propone nell'attuazione della golden rule, ma credo che la revisione dei Trattati sia un impegno fondamentale per l'Italia, e sono sicura che troverà l'appoggio di molti altri Paesi, vista la grande maggioranza raggiunta nella votazione di quel rapporto.
2014-02-13	M5S	OrellanaLuisAlberto	Signor Presidente, signor Ministro, dopo le recenti parole del presidente Napolitano a Strasburgo, in cui ha bocciato l'austerità ad ogni costo e in cui ha parlato di una sfiducia nell'Unione europea che - cito testualmente - «risiede nel peggioramento delle condizioni di vita (...) nella maggior parte dei Paesi membri dell'Unione», le veniamo a chiedere quali azioni a livello europeo si possono intraprendere per combattere quella che sta diventando sempre più un'emergenza sociale: mi riferisco alla lotta alla povertà, e non quindi alla pure auspicabile lotta alla disoccupazione. Non possiamo nasconderci che oramai anche persone occupate rappresentano categorie classificate come povere. Un'occupazione non è più garanzia di reddito adeguato. Famiglie monoreddito e numerose sempre più spesso scivolano nella povertà. Noi del Movimento 5 Stelle abbiamo proposto uno strumento come il reddito di cittadinanza basato su criteri precisi legati all'ISEE e con l'imposizione di alcuni obblighi per mantenere tale diritto. In Europa c'è chi propone il ben più ambizioso UBI ( unconditional basic income ), che prevede un reddito universale legato semplicemente alla nazionalità europea. L'attuale Governo propone solo le insufficienti social card o poco più, la cosiddetta sperimentazione dell'inclusione attiva per la lotta alla povertà estrema. Tutto questo è scritto nella relazione programmatica già citata. La nostra domanda è quindi riferita alle iniziative che il nostro Governo può ragionevolmente pensare di mettere in campo in ambito europeo. Riteniamo che nonostante il seppur relativamente ridotto bilancio europeo si possa produrre qualche azione concreta che contrasti la povertà e che produca un'auspicabile più equa redistribuzione del reddito fra i cittadini. L'Italia, in vista della prossima presidenza del Consiglio dell'Unione europea, ha preparato qualche proposta specifica? Oppure ci dobbiamo rassegnare a una rincorsa verso salari sempre più bassi per contrastare la concorrenza di altri Paesi sul costo del lavoro?
2014-02-13	PD	CociancichRoberto	Signor Presidente, signor Ministro, grazie per questo tempo di interlocuzione. Entriamo in una fase di preparazione del semestre europeo, e credo che vi siano grandi aspettative da parte dei cittadini. Ho appena terminato un incontro con un gruppo di studenti liceali, i quali esprimevano al tempo stesso la speranza per un'Europa più integrata, ma anche un po' il rischio di una disillusione per il trattamento che sembra essere riservato al nostro Paese, anche a livello europeo e non soltanto a livello internazionale, come abbiamo visto questa mattina con il dibattito sul tema della posizione delle Nazioni Unite. Nella relazione programmatica che il Governo ha preparato ci sono degli strumenti definiti di solidarietà, che mirerebbero a creare una fiscal capacity, cioè un ecosistema economico nel quale i diversi Governi potrebbero ottenere, tramite queste partnership per lo sviluppo, delle condizioni di maggior favore per la realizzazione di alcune riforme. In qualche modo, ci sarebbe un'alleanza o una partnership tra l'Europa e i Governi dei singoli Paesi, per realizzare quelle condizioni che potrebbero essere la miglior medicina, il miglior antidoto a questo senso di disillusione e di abbandono che molti di noi hanno. Mi domando però quali siano le effettive possibilità che questi strumenti vengano realizzati e quali siano le condizioni in base alle quali lei ritiene, o il Governo italiano ritiene, che l'Italia possa beneficiare di queste misure. Mi domando se siano delle misure che comportano una sorta di cessione di sovranità o se invece siano delle misure nelle quali la nostra piena sovranità...
2014-02-13	PD	CociancichRoberto	Signor Presidente, signor Ministro, volevo ricordare che pochi giorni fa si è tenuta ad Atene la conferenza degli stakeholder sulla strategia europea per la Regione adriatico-ionica. È intervenuto anche il commissario europeo Maria Damanaki, la quale ha ricordato che il settore che riguarda il Mediterraneo e la sua crescita, da noi denominato economia blu, ha un valore di circa 21 miliardi. Si tratta quindi di un settore di assoluta rilevanza, per il quale sono previsti impegni nell'ambito della ricerca e delle popolazioni che vivono di mare. Si tratta di un settore spesso dimenticato nel nostro dibattito, rispetto al quale credo debba esservi invece un'attenzione particolare, vista l'importanza che l'Europa riconosce a questa dimensione. Vorrei domandare quali sono le iniziative che il Governo italiano intende intraprendere per sostenere la blue growth, la crescita blu, soprattutto nell'ambito del semestre di presidenza europeo.
2014-02-17	LN	DivinaSergio	Signor Presidente, è comprensibile che le teste dei colleghi siano altrove, nel senso che stiamo vivendo una delle fasi più concitate degli ultimi periodi, per cui la capacità di concentrarsi su qualsiasi tipo di questione normativa - come giustamente ha illustrato il nostro Capogruppo - non corrisponde alle necessità reali di capire come evolverà la questione. Si tratta di una fase confusa, perché repentinamente assistiamo prima al colloquio di un cittadino sindaco con il Presidente della Repubblica, poi ad una successiva assemblea di partito che, con numeri indubbiamente importanti, defenestra il suo Governo e stabilisce di indicare un altro Premier. Chi vive in questi ambiti, dentro e fuori dai Palazzi, percepisce un'anomalia, perché, parlando con colleghi di quel partito, che ha defenestrato il proprio Governo, si percepisce anche la contrarietà a quest'azione: non tanti parlamentari, però, fanno parte di quel direttivo nazionale ed è probabile che, quando la corrente scorre in un certo senso, ci siano pochi con la vocazione sacrificale del salmone, che sappiamo poi che fine fa. Finisce questa fase concitata con un incarico, accettato seppur con riserva, ma - com'è stato detto da tanti - in completo spregio alla buona pratica di Governo per cui un Ministro o un Presidente del Consiglio dimissionario passano per l'Aula ad argomentare e spiegare, dopodiché ha luogo l'ordinario dibattito parlamentare e succede quel che ha da succedere. Se io, signor Presidente, dovessi dirle «stia sereno», come normalmente si usa dire nell'ordinario quotidiano, a lei tremerebbe sicuramente la poltrona sotto al sedere, perché questa nuova fase è partita male, con questo nuovo Governo caratterizzato da una spregiudicatezza mai vista e da parole che non corrispondono ai fatti. Avevamo letto - pochi, non tanti giorni fa - della volontà di passare in ogni caso attraverso le elezioni, prima di sconvolgere equilibri, e di un Governo di coalizione, per tranquillizzare quello che adesso è l'ex Premier, ma poi abbiamo visto che nei fatti nulla corrisponde alle parole. Venendo a noi, la serietà, e non la spregiudicatezza, avrebbe voluto che si facesse il punto della situazione: a che punto siamo? Che provvedimenti stanno per scadere? Quali sono le emergenze e le urgenze per la futura ipotetica maggioranza (non per quella precedente che ha lasciato questo patrimonio in eredità)? Noi crediamo, Presidente, che ragionamenti di buonsenso e di serietà se ne siano fatti pochi e pensiamo anche che il nuovo Presidente del Consiglio abbia fatto valutazioni esclusivamente personalistiche: non gli interessano i provvedimenti che sono all'ordine del giorno e, probabilmente, non gli interessa neanche del Paese e nemmeno del futuro del suo partito. Ha fatto due ragionamenti con qualche elemento di insider trading; ha avuto, forse prima di altri, qualche notizia del fatto che, come rilevano i dati che noi abbiamo oggi, gli introiti del gettito fiscale stavano aumentando e che il dato economico era alla fine della curva discendente e il dato macroeconomico stava marcando, almeno per i primi mesi, un segno positivo. Sulla base di questo, il nuovo Presidente del Consiglio ha probabilmente fatto altri due ragionamenti: non poteva perdere un'occasione che si sarebbe ripresentata fra quattordici anni, ossia poter gestire il semestre italiano a livello europeo; un'Italia che riprende un po', con una grossa immagine, non per meriti, ma per una deriva attuale. Gestire, quindi, l'Europa per i prossimi sei mesi, nei quali si può anche andare in Europa a chiedere modifiche di regole, di trattati, sospensioni, moratorie: «Basta con una fase di austerità». «Facciamo decollare l'economia». Sarebbe quindi tornato poi Italia con grandi ovazioni, avendo però anche un palcoscenico europeo. Di più: finito il palcoscenico europeo, sarebbe iniziato un altro anno importantissimo... PRESIDENTE. Senatore Divina, le ricordo che stiamo facendo gli interventi sul calendario dei lavori.
2014-02-17	M5S	BignamiLaura	Investire in questo significa ridurre i costi di una società in sviluppo e ridurre i costi di una giustizia e di un sistema carcerario al collasso. Secondo uno studio condotto dal Dipartimento di polizia penitenziaria, il costo mensile di un detenuto in un carcere italiano è di circa 3.511 euro al mese: una cifra importante, che deve indurre lo Stato e la società a cominciare ad investire nella prevenzione (non solo nella prevenzione dei reati, ma nella prevenzione dell'attitudine a delinquere). Non basta svuotare le carceri: investiamo per non riempirle! Siamo consapevoli, però, che questo decreto-legge non nasce dall'esigenza di risolvere il problema carcerario in Italia, ma dalla necessità di non pagare le multe all'Europa, nostra cara matrigna. La Corte europea dei diritti dell'uomo, con la cosiddetta sentenza Torreggiani, ha condannato il nostro Paese per le condizioni in cui sono costretti a vivere i detenuti, stabilendo il termine ultimo per rimediare a maggio 2014.
2014-02-17	M5S	BignamiLaura	Quindi, ancora una volta, l'Europa ci bacchetta e solo allora corriamo ai ripari. Ma in che modo? Il decreto in questione fa solo da tampone a quella che è la drammatica situazione carceraria italiana che, ancora una volta, non viene risolta, anche se, in ordine temporale, questo è il quarto decreto presentato negli ultimi tre anni sull'argomento. Non viene risolto il problema perché ancora una volta non viene affrontato, se non marginalmente, il nodo centrale della riabilitazione del detenuto. Nel decreto in questione manca la previsione e il potenziamento di programmi di riabilitazione sociale e lavorativa, di rieducazione, fondamentali per garantire una giustizia che funzioni.
2014-02-18	LN	StefaniErika	Signor Presidente, la replica da parte nostra non può che essere per certi versi breve. Dagli interventi che sono stati svolti in discussione generale sono emerse sicuramente delle problematiche e delle considerazioni che a nostro avviso dovremmo valutare con grande serietà. Purtroppo non posso che condividere quanto ha riferito il collega Cappelletti, dicendo che questo è un provvedimento da prendere o lasciare, c'est à prendre ou à laisser. Ci troviamo al limite dei sessanta giorni per convertire questo decreto-legge, che è stato trattenuto dalla Camera per oltre cinquanta giorni. Ora si trova di fronte a quest'Aula, che per l'ennesima volta, tra l'altro, è stata esautorata dei suoi poteri, mentre invece avrebbe potuto esprimere una seria opinione. Come abbiamo ascoltato negli interventi svolti sia in Commissione che in Aula, c'erano delle modifiche necessarie, opportune e, noi diciamo, proprio indispensabili da apportare. La sentenza Torreggiani purtroppo appare ormai come una spada di Damocle sulla nostra testa, che arriva e pone un termine ultimo entro il quale adottare dei provvedimenti. Come ha detto la senatrice Bignami, c'è un'Europa matrigna, e non possiamo che condividere questa espressione. Ci troviamo di fronte ad un'imposizione da parte dell'Europa, la quale comporterà l'applicazione di serie sanzioni e che a questo punto mette il Parlamento nella condizione di adottare continuamente dei provvedimenti che noi troviamo assolutamente dannosi. La senatrice Alberti Casellati diceva che forse è meglio una legge in meno che un proliferare di leggi perniciose. Siamo qui infatti per la quarta volta in quest'Aula a parlare di provvedimenti soprannominati «svuota carceri». Sono dei provvedimenti frammentari, come diceva il senatore Susta, e che non prevedono un intervento organico e una valutazione organica e complessiva di questa problematica. Il problema del sovraffollamento delle carceri probabilmente non sarà risolto con questi interventi. È un grosso problema, che doveva essere analizzato e valutato a monte, con degli interventi ben più pregnanti. Il senatore De Cristofaro dice che effettivamente questo è un provvedimento per certi versi inutile (anche per noi è inutile) e vergognoso (anche per noi è vergognoso). Non nel senso che forse si libera troppo poco, ma nel senso che inserisce una modalità di valutazione e di considerazione di una problematica per noi veramente ed assolutamente perniciosa. Quando abbiamo cominciato i lavori in Commissione giustizia in questa legislatura si parlava di indagini sul sistema carcerario. Si era capito subito che uno dei problemi più importanti che dovevano essere affrontati era il problema del sovraffollamento delle carceri. Queste indagini conoscitive sono state abbozzate, ma non sono sicuramente arrivate ad un termine che noi possiamo considerare soddisfacente. Tutti questi interventi frammentari e per certi versi disorganici non si comprende nemmeno come potranno intervenire, in che misura e in che numero, sul problema del sovraffollamento delle carceri. Si è parlato di amnistia e di indulto, e probabilmente tutti noi ci sentiamo in difficoltà, anche la maggioranza, a poter valutare provvedimenti così drammatici. Noi della Lega Nord sicuramente ci opporremo in ogni maniera. I provvedimenti che stiamo esaminando e che continuamente vanno ad incidere sulla procedura penale, sul diritto penale e sulle pene sono estremamente disorganici. Sono provvedimenti che creano una forma - passatemi l'espressione - di destabilizzazione del sistema. L'operatore del diritto infatti assiste ad un proliferare continuo di norme, una dietro l'altra, senza riuscire più a capire cosa esse comporteranno e quale sarà la pena da applicarsi per un determinato reato. Questo per quanto riguarda l'operatore del diritto, mentre per l'operatore del crimine tutto ciò sarà una manna dal cielo. Peraltro, secondo le considerazioni svolte dal senatore De Cristofaro di SEL, il quale ha detto che probabilmente le scarcerazioni sono poche, stiamo creando un sistema assolutamente inefficiente o comunque adottando soluzioni che nemmeno portano al raggiungimento del risultato perseguito. Con la preparazione di molti colleghi, anche della Commissione giustizia, sicuramente avremmo potuto intervenire seriamente su questo provvedimento. Le perplessità sono tante, e si poteva veramente fare qualcosa, però i limiti di tempo imposti fanno sì che l'applicazione della riforma volta alla soppressione del Senato sembri già cominciata!
2014-02-19	M5S	CappellettiEnrico	Signor Presidente, solo qualche giorno fa è passata l'umiliante relazione dell'Unione europea che attribuisce al nostro Paese il primato della corruzione in Europa. La corruzione è un cancro che ci porta via almeno 60 miliardi all'anno. Noi cosa facciamo? Recepiamo finalmente le convenzioni internazionali contro la corruzione, o inaspriamo le pene, o allunghiamo la prescrizione, o rendiamo più efficace l'attuale legge? No, stiamo facendo esattamente il contrario: stiamo estendendo il beneficio di oltre il 40 per cento di sconto di pena anche ai condannati per corruzione e concussione.
2014-02-19	M5S	CastaldiGianluca	già sotto la lente dell'Europa per aver ricevuto un sostegno pubblico di 405 milioni di euro dal 1998 al 2010.
2014-02-19	M5S	RomaniMaurizio	Partirei dal concetto che la cannabis ormai, in riferimento ad alcuni suoi princìpi attivi, ha dimostrato la sua efficacia in diversi ambiti terapeutici, per quanto riguarda sia il trattamento del dolore e della spasticità muscolare nella sclerosi multipla, sia la nausea e il vomito in seguito a chemioterapia, ma anche nella sindrome da deperimento nell'AIDS e nel dolore neuropatico. Quindi, l'uso della cannabis è comprovato avere effetti terapeutici. Nonostante dal punto di vista formale l'uso terapeutico dei derivati della cannabis sia autorizzato già dal 1990 con il decreto del Presidente della Repubblica n. 309, in Italia ancora non esistono fonti legali di approvvigionamento di tale sostanza. Nel nostro Paese non si trovano in commercio farmaci registrati a base di cannabinoidi e non esistono produttori autorizzati, mentre è consentita la prescrizione e l'importazione di un medicinale autorizzato in un altro Paese. Molti, infine, sono gli interventi legislativi a livello regionale che dimostrano la crescita di attenzione sull'uso terapeutico della cannabis. Inoltre, il 12 febbraio 2014 la Corte costituzionale ha dichiarato illegittima, per violazione dell'articolo 77, secondo comma, della Costituzione, gli articoli in cui è stata modificata la legge sugli stupefacenti, eliminando ai fini sanzionatori la distinzione tra droghe pesanti e droghe leggere e prevedendo un aumento delle pene. Anche se la pronuncia della Corte costituzionale non entra in merito alla legittimità dell'equiparazione tra droghe pesanti e droghe leggere, rimane il dato incontrovertibile che questa sentenza produca degli effetti, rendendo necessario un intervento normativo che disciplini in modo organico la materia. Per questo motivo proponiamo di impegnare il Governo a dare un segnale, a confrontarsi con la regolamentazione dell'uso della cannabis senza pregiudizio a partire dal suo uso a scopo terapeutico e a prendere atto che determinate misure producono, tra le altre cose, il benefico effetto collaterale di alleggerire la popolazione carceraria e dare nuovi spazi a un settore produttivo che in un momento come questo non dovrebbe essere ignorato.
2014-02-19	PD	CollinaStefano	Innanzitutto voglio sottolineare quanto fatto riguardo al sostegno degli investimenti in ricerca. Alcuni dati relativi ai Paesi dell'Unione europea mettono la Germania al primo posto negli investimenti in ricerca e sviluppo con 74 miliardi di euro investiti pari al 2,8 per cento del PIL, che rappresenta quasi il 30 per cento delle risorse che si spendono in tutta la UE. L'Italia sta al 16° posto, con 19 miliardi di euro, pari a 1,26 per cento del PIL. Mentre il dato sul comportamento delle imprese è ambivalente, poiché mostra trend con investimenti in calo per le imprese con molti addetti e trend in crescita per le imprese con pochi addetti, il dato sui fondi pubblici che l'Italia stanzia per la ricerca è chiaramente in calo. Il testo che ci accingiamo ad approvare cerca di farsi carico anche delle specificità della realtà italiana per favorire dinamiche di crescita delle microimprese; infatti si favoriscono anche i consorzi e le reti di impresa per coinvolgere maggiormente il tessuto delle PMI. Anche il tetto a 500 milioni di fatturato rappresenta una taratura evidente del provvedimento nella direzione descritta. Questo è un primo passo: in molti Paesi d'Europa il meccanismo del credito di imposta è strutturale e si applica su tutta la spesa non solo sulla parte incrementale. Detto questo, tocchiamo spesso con mano quanto sia inferiore agli altri Paesi il rapporto di interazione tra centri di ricerca ed il mondo delle imprese. C'è una filiera nei vari stadi della ricerca, che va dal livello teorico e di base al trasferimento tecnologico vero e proprio, che in Italia non è concatenata ed efficiente e su cui occorre intervenire, anche per rendere efficaci e reali le opportunità che diamo alle imprese con le azioni previste dal decreto. Un tema decisivo è quello del costo dell'energia. Il dibattito sulle componenti di costo è aperto da tempo, e questo decreto non dice sicuramente la parola fine. Il decreto tocca alcuni punti anche controversi, ridiscutendo su base volontaria le incentivazioni sulle rinnovabili. La Camera ha ottenuto di salvaguardare i piccoli impianti, spesso gestiti da agricoltori che non solo integrano il reddito, ma traggono da questi impianti le risorse per alimentare gli investimenti nell'azienda agricola che resta la loro attività principale. Importante sarà il coordinamento tra le varie società ed autorità che agiscono con competenze diverse, ma complementari, affinché la definizione di alcuni parametri che paiono di salvaguardia, come il prezzo minimo garantito, non si trasformi in elemento ulteriormente penalizzante. Voglio anche sottolineare l'azione relativa alle componenti parafiscali del gas, che si riversano positivamente su aziende che vivono nella competizione mondiale. Penso anche alla mia terra, dove sono presenti importanti distretti ceramici che con la Commissione 10ᵃ abbiamo conosciuto nella missione al Cersaie dello scorso settembre. Riguardo al gas, non voglio dare l'impressione di specularci sopra, però credo che di fronte ai tragici fatti che stanno accadendo in Ucraina e al sostanziale disinteresse che rilevano nella comunità internazionale, prendano valore scelte fatte da questo Parlamento che diversificano gli approvvigionamenti italiani e ci rendono liberi di stare a fianco dei popoli che restano soggiogati per interessi strategici di altri Stati. In conclusione, cito solo per titoli altre azioni che riguardano il mondo delle imprese: la compensazione tra i crediti vantati dalle imprese nei confronti della Pubblica amministrazione e le cartelle esattoriali 2014; la possibilità che il fondo centrale di garanzia per le piccole e medie imprese presti garanzia anche in favore di società di gestione del credito o fondi che sottoscrivano mini bond, aumentando così il ventaglio di possibilità per il finanziamento delle imprese; gli incentivi del decreto-legge n. 185 del 2000 sono estesi, sia nei soggetti beneficiari sia nei criteri, tanto che potranno accedere a mutui a tasso zero le imprese costituite da non più di dodici mesi da giovani e da donne, ricomprendendo anche il settore turistico.
2014-02-19	PD	GiacobbeFrancesco	Sinceramente ciò non mi stupisce. L'Italia è l'ottava potenza industriale nel mondo ed è la quarta in Europa; fa parte del G8 e del G20. Purtroppo, quando si tratta di giudicare la facilità di fare impresa, i numeri cambiano: non siamo più nel club degli otto o dei venti. Secondo il rapporto "Doing business" della World bank, il nostro Paese è al 65° posto su 189 economie; in Europa ci superano Paesi come la Bulgaria o la Polonia. Perfino nel settore fiscale, nel cercare di riscuotere i tributi dei contribuenti, la nostra performance non è fra le migliori: siamo al 138° posto su 189. Ma c'è un altro criterio molto importante: quello di far valere i contratti commerciali; ebbene, l'Italia è al 103° posto su 189. In altre parole, il messaggio che mandiamo al mondo è che in Italia non esiste certezza del diritto. Signor Presidente, il decreto che stiamo esaminando oggi va nella direzione giusta, ma non è abbastanza, come diceva prima la relatrice. Per facilitare i processi di internazionalizzazione, per attrarre investimenti stranieri e risorse umane capaci dobbiamo fare di più. Innanzitutto, dobbiamo avviare un processo di semplificazione dell'apparato legale e amministrativo. Le società straniere che investono in Italia spessissimo si trovano impelagate in procedure lente, complicate e spesso scoraggianti. Oggi l'Italia, come Nazione, è risorsa di sé stessa, con il suo patrimonio culturale e territoriale. Sono testimone di come molte aziende vorrebbero investire sul nostro territorio ma molte di loro, purtroppo, a causa delle complicazioni dal punto di vista amministrativo e burocratico, vi hanno rinunciato. Il nuovo Governo deve affrontare il nodo della semplificazione ed armonizzazione delle procedure, anche da Regione a Regione, come priorità. Mi conforta l'impegno del Presidente del Consiglio incaricato e spero che ciò produca un cambiamento di mentalità: l'amministrazione pubblica deve porsi al servizio del cittadino. Questa è l'unica premessa per la semplificazione. Il secondo campo di attenzione e di intervento è l'utilizzo delle risorse umane e finanziarie atte a promuovere il nostro Paese nel mondo. Nella relazione che accompagna il decreto Destinazione Italia, leggo: «Per una diplomazia economica rivolta ad attrarre investimenti esteri». Ma chi sono i diplomatici economici dell'Italia? Molti dei nostri imprenditori, molte delle nostre aziende fanno promozione del sistema Italia autonomamente, con idee geniali che spesso accomunano cultura e prodotto, utilizzando le risorse degli italiani all'estero sul territorio. E quando parlo di risorse mi riferisco anche a quanti nel proprio Paese di adozione hanno raggiunto i più alti livelli di rappresentanza. Questa mattina ho mandato a tutti i parlamentari un messaggio dell'esperienza recente di un gruppo di viticultori italiani in Australia. Vi invito a trovare qualche minuto per leggerlo con attenzione. I viticultori hanno partecipato al Festival Rootstock a Sydney, riuscendo ad amalgamare perfettamente quello che è l'internazionalizzazione del prodotto associato alla cultura italiana, senza ricevere alcun supporto istituzionale o finanziario dello Stato. Hanno utilizzato quelle risorse degli italiani nel mondo che le nostre istituzioni continuano ad ignorare. Mi avvio alla conclusione, signor Presidente - e chiedo di poter allegare agli atti il testo integrale del mio intervento - dicendo che il coinvolgimento degli italiani nel mondo non solo ci rende la vita più semplice, ma ci permette di agire in maniera diretta, efficace ed efficiente per promuovere i nostri servizi e i nostri prodotti all'estero, specie per le piccole e medie aziende. Gli italiani nel mondo sono pronti a fare la loro parte se l'Italia, e quindi il Governo, le istituzioni e l'amministrazione pubblica italiana lo vogliono.
2014-02-19	PD	PuppatoLaura	Signor Presidente, innanzitutto vorrei chiedere alla collega De Petris, prima firmataria di quest'emendamento, di poter aggiungere anche la mia firma. Desidero poi giustificare il mio voto, dato che non so ancora come si esprimerà il mio Gruppo, perché in realtà sui successivi emendamenti (riferiti ai commi da 11 a 14 dell'articolo 1) la Commissione ambiente - com'è noto - non ha potuto esprimersi, poiché ieri è stata sconvocata. Sono piuttosto sicura che, se avessimo potuto discuterne, com'è avvenuto in altri casi in modo indifferenziato all'interno dei vari Gruppi politici, avremmo trovato una forte opposizione a quanto stiamo votando. È noto a tutti cosa significa imprimere una svolta nell'energia del Paese, attraverso la messa a punto di nuove centrali termoelettriche a carbone, che sono viste come il fumo negli occhi e che l'Europa stessa, attraverso il suo Commissario, ha già precisato non essere una tipologia energetica che intende portare avanti, per le note vicende che riguardano l' emissions trading system. Inoltre, c'è il tema relativo ai costi per il nostro Paese che risulterebbero davvero enormi. Visto che il tempo a mia disposizione è pochissimo, voglio solo ricordare a tutti che stiamo parlando di emendamenti che, qualora non vengano cassati, comporteranno un costo nella bolletta elettrica, quando andremo a votare alcuni articoli con i quali intendiamo ridurre giustamente le incentivazioni, persino alle energie rinnovabili, pur di ridurre le bollette degli italiani. In un colpo solo, con 2.100 gigawatt, pari a 2.100.000 megawatt autorizzabili, daremmo la possibilità di una spesa di 63 milioni l'anno, per 20 anni, pari a 1 miliardo e 260 milioni di euro di incentivazioni a produrre energia, non da fonti rinnovabili, ma addirittura da carbone. Concludendo, desidero aggiungere due questioni. La prima è che questo valore economico corrisponde esattamente a fornire uno stipendio di 25.000 euro cadauno ai 3.000 lavoratori del Sulcis lasciati a casa. Tanto per capirci: se li paghiamo e non lavorano, si creerebbe un doppio vantaggio. La seconda questione è che è noto a tutti che la cattura del carbonio non funziona. Il dato più positivo che abbiamo è pari al 15 per cento. Non solo, ma lo stoccaggio di questo carbonio è tutto da definire e d è di là da venire. A tal proposito, nell'agosto del 2013 - ahinoi - è stato sottoscritto un protocollo dal Ministro dello sviluppo economico, che spero verrà cancellato dal successivo Ministro, perché è un assurdo in termini economici e ambientali. Stiamo facendo una cosa assurda, e me ne dissocio in maniera precisa.
2014-02-24	FI	RomaniPaolo	Occorre pensare ad un'Europa profondamente diversa, ad un'Europa dei popoli e non delle burocrazie. Anche lei oggi ha parlato di subalternità nei confronti dell'Europa; ha detto: «Liberiamocene». Siamo d'accordo. Quindi, l'Italia deve far valere la sua voce, il suo peso, per raggiungere questo obiettivo, non contro l'Europa ma per l'Europa, per salvare l'Europa dagli egoismi nazionali.
2014-02-24	FI	RomaniPaolo	ROMANI Paolo (FI-PdL XVII). Ho quasi concluso, signor Presidente. Lei ha detto oggi che non è la signora Merkel il nostro problema, ma io le ribadisco che oggi in Europa la signora Merkel è ancora un problema.
2014-02-24	FI	RomaniPaolo	Si tratta di un'espressione profondamente sbagliata perché l'Europa a guida tedesca non è e non potrà mai essere la nostra guida.
2014-02-24	FI	RomaniPaolo	Signor Presidente del Consiglio, noi le chiediamo quello che chiedono milioni di italiani, e cioè un'inversione di tendenza rispetto alla politica recessiva degli ultimi due anni; una politica che, in nome dell'Europa e della stabilità, ha fatto pagare un prezzo altissimo ai cittadini italiani. Quando lei infine, signor Presidente del Consiglio, ha detto che potremo far valere le nostre ragioni in Europa quando avremo fatto i compiti in casa nostra, le dico che si tratta di un'espressione già cara ad un suo predecessore, il professor Monti, che però non ha portato fortuna né a lui né all'Italia.
2014-02-24	LN	BitonciMassimo	L'ha detto lei oggi, Presidente, si stava meglio prima, e io traduco che si stava meglio con il Governo che c'era prima che non ha mai aumentato le tasse. Questi i dati attuali: 3,2 milioni di disoccupati, 671.000 giovani senza lavoro (il 41 per cento), 9,5 milioni di cittadini sotto la soglia di povertà, 7,2 milioni che vivono con meno di 1.000 euro al mese, 1 miliardo di ore di cassa integrazione, 14.300 imprese fallite nel 2013 (40 al giorno, caro presidente Renzi), un debito pubblico al 134 per cento (2.080 miliardi di euro, il secondo in Europa), 800 miliardi di spesa pubblica. Investimenti infrastrutturali praticamente assenti, costi standard per la pubblica amministrazione, il famoso federalismo fiscale bloccato con una spendig review solo annunciata. Nei rapporti con le imprese solo la Grecia e Malta fanno peggio di noi. La burocrazia costa al sistema imprenditoriale 31 miliardi di euro: mediamente 7.000 euro all'anno per ogni azienda, signor Presidente del Consiglio, mentre l'Italia si colloca solo al quindicesimo posto a livello dell'Unione europea, nella classifica di dove è più facile fare impresa. Questo è il nodo, signor Presidente del Consiglio: dovete lasciare agli imprenditori del Nord fare impresa. Questo è l'unico sistema per la ripresa economica. Questi sono i dati e non sono in discussione, e sono il risultato di una vostra politica economica fallimentare, a meno che nel frattempo non abbiate cambiato partito. Oggi, presidente Renzi, abbiamo ascoltato con attenzione il suo intervento programmatico di legislatura. Mi lasci dire, Presidente, che è stato un intervento in cui ha fatto una serie di considerazioni, alcune condivisibili ed altre assolutamente no, ma in realtà il programma, quello vero, non l'abbiamo sentito né noi né i cittadini
2014-02-24	LN	BitonciMassimo	Sull'Europa il massimo della demagogia: ci avete portati voi nel baratro dell'euro, che ha dimezzato di colpo il potere d'acquisto di imprese e famiglie. Noi non saremo mai subalterni all'Europa della burocrazia, all'Europa che non difende i nostri prodotti, all'Europa del fiscal compact, che impone vincoli insormontabili in tempo di crisi economica. Presidente, siamo stanchi di essere solo quelli buoni per pagare le tasse.
2014-02-24	LN	DivinaSergio	L'Europa è circondata da aree di criticità e di conflitti. Vediamo la Bosnia che è in ebollizione e l'Ucraina che non è ancora stabilizzata; conosciamo la Siria, le crisi libiche, l'Egitto, il Medio Oriente, l'Afghanistan, per finire con l'India e con le vicende dei nostri fucilieri trattenuti (le conosciamo bene). Una situazione come questa implicherebbe che agli esteri sia incaricato un personaggio di estrema ed importante caratura internazionale. Noi - voi in questo caso - invece mandiamo una brava persona. A fare che? Apprendistato alla Farnesina? Ma non si fa apprendistato alla Farnesina, Presidente. Le sembra il caso? Le sembra una cosa seria questa? Veda, presidente Renzi, noi pensiamo che una persona che viene meno alla propria parola non possa nemmeno essere credibile quando elenca i propri impegni o le proprie promesse. Il fratricidio che voi avete consumato in casa vostra non si può archiviare da un giorno all'altro. Ricordo anche le infinite rassicurazioni: «il Governo durerà diciotto mesi, caro Enrico stai sereno: mai entreremo al Governo senza un'investitura con il voto popolare». Presidente Renzi, lei ci porta alla memoria un vecchio cancelliere tedesco, che si chiamava Konrad Adenauer ed era poco incline a rispettare i propri impegni e passò alla storia per una celebre frase che più o meno recitava così: «cosa volete che mi importi di quelle quattro sciocchezze che dissi l'altro ieri».
2014-02-24	LN	VolpiRaffaele	Ebbene, io non so come vorrà fare quelle scelte. Le dico una cosa: se quelle scelte saranno di un certo tipo, per acquietare gli animi di qualcuno, ciò sarà un errore. Ma sarà un errore anche se lei sceglierà unicamente per far piacere a coloro che in Europa vogliono vedere la svendita dei gioielli che abbiamo ancora in casa, per fare un favore alla Germania, com'è stato chiesto di fare.
2014-02-24	LN	VolpiRaffaele	Se mi permette di iniziare brevemente con un piccolo excursus, che ha un senso politico, penso che su quella sedia avrebbe dovuto esserci Bersani, che però non è riuscito a sedercisi. Ci fu Letta. Lei, signor Presidente, prima ha parlato al popolo, ma la scelta di mandare via Letta è stata presa da 136 persone chiuse nella sede di via del Nazareno. Non è una critica, ma un dato di fatto: una settimana prima la Camera dei deputati aveva espresso, con un'ampia maggioranza, il voto di fiducia al presidente Letta. Quindi la scelta è puramente politica e interna al Partito Democratico: lei ne è anche il segretario e quindi si prenda questa responsabilità politica (del resto, se l'è presa). Penso però che in politica ci siano dei passaggi legati ai rapporti umani, perché la politica è fatta anche di rapporti umani, e il «passaggio della campanella» di ieri, credo che abbia segnato un passaggio storico nel nostro modo di vivere la politica e i rapporti nella politica. Ieri abbiamo visto la rottura di un rapporto umano. Allora, rispetto alla scaltrezza con cui oggi ha voluto presentarsi in quest'Aula, a Gigliola Cinquetti le voglio rispondere con Leonardo Sciascia (lo farò non appena avrà finito di leggere sul suo telefonino). Desidero dunque ricordare quella parte che tutti conoscono de «Il Giorno della civetta», in cui Sciascia racconta in modo ben chiaro quella che ritiene essere la catalogazione degli uomini. Non la ripeto tutta, ma essa parte dagli «uomini», i «mezzi uomini» e gli «ominicchi»: il resto non lo dico, perché di quest'Aula ho più stima probabilmente di lei. Ognuno si cataloghi per dove vuol essere; certamente alcune cose che si sono viste, anche rispetto ai rapporti politici ed umani, dovrebbero far riflettere. Venendo al suo Governo, lei non ha voluto affrontare alcuni problemi, anzi devo dirle che proprio non li ha affrontati. Le riassumo quelli che sono già stati richiamati da altri colleghi: non ha parlato di sanità, non ha parlato di infrastrutture, non ha parlato di ambiente, non ha parlato di agricoltura, non ha parlato di Expo, non ha parlato degli esodati. E guardi (detto da uno della Lega...) non ha parlato di Sud (glielo hanno già ricordato). Magari avrebbe potuto ricordare il problema del Sud con le parole del presidente Napolitano, di cui si è dimenticato di citare il nome, nonostante le abbia concesso di essere Presidente del Consiglio. Il presidente Napolitano ha detto che il Sud può riprendersi e che serve un colpo d'orgoglio da parte del Sud. Per definire il suo Governo avevo pensato a due parole (scelga lei): commissariato o condizionato. Io preferisco condizionato, perché mi sembra più educato nei suoi confronti. È un Governo condizionato dai poteri dell'Europa. Intervenendo, mi veniva il dubbio se chiamarlo Governo Renzi o Governo Padoan. È il Governo Renzi; però Padoan sicuramente rappresenta quell'Europa delle banche, della BCE, di tutto un sistema che sicuramente è quello che a noi non piace e che ormai non piace a molti italiani anche fuori. Una cosa è certa: lei ha fatto bene a non indicare un Ministro per i rapporti con l'Europa, visto che ha l'Europa in casa, proprio lì. Non ha bisogno di mandare qualcuno, perché gli ordini arrivano attraverso Padoan; non ci sono dubbi su questo. Così come non ci sonno dubbi sul fatto che quelli che dalla stampa sono stati fatti passare come endorsement fossero in effetti qualcosa di diverso, cioè quelli che qualcun altro ha definito i "pizzini" con gli ordini. D'altra parte, un sessantennio fa si sarebbe potuto dire che lei si è apprestato immediatamente a rassicurare «l'alleato tedesco»: nessun dubbio in questo caso, perché lei indubbiamente ha un problema di rapporti con l'Europa. Le hanno detto che Padoan sa cosa fare; beh, sì, evidentemente penso che in questa frase ci sia assolutamente tutto quello che rappresenta il suo Governo. Vorrei parlarle delle sue proposte istituzionali. Non venga qua a fare il gioco di dire che lei vuole fare le cose e poi c'è il Senato che non le vuole fare, e quindi è colpa nostra. No, non faccia questo gioco, perché, guardi, ci sono delle cose su cui si può ragionare, mentre ce ne sono altre, come la sua proposta sul Senato, che io ritengo un'oscenità istituzionale. Si potrebbe pensare di fare come in Inghilterra, dove ci sono 760 lord; li mettiamo direttamente lì e abbiamo risolto il problema. Non credo che sia la scelta migliore; ma credo che ci saranno i termini e i modi per approfondire la questione.
2014-02-24	M5S	BocchinoFabrizio	In primo luogo, vi sono i docenti precari: da anni, migliaia di docenti con contratti annuali vengono licenziati a giugno e riassunti a settembre, in violazione di una direttiva europea. Oltre ai corsi e ricorsi che vedono lo Stato puntualmente soccombere, vi sono salatissime multe da pagare all'Europa, signor Presidente. Il Movimento 5 Stelle ha depositato una mozione alla Camera dei deputati che impegna il Governo ad adottare un piano quinquennale di assunzioni che ridarebbe dignità alla professione dei docenti: questo sì, e non le sue vacue parole d'introduzione.
2014-02-24	M5S	FattoriElena	La maggioranza che lo sostiene è sempre la stessa e ha già provocato enormi danni per il Paese, come la legge sul finanziamento dei partiti, che rimane pubblico, 7,5 miliardi di euro regalati alle banche, i provvedimenti «Destinazione Italia» e svuota carceri, che mangiano territorio e fanno sconti per i reati di concussione e corruzione proprio nel Paese con la più alta percentuale di corrotti in Europa e una delle più alte al mondo.
2014-02-24	M5S	MartelliCarlo	Poi ha anche detto, e questo è gravissimo, che è favorevole agli inceneritori, perché ci sono in tutta Europa e non fanno venire il cancro. Bugiardo: lo fanno, venire. Infatti, a 5 chilometri dagli inceneritori è vietato coltivare, e le assicurazioni aumentano i loro premi man mano che ci si avvicina al camino: e gli assicuratori guardano bene ai soldi. Quindi, prima di dire queste falsità, con pile di studi di centri universitari, bisognerebbe pensarci bene.
2014-02-24	M5S	NugnesPaola	Era un minuto e mezzo. PRESIDENTE. Le do un minuto. NUGNES (M5S). Signor Presidente, secondo l'ultimo rapporto dell'Organizzazione mondiale della sanità, siamo primi in Europa per inquinamento (come per la corruzione); siamo primi per le infrazioni comunitarie (e nella lista, al primo posto, quelle per l'ambiente). Le multe sono di centinaia di milioni di euro. Incalcolabili i costi diretti ed indiretti della mancata prevenzione e del mancato controllo. Eppure la casella del Ministero dell'ambiente è stata riempita a caso, come tappabuchi da manuale Cencelli. Primo Ministro, mi ascolti.
2014-02-24	M5S	NugnesPaola	Questo la dice lunga sull'importanza data a un Dicastero per altri Paesi europei vitale. Un Governo che non comprende l'importanza strategica di un Ministero come quello dell'ambiente è fuori dal tempo, fuori dalla storia, fuori dall'Europa.
2014-02-24	M5S	SantangeloVincenzo	Ci siamo pentiti! SANTANGELO (M5S). E, allora, presidente Renzi, le dico qual è il confronto che il Movimento 5 Stelle fa all'interno delle sedi appropriate. Le ricordo solo alcuni dei fatti accaduti in Parlamento negli ultimi tre mesi, perché dieci minuti non basterebbero. Il 6 novembre il Movimento 5 Stelle ha presentato atti concreti in cui si proponeva il dimezzamento delle indennità parlamentari. CARDINALI (PD). È una bugia. SANTANGELO (M5S). Si proponeva la riduzione della diaria e la soppressione della diaria ai parlamentari assenti. Signor Presidente, stiamo dicendo di non pagare i parlamentari che non vengono a lavorare. Chieda, signor Presidente, e lo chieda a chi le darà la fiducia oggi, come ha votato. Si proponeva l'abolizione dell'assegno di mandato dei parlamentari, lo stesso che lei ha fatto incassare a Berlusconi. Parliamo di 180.000 euro. Lo chieda a chi le darà la fiducia stasera e chieda anche come ha votato. Si proponeva ancora il dimezzamento delle spese di rappresentanza come, ad esempio, le «auto blu». Chieda, signor Presidente, a chi le darà la fiducia oggi come ha votato. Ecco, signor Presidente, non fuffa, ma fatti. Un esempio concreto sono gli atti parlamentari presentati da noi cittadini comuni del Movimento 5 Stelle, e da voi bocciati, i quali, tradotti in euro, significano 120 milioni di euro l'anno. Lei, signor Presidente, questa sera è venuto qui a parlarci d'Europa. Lei è venuto qui credendo di raccontarci la solita storiella, ma dica agli italiani che stanno fuori come stanno le cose. Invece di parlare degli Stati Uniti d'Europa, venga a parlare di quell'Europa che voi avete fatto: l'Europa soltanto monetaria. Venga a parlare qui di MES e di fiscal compact. Diciamolo agli italiani: sono oltre 50 miliardi di euro, una bolletta che l'Italia dovrà pagare per i prossimi vent'anni. Dove andrà a prendere questi soldi? Cosa vuol fare di questo?
2014-02-24	PD	CociancichRoberto	La ruggine della discordia e della diffidenza si diffonde nelle relazioni tra i principali Paesi dell'Unione e nei confronti delle istituzioni europee. A questo ha contribuito certamente un eccesso di burocrazia e di ipertrofia normativa da parte comunitaria e la sensazione diffusa che l'Italia non sia stata sempre trattata in modo equanime da parte dei nostri partner europei. In particolare, che ciò che è stato consentito ad altri (ad esempio lo sforamento del limite del 3 per cento nel rapporto tra deficit e PIL) sia stato invece irragionevolmente negato a noi, nonostante le politiche di rigore e i sacrifici a cui si è pazientemente sottoposto il popolo italiano. Eppure, a ben guardare, non ha molto senso dare la colpa di questa situazione agli altri, al destino cinico e baro, e neppure ai numerosi pregiudizi che pur sono spesso diffusi nelle cancellerie europee nei confronti del nostro Paese. La causa di questo atteggiamento a noi sfavorevole sta nel giudizio, purtroppo spesso fondato, di mancanza di credibilità politica dei nostri Governi, di instabilità, di incoerenza tra le dichiarazioni entusiasticamente e acriticamente europeiste e i comportamenti concreti. Basti pensare che ancora oggi l'Italia detiene il poco invidiabile record del più alto numero di violazioni del Trattato: sono oltre 100! L'Italia lamenta un trattamento deteriore sul piano economico, ma poi si è dimostrata incapace di spendere bene, e tutti, i fondi che le vengono assegnati. Come non pensare alla vicenda inaccettabile dei fondi strutturali, dispersi e sminuzzati in decine di migliaia di piccoli rivoli e utilizzati soltanto in parte. Un grande spreco, tenuto anche conto che l'Italia è un contributore netto all'Europa. Il compito che il suo Governo è chiamato a svolgere è dunque quello di riguadagnare quella credibilità e quel rispetto senza i quali non sarà possibile alcuna negoziazione in termini di flessibilità degli stretti parametri che rischiano di stringere l'Italia in una camicia di forza soffocante. Va peraltro dato atto che gli ultimi due Governi che hanno preceduto il suo, in particolare quello Letta, hanno lavorato con grande consapevolezza in questa direzione. Proprio la mancanza di autorevolezza e di considerazione a livello internazionale ha permesso che l'Italia venisse umiliata nell' affaire dei nostri marò in India, dalle parole del Segretario Generale delle Nazioni Unite, nel caso Battisti in Brasile. Questo non avvenga più. C'è però un compito ancora più arduo che l'attende, signor Presidente. La crisi europea - che è una crisi economica, certo, ma anche una crisi di identità, di fiducia in se stessi, di visione sul futuro - esige oggi che l'Italia abbia una capacità di iniziativa e di forte leadership nel consesso europeo e che vi sia un controbilanciamento dei Paesi dell'area mediterranea e latina rispetto allo strapotere dei Paesi nordici. Molti Paesi guardano a quello che sta succedendo in Italia con curiosità, altri con grandi aspettative. Con quell'allegra e sincera sfacciataggine, da autentico ribelle (come lei ebbe modo di ricordare il 15 dicembre scorso accettando la carica di Segretario del Partito Democratico), e per la quale molti di noi la stimano e la sostengono, lei ha annunciato di avere una sana e smisurata ambizione per le sorti del nostro Paese. Ebbene, di una ancora più grande ambizione oggi c'è bisogno, signor Presidente: l'ambizione di restituire un'anima e un destino all'Europa e ai suoi abitanti, siano essi di terza, di seconda o anche solo di prima generazione. Che l'Italia e l'Europa ritrovino insieme il loro cammino, la loro vocazione ad essere il terreno più avanzato delle conquiste civili e sociali, le patrie dell'arte e della cultura, delle cattedrali, un modello di tolleranza, di libertà e democrazia tra i popoli così diversi e pure così uniti. PRESIDENTE. Senatore Cociancich, la invito a concludere. COCIANCICH (PD). Signor Presidente, in tal caso chiedo alla Presidenza l'autorizzazione a consegnare il testo integrale del mio intervento. PRESIDENTE. La Presidenza l'autorizza in tal senso. COCIANCICH (PD). In conclusione, vorrei soltanto ricordare che, di fronte a questa grande aspettativa, stanno anche molti uomini e molte donne che vengono da Paesi posti sulle sponde del Mediterraneo. Alcuni di loro sono finiti in fondo al mare, altri hanno le bocce cucite. Per rispetto a loro, per rispetto a noi, per rispetto ai nostri concittadini, io auguro che lei abbia il coraggio e l'audacia che oggi ha dimostrato nel suo intervento e che sia in grado di realizzare questo grande sogno europeo.
2014-02-24	PD	CociancichRoberto	Proprio nell'anno in cui si terranno le elezioni europee e verranno rinnovate le principali istituzioni, quali la Commissione e il Parlamento europeo, nell'anno in cui prenderanno avvio strategie e programmi fondamentali per il rilancio di una economia che sia al tempo stesso intelligente, solidale e sostenibile, come il programma Europa 2020, vediamo dappertutto segnali di progressivo disincanto, di disamoramento, di crescente scetticismo sulle sorti, il ruolo, l'ampiezza dei poteri, il destino dell'Unione europea. Forze populiste, nazionaliste e iper localiste trovano oggettiva convergenza e interesse a indicare nell'Unione Europea la causa delle nostre difficoltà anziché la strada per fuoriuscirne.
2014-02-24	PD	CociancichRoberto	Signor Presidente, signor Presidente del Consiglio, lei oggi viene in Senato a chiedere la fiducia in un momento di grande difficoltà e trepidazione per il futuro, non solo dell'Italia ma anche di quel grande Continente, antico e sempre nuovo, che De Gasperi chiamò «Europa-Patria». A questo tema lei ha dedicato energia e ampio spazio nel suo intervento e questo è motivo di grande soddisfazione.
2014-02-24	PD	GuerrieriPaleottiPaolo	Certo, risorse e tempi di realizzazione di questi selezionati interventi sono tutti da definire e da verificare, ma importante sarà comunque avviare e incardinare alcune di queste riforme per la partita da giocare in Europa. Bisogna rinegoziare tra spazi di crescita e rigore finanziario, sfruttando la guida italiana del semestre europeo. È un negoziato vitale per rilanciare la nostra economia. Dobbiamo giocare sia cercando di rivedere i margini di flessibilità che ci sono concessi dalle regole europee, sia promuovendo insieme ad altri Paesi un cambio delle nostre politiche in Europa, perché questo ci viene in qualche modo richiesto dalla situazione di ristagno che si profila per i prossimi anni.
2014-02-24	PD	GuerrieriPaleottiPaolo	Concluderei dicendo che starà al Governo da lei presieduto di assumere un ruolo propulsivo per favorire questo nuovo corso, all'interno e in Europa. La posta in gioco è davvero alta, dal momento che ne va del futuro del nostro Paese.
2014-02-24	PD	MarcucciAndrea	Io credo sia una priorità importante riportare la politica vicino ai nostri cittadini. Ovviamente, poi ci sono il lavoro, l'economia, l'emergenza e la crisi economica. La sottolineatura che più ho apprezzato, anche nella mia veste istituzionale, è stata quella degli investimenti necessari nel mondo dell'educazione, della formazione, dell'università, della ricerca e dell'innovazione. Un grande progetto da lanciare sull'edilizia scolastica. È stata una grande vergogna del nostro Paese negli ultimi vent'anni pensare che i nostri ragazzi e i nostri insegnanti potessero continuare a lavorare o a trascorrere le loro giornate di apprendimento in strutture che non erano adeguate e, quindi, non rispettavano la legge e non erano a norma. Una vergogna che un Paese moderno, democratico e occidentale, che vuole avere una leadership, non si può più permettere. Bene quindi la sottolineatura e bene l'importanza di un grande piano d'investimento. La scelta di competenza del ministro Giannini ci rassicura in quella direzione. Vi è poi la cultura come veicolo di sviluppo per il nostro Paese. Anche per le nostre aziende, signor Presidente, non esiste migliore occasione di promozione se non raccontare al mondo quanto noi abbiamo fatto nei secoli, quello che siamo stati e da dove veniamo, perché ogni nostro singolo lavoratore e ogni nostro singolo imprenditore necessariamente rappresenta tutta la nostra storia e tutta la nostra cultura. La cultura va vissuta come un grande investimento per il Paese e non come una spesa che ci fa soffrire perché è un'uscita di cassa: la cultura anche della cittadinanza, del buon vivere e della qualità della vita, come meccanismi di attrazione in un Ministero dove oggi finalmente è inserita anche l'attività turistica. Quindi, cultura come tutela, cultura come valorizzazione, cultura come opportunità di crescita economica, cultura come opportunità di crescita della qualità della vita e di raggiungimento della cittadinanza completa da parte di tutti gli italiani. Ma non abbiamo solo il grande, immenso patrimonio culturale. Abbiamo anche il nostro paesaggio e le bellezze dell'ambiente, un paesaggio che va preservato in un momento così difficile come questo, poiché veniamo da mesi e mesi di situazioni complicate che sono state gestite sempre nell'emergenza. Bisogna anche qui ipotizzare un grande piano di investimento che permetta finalmente la messa in sicurezza del nostro magnifico territorio. Bisogna fare queste cose senza tabù e senza schemi ideologici. Per esempio, sul mondo della cultura, mi hanno fatto piacere le indicazioni del ministro Franceschini, che ho letto su «Il Sole 24 Ore», di apertura anche al mondo dei privati. Infatti, lo sforzo in questa direzione, signor Presidente, deve necessariamente essere collettivo e riguardare tutti: lo Stato, il Ministero, il Governo, il Parlamento, le istituzioni locali, ma anche le imprese private e i singoli cittadini. Questa è la direzione nella quale bisogna lavorare, con determinazione e con forza. Oggi abbiamo ricevuto un messaggio di sfida al futuro, all'Europa, al mondo: un messaggio, appunto, per il futuro del nostro Paese. Noi vogliamo cogliere con determinazione e grande fiducia questa opportunità. Signor Presidente, vogliamo cogliere tale opportunità con senso dello Stato, con grande passione e determinazione: quella passione e quella determinazione che abbiamo ritrovato nelle nostre primarie e nei nostri gazebo, che oggi sono stati offesi in quest'Aula. Noi non lo possiamo permettere.
2014-02-24	PD	ParenteAnnamaria	Occorre allargare la partecipazione delle donne al mercato del lavoro, soprattutto delle ragazze del Sud e attuare una vera agenda digitale, come ci chiede Europa 20-20. Si dovrebbero sbloccare in Europa (e il semestre europeo può essere una occasione formidabile) i cinque miliardi del Patto di stabilità per investire nei nostri Comuni: non solo perché si stima la creazione di 85.000 posti di lavoro, ma perché sempre di più il successo delle sfide dello sviluppo, in un mondo globalizzato, passa per la vivacità e la capacità di innovazione delle comunità locali.
2014-02-24	PD	VerducciFrancesco	Il Senato dovrà fare la sua parte, ripensandosi come congiunzione tra le istanze delle comunità territoriali e la costruzione di una più forte governance europea. A questo servirà superare il bicameralismo paritario: per dare maggiore efficacia e legittimazione alle istituzioni parlamentari. La riforma del Senato è il crocevia da cui dipenderanno i destini della legge elettorale e la riscrittura del Titolo V della Costituzione. Ma non ritroveremo la fiducia perduta se alle riforme istituzionali non si affiancheranno riforme sociali radicali, capaci di promuovere inclusione e cittadinanza, che mettano al centro il lavoro da creare, i diritti da difendere e le politiche industriali per puntare su qualità e tecnologia. Occorre poi un piano nazionale contro le nuove povertà per colmare i buchi del nostro welfare e ridare speranze e possibilità a chi vuol ripartire. Dovranno essere mesi di svolta per l'Unione europea, e molto dipenderà da noi e dalla capacità di essere protagonisti e non spettatori accondiscendenti. Se avremo la forza di rilanciare la natura sociale e solidale che ha fatto del modello europeo un sistema forte e vincente ce la potremo fare. Serviranno politiche espansive, e occorrerà utilizzare ogni euro recuperato non per una riduzione ininfluente del debito ma per investire in occupazione, infrastrutture, diritto allo studio e beni comuni, come ovunque nel mondo si è fatto per sconfiggere la crisi. Abbia la forza questo Governo di fare una battaglia a viso aperto in Europa per mettere da parte l'austerità e il dogma del pareggio di bilancio, per rinegoziare il rapporto tra crescita e rigore e, dunque, il tetto del 3 per cento. Questa è la missione politica di una nuova generazione oggi alla prova. Ad essa tra poco toccherà guidare il semestre europeo e dimostrare che solo un nuovo europeismo potrà rilanciare l'Unione, renderla protagonista di fronte alle nuove sfide internazionali: una generazione a cui non basta l'anagrafe, né l'ambizione di governare, ma che sarà giudicata per la capacità di lasciare un segno di cambiamento strutturale; per la capacità di condividere con una società smarrita e disorientata una visione, il senso di un cammino che sconfigga egoismo e cinismo, alimentati da crisi e paura. L'idea che ci si possa salvare da soli costituisce il retroterra di corruzione, evasione fiscale, decadimento civile. Oggi, signor Presidente, serve stringere un nuovo patto repubblicano e la fiducia che le consegniamo è il bene più prezioso che abbiamo, perché è quello che tiene insieme la nostra comunità.
2014-02-24	PD	ZandaLuigi	All'Europa serve più unione politica. Il ruolo marginale dell'Unione in politica estera e, da ultimo, nel dramma dell'Ucraina, e la miopia economica hanno una stessa origine: la mancanza di una volontà politica europea comune.
2014-02-24	PD	ZandaLuigi	Almeno una buona metà delle possibilità di trasformare i timidi segnali di ripresa in una crescita duratura è legata a una svolta radicale delle politiche europee. Una Europa ad alta austerità economica e bassa integrazione politica non può funzionare. La prima missione del semestre italiano dovrà essere la riaffermazione dei principi del Trattato di Maastricht, che prescrivono solidarietà concreta tra gli Stati membri dell'Unione e politiche di sviluppo in grado di migliorare la qualità della vita dei cittadini europei: l'esatto contrario delle politiche attuali.
2014-02-24	PD	ZandaLuigi	Non credo nelle prove di forza, signor Presidente, e non le sto quindi chiedendo di andare a Bruxelles a mostrare i muscoli. Le regole si cambiano, non si violano. Le chiedo di ricordare con molta schiettezza ai nostri partner europei che la mancanza di una vera Unione è la ragione della crescita delle forze antieuropee e populiste. L'Italia deve aiutare l'Europa a comprendere come alla complessità dei problemi non si possa rispondere solo col rigore. I sistemi economici dipendono dal funzionamento delle istituzioni, nel senso che, se lo Stato funziona male, nessun sistema economico potrà mai funzionare bene. Nella grande crisi degli anni Venti del secolo scorso, l'economia mondiale, il libero mercato e lo stesso capitalismo non si sarebbero mai ripresi senza politiche pubbliche efficienti e lungimiranti. La crisi tremenda che da sette anni sta logorando le economie mondiali ha molte origini, una tra tutte: l'idea che non c'è più bisogno dello Stato e che le regole e i controlli sono il principale ostacolo alla crescita economica. Da questo pensiero debole è nata quella deregulation che, collegata alla globalizzazione, ha prodotto un cataclisma finanziario tuttora fuori controllo. Circolano nel mondo 650.000 miliardi di dollari di titoli tossici, dieci volte il PIL mondiale. In un Paese istituzionalmente fragile come l'Italia, le ideologie post liberiste non hanno solo danneggiato l'economia, ma hanno colpito anche lo Stato. Lo dimostrano i ben nove decreti-legge in contemporanea scadenza nelle ultime settimane. Lo confermano i 478 provvedimenti attuativi ancora da adottare, senza i quali leggi utili alla crescita e allo sviluppo dell'economia non possono avere pieno corso. Questo processo degenerativo, fatto di decreti, fiducie, leggi omnibus e deleghe, va arrestato. Non danneggia solo il buon funzionamento delle istituzioni. Imbriglia l'economia, la confonde e la disorienta. L'impianto delle riforme costituzionali e istituzionali indicato dal presidente Renzi ha questo senso: tra tutte le priorità, la prima è ricostruire la struttura dello Stato e restituire fiducia ai cittadini. Infatti, Presidente, non è l'Italia ad essere arrugginita. Purtroppo, sono lo Stato e i suoi apparati ad esserlo. In questo quadro la sfida più complessa, signor Presidente, è quella della burocrazia pubblica, dei corpi amministrativi e tecnici, degli apparati centrali e periferici. I senatori del Partito Democratico sosterranno l'impegno, centrale per il Governo, del ministro Madia. L'Italia, nei suoi settant'anni di Repubblica, ha avuto 63 Governi: tutti si sono impegnati nella riforma della pubblica amministrazione. Ciò nonostante, oggi la burocrazia pubblica ha una qualità molto inferiore a quella dei primi decenni del dopoguerra. Mi rivolgo al Presidente del Senato. È urgente che, sulla base di una relazione programmatica del Governo, i senatori dedichino un'intera sessione dei loro lavori all'analisi degli ostacoli che sinora hanno impedito alla pubblica amministrazione italiana di tenersi al passo con i tempi. Se il Parlamento intende sostenere il Governo in un'azione di rinnovamento profondo della burocrazia - e il Partito Democratico lo vuole fortemente - è necessario creare le condizioni politiche e parlamentari che possano favorire quelle scelte serie e radicali che in settant'anni non sono mai state fatte. Signor Presidente del Consiglio, da oggi lei sarà chiamato quotidianamente ad assumere decisioni molti difficili. Sono certo che il suo Governo terrà la barra dritta su solidarietà sociale, Europa politica e riforma dello Stato.
2014-02-26	PD	ToniniGiorgio	Ho sentito dire prima, in riferimento a questo Governo, che non è stata svolta una discussione di politica estera. Per la verità, una settimana fa, in quest'Aula, si è detto la stessa cosa alla ministra Bonino: quando ci siamo confrontati sulla questione dei marò, in parecchi interventi dell'opposizione è stato detto: «Il Governo non ha una linea di politica estera». A me sembra - nel solco ovviamente della tradizione grande di politica estera italiana, che ha a che fare con la scelta per l'Europa, quella atlantica e quella per il multilateralismo, cioè per l'ONU, e dunque dentro questi binari storici, che vengono da lontano, dal dopoguerra, dalla Costituzione, dal grande magistero di Alcide De Gasperi - che oggi ci sia il tema tutto nuovo di come noi dobbiamo essere contributori attivi della costruzione di stabilità, sicurezza e sviluppo nell'area nella quale siamo. E questo dobbiamo farlo con un ventaglio di strumenti.
2014-02-26	PD	VattuoneVito	Sappiamo inoltre - si è discusso anche di questo in Commissione - che da tempo si discute di come superare l'attuale procedura di autorizzazione delle missioni basata sulla decretazione d'urgenza, che, come viene sempre sottolineato, comprime il dibattito e non riesce a esprimere una valutazione soddisfacente da parte delle Camere. L'emergere delle crisi, la loro escalation, i rischi, la loro gestione e trasformazione, le radici delle instabilità e delle diverse minacce sono questioni evidentemente complesse, che meriterebbero ben altro spazio. Conseguentemente, è stato auspicato l'avvio al più presto dell'esame di una legge quadro sulle missioni internazionali, da cui possa scaturire un esame attento ed un approccio proficuo alla disciplina di questa materia. Ciò, nella consapevolezza che il quadro delle missioni è mutato radicalmente e progressivamente negli ultimi anni, con ripercussioni che ci sono già e che ci saranno inevitabilmente ancora di più sulla politica della difesa e sulla politica estera. Con questo approccio si dovrà tentare di procedere all'esame di una legge quadro in materia volta a prevedere una disciplina stabile da applicare alle missioni internazionali e che tenga conto delle particolari esigenze operative connesse con le singole tipologie dell'intervento militare. Il provvedimento in esame, come ricordava il senatore Casini, risente certamente della nota e drammatica vicenda che vede coinvolti dal febbraio 2012 due fucilieri del reggimento San Marco impiegati a bordo della petroliera «Enrica Lexie» col compito di proteggere l'imbarcazione dagli assalti dei pirati e lo sviluppo del relativo processo in India, vicenda con la quale, peraltro, è stato messo in relazione. Sono emersi interrogativi anche in relazione al forte impegno dell'Italia nell'ambito della comunità internazionale per i due marò Massimiliano Latorre e Salvatore Girone. Nella discussione è emerso come occorra mantenere viva l'attenzione a livello internazionale sull'evoluzione del procedimento proseguendo con determinazione nell'azione di internazionalizzazione intrapresa. Fatta questa doverosa premessa, credo, in ogni caso, che i tratti caratterizzanti di questo provvedimento siano tutti estremamente positivi. Seguiamo un evidente profilo di continuità nel nostro impegno, mantenendo un trend di riduzione della spesa complessiva, meno evidente in questa proroga a causa del peso delle spese relative al graduale ritiro dall'Afghanistan. Infatti, la consistenza numerica del personale militare effettivo impegnato nei teatri operativi è sostanzialmente dimezzata negli ultimi quattro anni. Con una consistenza media di personale pari a 4.725 unità prevista nel primo semestre 2014, si registra una diminuzione di circa il 10 per cento rispetto al 2013, del 27 per cento rispetto al 2012 e del 35 per cento rispetto al 2011. Sostanzialmente in linea con il 2013 il dato relativo alla spesa (per l'esattezza, ammonta a 537 milioni di euro il totale della spesa relativa alle Forze armate) che, tuttavia, se consideriamo il peso dell'autorizzazione di spesa relativa agli oneri una tantum calcolati su base annua destinata a coprire interamente i costi riferiti ai contratti di assicurazione e trasporto e agli interventi infrastrutturali da realizzare nei teatri operativi, fa registrare anche rispetto al 2013 una diminuzione dell'impegno militare: il confronto con gli anni precedenti fa registrare una diminuzione del 15 per cento sul 2012 e del 21 per cento sul 2011. Arrivando al merito del provvedimento, il nostro impegno nel concorso al mantenimento della sicurezza internazionale, elencato nel testo del decreto-legge 16 gennaio 2014, n. 2 in riferimento alle distinte aree geografiche, si esplica in diversi ambiti politico-giuridici internazionali ed è saldamente ancorato nella cornice dell'articolo 11 della nostra Costituzione. La partecipazione militare italiana alle missioni internazionali è presa in considerazione dagli articoli 1, 2 e 3 del decreto-legge, che ripartiscono le missioni per area di intervento (Europa, Asia e Africa) recando le contestuali autorizzazioni di spesa. Per fornire quindi un quadro il più possibile esauriente del nostro impegno, oltre alla caratterizzazione geografica, che rappresenta una novità del provvedimento di proroga delle missioni e che era stata insistentemente richiesta nel corso dell' iter della proroga precedente, è senz'altro utile ripercorrere, per quanto attiene al merito delle operazioni maggiormente rappresentative (Afghanistan, Libano, Balcani e antipirateria), i tratti più significativi. La missione ISAF a guida NATO ha il compito di assistere il Governo afghano nel mantenimento della sicurezza a Kabul e in tutto l'Afghanistan, favorire lo sviluppo delle strutture di governo, estendere il controllo del governo su tutto il Paese e supportare gli sforzi umanitari, di risanamento e ricostruzione dell'Afghanistan. La missione EUPOL Afghanistan si propone invece di contribuire all'istituzione, sotto direzione afghana, di un dispositivo di polizia civile. Peraltro, l'impegno della comunità internazionale in favore dell'Afghanistan sta vivendo la sua fase di transizione forse più importante, che prevede il progressivo rilascio delle responsabilità alle autorità afghane entro l'anno 2014 e la fine della missione « combat »: una fase delicata che richiede un'azione programmata con risvolti di sicurezza di enorme rilievo. La relazione tecnica al decreto-legge precisa che il contingente italiano impegnato in Afghanistan è composto da 2.250 uomini, contro i 2.900 del semestre precedente. Vi è poi la missione in Libano (UNIFIL) che rappresenta un fondamentale fattore di stabilizzazione per l'intera regione e comprende sia il contingente a terra, sia l'impiego di unità navali nella UNIFIL, per il controllo delle acque prospicienti il Libano, che in questa fase ha il compito di agevolare il dispiegamento delle Forze armate libanesi nel Sud del Libano fino al confine con Israele, di assicurare condizioni di pace e di sicurezza favorevoli al movimento dei convogli umanitari e prevenire il traffico illegale di armi lungo le linee di confine. L'autorizzazione di spesa è estesa, altresì, all'impiego di personale militare in attività di addestramento delle Forze armate libanesi, quale contributo italiano nell'ambito dell' International support group for Lebanon (ISG), inaugurato a New York il 25 settembre 2013 alla presenza del Segretario generale delle Nazioni Unite. In particolare, la costituzione dell'ISG consegue ad un appello del Consiglio di sicurezza per un forte e coordinato sostegno internazionale inteso ad assistere il Libano nei settori in cui esso è più colpito dalla crisi siriana. Gli effettivi italiani presenti in Libano ammontano, secondo la relazione tecnica del Governo, a circa 1.100 unità. L'area balcanica vede la presenza italiana in ben cinque operazioni: la Multinational specialized unit (MSU), missione NATO svolta in Kosovo dai Carabinieri, insieme ad appartenenti a Forze di polizia militare di altri Paesi, con compiti di mantenimento dell'ordine pubblico e della sicurezza pubblica, a supporto delle autorità locali, e per il reinserimento dei rifugiati; la European union rule of law mission in Kosovo (EULEX Kosovo), con il mandato di assistere le istituzioni, le autorità giudiziarie e i servizi di contrasto kosovari; la Joint enterprise, missione NATO con compiti di attuazione degli accordi sul cessate il fuoco, di assistenza umanitaria e supporto per il ristabilimento delle istituzioni civili; la United Nations mission in Kosovo (UNMIK), forza internazionale delegata all'amministrazione civile del Kosovo con il compito di organizzare le funzioni amministrative essenziali, creare le basi per una solida autonomia e per l'autogoverno del Kosovo; infine, la ALTHEA, missione europea, con l'obiettivo di contribuire al mantenimento delle condizioni di sicurezza per l'attuazione dell'accordo di pace di Dayton, aprendo la strada all'integrazione della Bosnia-Erzegovina nell'Unione europea. Gli effettivi italiani impegnati in queste cinque operazioni nei Balcani ammontano, secondo quanto riportato dalla relazione tecnica al decreto-legge, a circa 555 unità. Vi sono le missioni antipirateria, in cui si inserisce la vicenda dei nostri due fucilieri, con un impatto negativo sulla lotta alla pirateria legato proprio alla vicenda dei marò che hanno operato, come sappiamo, nel rispetto delle funzioni. Voglio sottolineare che le operazioni antipirateria, in generale, hanno prodotto risultati importanti, se consideriamo che nel 2013 non vi sono stati attacchi. Il proliferare di questo fenomeno produrrebbe conseguenze indirette molto gravi con il rischio di una marginalizzazione del Mediterraneo. Infatti, senza il contenimento di questo fenomeno gli armatori potrebbero optare per rotte più sicure, circumnavigando l'Africa per evitare le acque della Somalia, dove il fenomeno è molto attivo. Lo spostamento in Atlantico delle rotte mercantili avvantaggerebbe i porti nordeuropei, a scapito di quelli del nostro Paese, che oggi rappresentano il punto di ingresso di significativi traffici commerciali. L'operazione militare dell'Unione europea antipirateria denominata Atalanta consta di attività di prevenzione e contrasto degli atti di pirateria al largo della Somalia. Accanto ad Atalanta vi è poi l'operazione della NATO Ocean shield, che prevede, laddove non sia disposta la contribuzione di assetti dedicati, l'impiego delle Forze NATO nella zona del Corno d'Africa e del Golfo di Aden. Vi è una presenza media di 357 unità di militari. Riguardo alle altre missioni segnalo rispetto al precedente provvedimento che rimangono sospese le missioni UNAMA in Afghanistan, UNAMID in Darfur e UNMISS in Sud Sudan sostanzialmente perché, soprattutto in relazione alle ultime due, non vi sono le condizioni di sicurezza, come è emerso anche nel dibattito in Commissione, sufficienti per impiegare i nostri caschi blu. Rimane il fatto che se mutano le condizioni della cornice di sicurezza le relative missioni potranno essere prorogate. Segnalo, inoltre, che rimangono sostanzialmente invariate le missioni dell'Unione europea denominate EUTM Somalia ed EUCAP Nestor, nonché quelle nell'ambito delle iniziative nel Corno d'Africa e nell'oceano Indiano occidentale e la missione EUCAP Sahel Niger in Africa subsahariana al fine di sostenere, oltre alla missione nel Niger, anche quella in Mali. Rimangono sostanzialmente invariati gli importi relativi alle missioni nell'area mediorientale (Rafah EUBAM al valico di Rafah, al confine con l'Egitto) e in Georgia. Un aumento della nostra presenza lo segnalo nella missione relativa al conflitto israelo-palestinese (Hebron TIPH2), che si circostanzia in interventi di addestramento delle Forze di sicurezza palestinesi. Per contro, viene confermato il trend di riduzione già in atto nel 2013 nella missione della Forza permanente NATO nel Mediterraneo effettuata nel contesto della lotta al terrorismo internazionale. Sostanzialmente invariato l'impegno della missione in Libia per la gestione della fase post conflitto. Ho così illustrato i primi tre articoli, concernenti le missioni. L'articolo 4 prende in considerazione i profili assicurativi, logistici ed infrastrutturali, la cooperazione civile-militare, il sostegno alle attività dell'AISE e le cessioni di equipaggiamenti. Vengono stanziati 117.163.246 euro su base annua per la stipulazione dei contratti di assicurazione ed altro. Sono previsti 7.000.000 di euro per l'AISE. Al fine di sopperire a esigenze di prima necessità della popolazione locale, compreso il ripristino dei servizi essenziali, è poi autorizzata la spesa complessiva di 3.085.000 euro per interventi urgenti o acquisti e lavori da eseguire in economia, anche in deroga alle disposizioni di contabilità generale dello Stato, disposti nei casi di necessità e urgenza dai comandanti dei contingenti militari. Il Ministero della difesa viene autorizzato, per l'anno 2014, a effettuare delle cessioni a titolo gratuito alla Repubblica Islamica dell'Afghanistan, alle Forze armate somale, al Regno Hascemita di Giordania, alla Repubblica tunisina. Si tratta di cessioni previste negli accordi di cooperazione e ratificate da leggi o rientrano nelle iniziative a sostegno delle missioni previste dal decreto-legge. L'articolo 5 reca le disposizioni in materia di personale, similari ai precedenti decreti-legge, richiamando la disciplina applicabile in ragione delle singole missioni. L'articolo 6, invece, prevede la consueta disciplina in materia penale. L'articolo 7 reca le disposizioni in materia contabile. In estrema sintesi, l'impianto strategico del provvedimento non ha subito sostanziali modifiche rispetto al passato, impegnando 4.725 militari con 35 attività in 24 Paesi che coinvolgono gli interessi nazionali e naturalmente sono legittimate dalla comunità internazionale (e rientrano nel rispetto dell'articolo 11 della Costituzione, come detto), in quanto promosse o condotte su mandato dell'ONU, dell'Unione europea o della NATO. Ringrazio tutti i colleghi che hanno contribuito alla discussione con la presentazione di ordini del giorno accolti dal Governo e dalla Commissione - è stato accolto anche un emendamento - relativi al trattamento economico del personale, riguardo al protocollo di somministrazione dei vaccini; diversi atti di indirizzo di impegno al Governo chiedono di fornire dettagli circa l'andamento delle missioni con una particolare attenzione ad alcune preoccupanti situazioni - è già stato detto - in Ucraina, in Repubblica Centroafricana, al sostegno della popolazione egiziana e alla riunificazione di Cipro. Sono tutti contributi che hanno arricchito il provvedimento in Commissione. Ribadisco in sintesi l'esigenza di una legge quadro, con le motivazioni esposte in esordio, e di un'informazione programmatica e continua, ponendo l'attenzione, in questa sede, sugli aspetti precisi e concreti che rappresentano la vera essenza di questo provvedimento, cioè il fatto che le missioni internazionali hanno come obiettivo la tutela della legalità e, per quanto possibile, della convivenza pacifica e del diritto internazionale e che le Forze armate sono impegnate ed esposte a ogni tipo di rischio proprio per contribuire al mantenimento della pace. Qui veniamo alla radice del nostro impegno nelle missioni, che vuole essere un impegno innanzitutto per la legalità e la pacificazione, ma anche per sostenere un sistema di relazioni, per il multilateralismo, per lo sviluppo di relazioni culturali, economiche e sociali. Tutte le missioni internazionali dell'Italia hanno ottenuto riconoscimenti unanimi dalle autorità sia politiche che militari dei Paesi in cui hanno operato. Inoltre, i nostri militari hanno saputo sempre entrare in sintonia con le popolazioni stanziate nei vari teatri in cui sono trovati a intervenire. Senza contare che quasi tutte le situazioni che hanno reso e che rendono necessario l'intervento militare comportano impegni a lungo termine che non possono risolversi in un arco temporale caratterizzato da brevità. L'argomento delle missioni internazionali è, dunque, tra i più delicati: scuote le coscienze e chiama in causa temi sensibili come la libertà e la vita umana, che richiedono - è da ribadire con vigore - un altissimo senso di responsabilità nell'approccio alla loro trattazione. Le Forze armate sono diventate strumenti funzionali alla sicurezza e alla stabilità della comunità internazionale, ciò che comporta, dunque e inevitabilmente, il coraggio politico di impiegare lo strumento militare con queste finalità. La sicurezza, quindi, va considerata nella sua interezza e deve poter contare su decisioni politiche stabili e, appunto, coraggiose, che consentano di mostrare alla comunità internazionale il nostro grado di affidabilità e credibilità nella partecipazione a tali consessi internazionali.
2014-03-04	LN	CentinaioGianMarco	È per questo che è fondamentale riflettere sul concetto di sapere e su quanto la scuola può offrire oggi. Come detto dal nuovo Premier, in occasione del suo recente discorso in Senato, il Governo intende investire nell'istruzione, vista come un settore chiave per lo sviluppo del nostro Paese. Qua mi interrompo subito, perché - ahimè! - la settimana scorsa ero assente, causa malattia: nell'ascoltare il Premier parlare di scuola, l'auspicio dai 38 e mezzo di febbre che avevo quel giorno è che non si sia trattato delle solite parole di propaganda che vengono dette da lui ormai da mesi, ma finalmente di qualcosa di costruttivo. E soprattutto la prima visita in una scuola in Veneto mi auguro che non sia solamente una chimera o un mero fatto propagandistico, ma che si riesca a fare qualcosa per le nostre scuole. Nell'istruzione pubblica la progressione di carriera avviene con meccanismi automatici: a grandi linee ogni cinque o sei anni, il personale docente delle scuole di ogni ordine e grado ed il personale ATA (quindi assistenti amministrativi e tecnici e collaboratori scolastici) avanzano di uno scaglione, ossia progrediscono automaticamente, migliorando di circa 50-60 euro - stiamo parlando veramente di cifre quasi ridicole - il proprio stipendio tabellare, che a tutt'oggi, però, è nettamente inferiore ai parametri europei di riferimento. Anche qui, auspichiamo che questo Premier ci porti, o vi porti, o li porti in Europa, almeno per quanto riguarda il discorso degli stipendi. Tenuto conto che l'età media di assunzione nella scuola si è elevata notevolmente, i lavoratori neo assunti vengono più volte penalizzati: in primis, dall'elevato tasso di precarizzazione che, da sempre, affligge il comparto e che negli ultimi anni ha raggiunto livelli inaccettabili, tali da essere oggetto di sanzione da parte della Corte europea, ma anche dal meccanismo di progressione della carriera, che prevede il riconoscimento dei primi quattro anni di pre-ruolo per intero e del periodo eccedente nella misura dei due terzi. Infine, viene a mancare, nell'arco della carriera lavorativa scolastica, il tempo utile per maturare le posizioni stipendiali più elevate, a danno anche del trattamento di quiescenza e del tenore di vita dei futuri pensionati. Inoltre, tutti i Governi, che nel tempo si sono succeduti alla guida del Paese, hanno cercato, sistematicamente, di riformare la scuola adottando il mero criterio dei tagli e del risparmio, penalizzando l'intero comparto e la qualità del servizio che la scuola dovrebbe fornire ad alunni e famiglie. Si sono considerati risparmi addirittura quelli ottenuti dalla mancata messa in sicurezza delle scuole e l'ultimo «decreto scuola», nella scia, proroga al 2015 la messa a norma dell'antincendio, senza contare che è stata fatta richiesta al Ministero dell'interno di modificare (al ribasso) i parametri di sicurezza per il numero degli studenti nelle classi, con un atteggiamento di totale irresponsabilità a danno degli studenti e dei docenti che vivono negli edifici scolastici. Il Presidente del Consiglio vuole invece ristrutturarli; vedremo cosa saprà fare. Le istituzioni scolastiche, invece, svolgono un ruolo fondamentale nella formazione della futura classe dirigente e, pertanto, occorrerebbe ridare piena dignità alla scuola, considerandola elemento fondante, all'avanguardia e competitivo. Non è certo sottraendo quanto destinato all'istruzione e alla formazione delle nuove generazioni che si potrà porre rimedio ad un debito pubblico in continuo aumento. Non è colpa della scuola. Le economie di spesa andrebbero ricercate altrove: negli «sprechi pubblici», a cui nessuno ancora ha messo mano, malgrado i vari «tecnici» chiamati da altri «tecnici» e munificati con stipendi di tutto rispetto che contribuiscono ad aumentare i costi della pubblica amministrazione, prima di fornire le risposte per diminuirli; sono i paradossi di questa Italia. Invece il Governo cosa fa? Depaupera ulteriormente la pubblica istruzione, coprendo questo provvedimento con il gettito destinato al miglioramento dell'offerta formativa, che significa non permettere alle istituzioni scolastiche di perseguire gli obiettivi prefissati dal piano dell'offerta formativa (POF) adottato dalle stesse, sottraendo in tal modo alle scuole quelle risorse volte proprio, tra l'altro, al miglioramento qualitativo dell'insegnamento, attraverso la formazione costante dei docenti. La necessità sarebbe invece opposta, investire cioè sulla crescita dei nostri giovani, perché solo così saremo in grado di risollevare le sorti di una generazione che vuole mettere a frutto le proprie potenzialità, preparandosi ad affrontare le difficili sfide del futuro. Su questi giovani, risorsa preziosa, e sugli strumenti a loro supporto, quali istruzione e competenza, si dovrebbe puntare; questo ci chiede una generazione stanca di interventi tampone e a singhiozzo, che vuole essere considerata per merito e valore e non in base ad automatismi stipendiali, oramai del tutto anacronistici. Oggi più che mai, è indispensabile valorizzare il merito degli operatori della conoscenza, riconoscendo il valore indiscusso della professione docente, ma anche del personale direttivo, amministrativo, tecnico ed ausiliario e di tutti coloro che operano all'interno del settore. Le parole «merito» e «meritocrazia» per noi sono fondamentali. Bisogna cambiare metodo di valutazione, improntandolo alla meritocrazia, che non prevede una valutazione discrezionale e soggettiva, ma attente valutazioni collegiali, con criteri preventivamente concordati. Ciascuno, nella specificità del proprio ruolo, deve concretizzare il proprio impegno responsabilmente, al fine di recuperare la centralità della scuola e dei giovani, affinché la cultura diventi il baricentro di una sinergica azione di crescita, messa in essere da tutti i settori produttivi. Occorre entrare nell'ordine di idee che è necessario investire nelle politiche scolastiche e formative per poter riaprire un confronto dialettico che abbia a cuore il rilancio del Paese. Noi crediamo al rilancio del Paese. La scuola crede al rilancio del Paese. Pare che ci creda anche il Governo; per ora a parole, vedremo i fatti.
2014-03-04	M5S	AirolaAlberto	Signor Presidente, oggi, in quanto lavoratore del settore cinematografico, mi sento in dovere di ricordare la scomparsa di Alain Resnais e anche l'importanza del cinema nella nostra società (proprio rammentando l'Oscar). Alain Resnais è stato non solo il punto di riferimento della importantissima Nouvelle Vague e di tutti i registi che hanno rivoluzionato un modo di fare cinema, raccontando con le immagini, ma è stato anche un autore, un intellettuale immerso nella storia sociale e politica francese ed europea, dagli anni del Dopoguerra fino alla sua morte. Non si può non notare la similitudine tra certe condizioni culturali e anche tecniche degli anni Sessanta e quelle di oggi. Quello è stato un periodo storico pieno di inquietudini, rivoluzionario, ma anche ricco e fruttuoso per la sperimentazione cinematografica e artistica, con la ricerca di linguaggi e storie umane, politiche, sociali di grande attualità. Oggi viviamo altrettante inquietudini e parimenti innovazioni tecniche che hanno permesso a tanti di esprimersi attraverso il racconto cinematografico con risultati eccezionali. Ieri, per esempio, abbiamo ricevuto un premio importante per il nostro cinema. Come ha avuto modo di esprimere l'attore Toni Servillo, l'Oscar ricevuto per «La grande bellezza» di Sorrentino è un'iniezione di fiducia, è un riconoscimento a una filiera tutta italiana. Infatti, noi italiani - lasciatevelo dire da chi lo ha vissuto sulla propria pelle - siamo veramente bravi a fare il cinema e lo riconoscono in tutto il mondo, tranne che a casa nostra. I politici, che ultimamente sono saliti sul carro del vincitore (compreso il neoministro Franceschini), dovrebbero impegnarsi veramente per investire con criterio su un'industria che, oltre ad essere culturalmente importantissima, produce lavoro e ricchezza come poche altre in Italia. Invece, come denuncia oggi un articolo su «Il Fatto Quotidiano», non siamo neanche stati capaci di promuovere in Europa il nostro cinema e portare a casa risultati riguardo alle politiche europee che recentemente sono state definite per aiutare le industrie nazionali. Insomma, se eccelliamo è solo merito di chi in Italia fa i film, nonostante il sistema clientelare e non meritocratico instaurato in questi anni e i tagli inverosimili subiti dall'intero comparto culturale. Per il resto, dalla politica il solito atteggiamento: si arroga successi non suoi, mentre Pompei continua a crollare. Preannuncio che il Movimento 5 Stelle contestualmente presenterà una mozione per impegnare questo Governo a dare veramente avvio a una politica di investimenti e di rilancio del settore, con una strategia a lungo termine. Invitiamo i Ministri, i colleghi e il Governo ad impegnarsi sul serio, perché in Italia si potrebbe vivere di cultura, cinema e turismo, e non morire avvelenati da fabbriche e rifiuti.
2014-03-04	M5S	BignamiLaura	Oggi, questa Assemblea si ritrova a discutere un provvedimento che tenta di rimediare ad una grave ingiustizia compiuta nei confronti del personale scolastico. Ciò non stupisce, perché è prassi consolidata che, quando vi sono risorse da trovare, quando un Governo qualsiasi o un qualsiasi Governo vuole mettere in atto la spending review e portare soldi nelle casse dello Stato, il primo settore che va a toccare è quello dell'istruzione. Quando vengono decurtati gli stipendi degli insegnanti e del personale scolastico, nessuno si pone remore o freni, e non ci si rende conto che, così facendo, si va ad umiliare una categoria fondamentale per lo sviluppo della società. Una società che non investe nella formazione qualificata dei propri giovani è destinata al declino. La situazione degli insegnanti è già di per sé drammatica. I dati OCSE dimostrano che in Italia la spesa per gli studenti di elementari, medie e superiori non cresce dal 1995. Come ampiamente risaputo, i docenti italiani sono tra i meno pagati d'Europa, agli ultimi posti per progressioni stipendiali, e detengono un altro triste, tristissimo primato negativo: sono i più anziani tra quelli che insegnano nei Paesi dell'Unione europea. Il 60 per cento dei professori ha più di 50 anni e solo il 9 per cento ha un'età compresa tra i 30 e i 39 anni. La cosiddetta riforma Fornero ha sostituito una «insegnante mamma» con una «insegnante nonna», con le problematiche che ne conseguono. Con il blocco del ricambio generazionale nelle pubbliche amministrazioni, i dipendenti pubblici sono diventati sempre meno e sempre più anziani; per una pubblica amministrazione moderna ed efficiente, e in particolare una scuola funzionale, è necessario assumere i giovani e regolarizzare i precari. Il problema è serio. I Ministri che si sono succeduti con le loro molteplici riforme non lo hanno risolto.
2014-03-04	M5S	BignamiLaura	Prova ne sono il contratto nazionale del personale del comparto scuola che non viene rinnovato dal 2009, e la beffa del blocco degli scatti stipendiali. In questi anni non vi è stata la volontà politica di premiare il ruolo degli insegnanti. Non vi è alcun riconoscimento della loro competenza nella dimensione didattica, della loro competenza formativa nella dimensione psico-pedagogica e metodologica e della loro competenza educativa nella dimensione valoriale. Il decreto-legge in esame è finalizzato a rimediare ad un pasticcio creato dal Ministero dell'economia e delle finanze il 27 dicembre 2013, quando con una nota è stata formalizzata la richiesta di restituzione di 150 euro al mese agli insegnanti ed ai tecnici che avevano percepito nel 2013 gli aumenti economici per gli scatti di anzianità maturati nel 2012 e - cosa ancora più grave - senza che il Ministero dell'istruzione ne fosse a conoscenza. Questo sfregio da parte del Governo è stato causato in primis dal ritardo nella trattativa, per ridare validità ai fini delle progressioni di carriera, all'anno 2012. In secondo luogo, il pasticcio è stato determinato dagli effetti del decreto del Presidente della Repubblica n. 122 del 2013, che aggiunge il 2013 ai tre anni che già avevano subito i blocchi stipendiali con la manovra economica del 2010. Solo dinanzi alle proteste scatenate dal Movimento 5 Stelle ed alla magra figura incassata davanti all'opinione pubblica da un Governo in cui non c'è comunicazione tra i Ministeri è stata fatta marcia indietro. Ancora una volta si mette una toppa con un provvedimento frettoloso, che fa da tampone rispetto ad una problematica molto ampia. Infatti, la soluzione delineata in questo provvedimento, seppure necessaria, rimedia solo in parte al problema degli scatti di anzianità del personale scolastico, limitandosi ad impedire il prelievo delle somme percepite in precedenza. Ma a che prezzo viene realizzato tutto ciò? Quanto necessario a finanziare il provvedimento verrebbe recuperato, da una parte, attingendo alla quota pari al 30 per cento dei risparmi effettivamente realizzati in attuazione della riforma Gelmini destinata a incrementare le risorse contrattuali per la valorizzazione e lo sviluppo professionale del personale della scuola e, per la parte restante, attingendo alle risorse destinate al miglioramento dell'offerta formativa, cioè quelle utilizzate per pagare gli straordinari agli insegnanti e rispondere ai sempre crescenti bisogni degli studenti. Viene quindi decurtata quella parte di salario finalizzata a retribuire diverse attività, fra cui il sostegno degli alunni, le ore aggiuntive di attività sportiva ed i progetti d'integrazione rivolti agli immigrati, solo per fare qualche esempio. La Commissione bilancio del Senato non ha mancato di sottolineare che non viene chiarito come verrà affrontato il maggiore onere per gli anni 2014 e seguenti, in quanto il diritto ad una progressione economica, una volta acquisito, non è un benefit una tantum, ma dovrà essere elargito dallo Stato anche negli anni a venire. Un'altra criticità del decreto è che esso non affronta in maniera compiuta la questione delle posizioni economiche del personale ATA. A tale grave lacuna legislativa, come Movimento 5 Stelle, abbiamo voluto porre rimedio attraverso la presentazione di vari emendamenti, volti ad evitare la restituzione degli incentivi percepiti per le mansioni aggiuntive svolte dal personale ATA che ha superato un concorso. Si tratta di un giusto riconoscimento economico per un personale qualificato, che, in aggiunta ai normali compiti, svolge funzioni importanti, quali dare assistenza ai disabili, garantire il primo soccorso e sostituire il direttore dei servizi amministrativi. Per concludere, il problema di fondo che non viene risolto da questo provvedimento è che gli scatti stipendiali, bloccati ai sensi del decreto-legge n. 78 del 2010, sono l'unico strumento per il miglioramento retributivo del personale della scuola. La progressione economica deve essere più snella e celere. Un'altra priorità per il nuovo Governo deve essere quella di risolvere il problema del precariato, che sta toccando livelli altissimi: dobbiamo investire sui nostri giovani e ridare alla scuola l'attenzione che merita. Non è mortificando gli addetti ai lavori e sottraendo risorse all'istruzione che possiamo formare la classe dirigente del domani e sperare che il nostro Paese torni a contare in Europa e nel mondo.
2014-03-04	PD	DiGiorgiRosaMaria	Il personale scolastico italiano (bisogna sempre ricordarlo, perché tutti i nostri provvedimenti incidono su una situazione devastante cercando di sanarla, con scarsissimi risultati) ha stipendi che sono tra i più bassi d'Europa; i due provvedimenti, che ho citato non solo in modo pedissequo, ma per ricordare anche i momenti storici in cui sono stati emanati, hanno avuto l'effetto di cristallizzare gli adeguamenti all' inflazione, bloccando di fatto le retribuzioni al 2010: ciò è avvenuto prima con il Governo Berlusconi e poi con il Governo Monti.
2014-03-05	LN	CentinaioGianMarco	Pensiamo poi all'insegnamento della musica, di cui si parla in tutta Europa, in quanto è considerata un'arte, o all'alfabetizzazione motoria, di cui andiamo parlando da un anno: il ministro Delrio, a suo tempo, quando si occupava di sport, ed il suo predecessore, anche in quel caso, hanno parlato e si sono riempiti la bocca, dando speranza ai ragazzi che portano avanti questo progetto, ma siamo ancora al punto di partenza.
2014-03-05	LN	ConsiglioNunziante	Signora Presidente, onorevoli colleghi, anche questa sera sono in linea con la senatrice che mi ha preceduto, per chiedere a mia volta una tutela, quella del lavoratore. Il mio intervento è incentrato ancora una volta - purtroppo l'ennesima - sul caso di una multinazionale che chiude un impianto produttivo in questo Paese. Mi riferisco allo stabilimento della Lactalis di Caravaggio, in provincia di Bergamo. Il gruppo francese, tra l'altro, è proprietario di impianti in tutta Italia con marchi molto prestigiosi, come la Parmalat, la Galbani, l'Invernizzi, la Cademartori e la Locatelli. Dopo il ridimensionamento delle strutture della Parmalat - che è già stata ridimensionata in altri momenti - il colosso francese ha deciso di ristrutturare la loro produzione e, di conseguenza, ha deciso sulla vita o sulla morte di alcuni impianti presenti nel nostro Paese. Dopo spizzichi e bocconi, il gruppo francese della Galbani-Lactalis ha annunciato la chiusura totale dello stabilimento di Caravaggio, un impianto dove già due anni fa la proprietà aveva tagliato 60 posti di lavoro, eliminando la produzione di alcuni prodotti. Nello stabilimento di Caravaggio si lavorano circa 250.000 tonnellate di latte e si producono 40.000 tonnellate di formaggi, che permettono l'impegno di circa 220 unità lavorative. Stessa sorte, tra l'altro, toccherà a cascata all'impianto di Introbio, vicino Lecco, con 8 dipendenti. Sta di fatto, signora Presidente, che a metà febbraio in un incontro tra il sindaco di Caravaggio, Giuseppe Prevedini, molto attivo in tale ambito, Matteo Salvini ed alcuni amministratori della Regione Lombardia e, in altre sedi, con le rappresentanze sindacali, si è ottenuto in prima battuta l'obiettivo di non licenziare i 220 dipendenti, che lavorano tra l'altro con contratto a tempo indeterminato, accompagnandone almeno una ventina alla pensione. In seconda battuta, la richiesta degli operai era quella di rivitalizzare e valorizzare lo stabilimento Invernizzi di Caravaggio, impedendo così il dislocamento della produzione in altri siti. La proprietà ha deciso di intervenire sui costi della struttura industriale, sostenendo come la chiusura di uno dei sei stabilimenti presenti in Italia fosse volta esclusivamente a proteggere l'intero loro sistema industriale. Abbiamo motivo, signora Presidente, di essere molto preoccupati. In primo luogo perché, anche se non sono previsti licenziamenti, i lavoratori si troverebbero trasferiti nelle altre sedi lombarde del gruppo; si tratta di una sorta di mobbing perché sarebbe proprio impossibile mettere questi signori in condizione di raggiungere il posto di lavoro. In secondo luogo perché, se non si troverà la soluzione per il sito di Caravaggio, vi sarà una perdita molto importante di un sito industriale che ha garantito fino ad oggi un'opportunità occupazionale nel nostro territorio, anche in vista delle grandi infrastrutture che stanno per essere ultimate. Lo spostamento di circa 200 unità lavorative nelle altre sedi lombarde creerebbe chiaramente molti disagi sociali, familiari, organizzativi ed economici. Signora Presidente, la richiesta che facciamo - purtroppo ormai giornalmente - è che il Governo si faccia carico di questo gravissimo problema, che esiste ora per la Lactalis‑Galbani, ma che è presente anche in tantissime altre aziende. Chiedo anche che il nuovo Presidente del Consiglio si metta una mano sul cuore e decida di mettere questo Paese in condizione di essere dotato di un programma di politica industriale, che abbiamo più volte sollecitato anche nella nostra Commissione, la 10ᵃ. Chiediamo che si metta il nostro Paese in condizione di non rimanere ai margini della ripresa economica, che sta caratterizzando alcuni Paesi dell'Europa, ma sicuramente non il nostro.
2014-03-11	LN	CalderoliRoberto	Signora Presidente, non ho fatto alcun intervento a gamba tesa (forse l'ha fatto qualcun'altro). Credo si debba togliere il velo di ipocrisia che continua a girare sulle leggi elettorali. Ci siamo riempiti la bocca per settimane e mesi sugli equilibri di genere in materia elettorale. Ora diciamolo chiaro e tondo: ci sono i sancta sanctorum dei vecchi europarlamentari maschietti che questo equilibrio non lo vogliono perché vogliono difendere il loro posto. Questa è la realtà! E un'altra ipocrisia è che in Commissione tutti si sono impegnati a sollecitare il Presidente del Senato affinché il provvedimento sia calendarizzato per l'Aula. Addirittura mi è stato richiesto di chiederlo al Presidente la prima volta che ne avessi avuto occasione, ed io ho seguito la strada ordinaria, cioè sono andato dal Presidente del Senato a chiedere, a nome di tutta la Commissione, che il provvedimento venisse quanto prima calendarizzato per l'Aula. Il Presidente mi ha detto che avrebbe convocato una riunione della Conferenza dei Capigruppo, cosa che si è realizzata. Oggi avremmo dovuto calendarizzare, mi auguro per la giornata di domani, la discussione del provvedimento. Poi, di colpo, la riunione della Conferenza sparisce, e mi si dice che avrei dovuto intervenire nella Conferenza dei Capigruppo: peccato che la Conferenza non si sia svolta e non si sia potuto discutere! Diciamolo chiaramente: se la si rimanda adesso, questa legge non avrà più la possibilità di essere approvata anche dalla Camera dei deputati, e quindi non verrà mai utilizzata.
2014-03-11	M5S	EndrizziGiovanni	Signora Presidente, colleghi, sappiamo che il debito pubblico è in crescita, le risorse vengono prosciugate per coprire il costo degli interessi, fondi per le politiche sulle imprese e sui redditi - ci dicevano i partiti - non ce ne sono, così i redditi sono ancora diminuiti e i consumi interni crollati. Cosa rimane? Le piccole e medie imprese esportatrici, l'unico comparto che segnava tassi di crescita positivi: cadute loro, è il baratro. Ma dall'agosto 2012 l'euro è in rafforzamento su tutte le monete: sul dollaro ormai siamo a più 15 per cento. Per le imprese è tragica: o subire un calo degli ordinativi o contenere i prezzi a scapito del già magro guadagno. FIAT perde quote di mercato; Electrolux è al bivio. Vedete l'assurdità delle politiche di rigore, che denunciamo da anni? L'Italia si svena per onorare il debito ed il pareggio di bilancio; la sfiducia nell'unione monetaria si riduce, e si rafforza invece la fiducia e lo spread cala: ma si rafforza anche l'euro, e questo è veleno per le nostre esportazioni. Capite? Ci sveniamo per rafforzare la Germania, che da un euro forte invece si avvantaggia. I Primi Ministri si prendono meriti, ma possono davvero poco sui tassi di cambio: e i tassi di cambio sono decisivi per uscire dalla crisi. Ma allora perché maggioranze e Governi da un anno sono sordi alle nostre proposte? Parlo di quella per il reddito di cittadinanza e il taglio delle tasse e delle spese inutili. Renzi sventola dal nulla decine di miliardi, quando fino a poche settimane fa pareva non ci fossero nemmeno i soldi per approvarci il taglio dell'IRAP per le aziende sotto i cinque dipendenti; allora, o i soldi c'erano, e in questi mesi hanno abbandonato colpevolmente le imprese per consentire a Renzi questo colpetto di teatro, oppure questi miliardi sono finti. Renzi sa che mancano 14 miliardi dalla legge di stabilità del buco? Sa che dovrà spremere 50 miliardi per onorare il fiscal compact ? Conta sui 6 miliardi che potremmo forse risparmiare in un biennio per il calo dello spread ? I tassi sono volatili, basta una brutta notizia dalla Crimea o che le nostre banche falliscano lo stress test, e i suoi castelli di carte vengono giù. Peraltro l'OCSE ha appena previsto una probabile deflazione nel Sud Europa. Se l'inflazione svaluta il debito, in deflazione il debito tenderà a crescere ancor di più. Concludo: con un euro così forte le nostre imprese esportatrici perderanno ancora commesse, lo Stato vedrà cadere il gettito fiscale che ne deriva, e quelle di Renzi resteranno vane promesse.
2014-03-12	PD	CirinnaMonica	Attenzione, però, a non scivolare nell'errore, nel superficiale modo di atteggiarsi e nello sbagliato atteggiamento mentale di chi continua ancora a parlare di quote. Non stiamo parlando di quote, nel momento in cui la giusta rivendicazione - e qui facciamo la palestra in attesa che arrivi l'Italicum - è quella di ottenere il 50 e 50. Non è una quota, è la metà: la metà del nostro Paese, la metà della rappresentanza, la metà di tutti i contesti in cui le donne hanno diritto a sedere, con pari dignità e pari rappresentanza. La questione delle quote ha deviato, anche sui giornali, sulla stampa, nei media, questo nostro ragionamento. Non voglio più parlare di quote, perché continuiamo a farlo noi, in questo modo autoreferenziale, nei Palazzi e nelle istituzioni, ribattendo dalle rispettive posizioni politiche. Guardate che il Paese, fuori da qui, è molto più avanti di noi: i nostri figli, i nostri giovani la danno per scontata, quella rappresentanza paritaria che è comunque sotto i loro occhi in tante situazioni. Ieri sera chi ha potuto vedere i sondaggi di «Ballarò» deve dare atto al sondaggista Pagnoncelli di essere l'unico che ha posto una domanda semplice e secca («siete d'accordo o no sulla parità al 50 e 50?») e il 67 per cento degli italiani intervistatati ha risposto di sì, senza «sì però», «sì, ma» o «sì, ma come?». Quindi, anche questo equivoco relativo al fatto che questo argomento non interessa al Paese, che questo è politichese, che questo incartamento sulle leggi elettorali non dà le risposte che aiuterebbero il Paese è un'altra foglia di fico che qualcuno ha voglia di utilizzare. Il Paese vuole una rappresentanza paritaria tra uomini e donne, vuole una legge elettorale per l'Europa e per l'Italia che arrivi presto e che ci faccia sapere, la sera del giorno stesso in cui abbiamo votato, chi governerà, per uscire da quella che qualcuno chiama palude, qualcun altro chiama pantano e che io chiamo larghe o piccole intese, nelle quali stiamo tutti stretti. È come dormire in un letto pieno di sabbia: alla fine vi dà fastidio. Finito questo piccolo esempio, non possiamo però far finta di non avere un altro problema, e lo dico a noi che siamo le dirigenti, le militanti, le rappresentanti locali dei nostri partiti, ed in particolare del nostro, che è il più grande partito della sinistra italiana: noi abbiamo anche un problema al nostro interno, perché è nella democrazia interna delle regole di ogni partito che si fonda la certezza di avere poi, nelle rappresentazioni esterne, delle quali quelle a più ampia visibilità sono le liste elettorali, la rappresentanza paritaria. Noi come Partito Democratico abbiamo tentato e siamo riusciti a superare, anche attraverso il meccanismo delle primarie per scegliere i parlamentari - primarie fatte con delle liste paritarie - questo meccanismo, ma credo che ognuno di noi sappia che molto può essere migliorato, anche a livello di federazioni locali e Statuti locali. Dico questo perché, a differenza di quanto raccontato prima dalla senatrice Chiavaroli, che è intervenuta prima di me e che ha raccontato di essere in politica da poco, molte di noi si sono fatte venire i capelli bianchi nelle amministrazioni locali. Molte di noi vengono da quella meravigliosa esperienza (sono lieta di parlarne alla presidente Lanzillotta, che ha condiviso lunghi anni di esperienza amministrativa nel magnifico Comune di Roma), molte di noi si sono formate combattendo con delle leggi elettorali per l'elezione dei Comuni e dei Municipi, si sono formate anche proprio su questo tema della rappresentanza. Lo dico perché chi è stato nelle amministrazioni locali ha visto davvero di tutto e di più, soprattutto negli ultimi anni. Vi posso raccontare che gli ultimi diciannove anni del Comune di Roma hanno visto cinque sindaci e che tutte le rivendicazioni che sono state fatte per ottenere più donne nei luoghi della decisione (penso alla giunta, penso ai consigli di amministrazione delle grandi aziende, fatti salvi i nostri sindaci di centrosinistra, che negli anni si sono dovuti sempre più adeguare, penso ad esempio agli ultimi cinque anni) sono stati risultati ottenuti solo a colpi di ricorsi al TAR. Siamo arrivati negli ultimi anni a Roma all'estrema vergogna (non c'è altra parola) di una Giunta comunale di 12 persone con una sola donna, alla quale è stata data una risposta, dall'allora sindaco, di questo tenore: «Beh, su 60 eletti del consiglio comunale ci sono solo tre donne, se su 12 della giunta c'è una sola donna io non ho fatto altro che rispettare il voto dei cittadini romani e la rappresentanza che voi avete nell'aula. Se questo non le sta bene, onorevole consigliera Cirinnà, faccia pure il ricorso al TAR». Beh, io l'ho fatto e ho vinto il ricorso al Consiglio di Stato, con la conseguenza che lui ha dovuto mettere un'altra donna in giunta. Tuttavia, siccome la prima motivazione del TAR e la seguente del Consiglio di Stato, rammentavano l'articolo 5 dello Statuto - su questo poi torneremo - che parlava di equa rappresentanza, 2 su 12 non era una soluzione equa. Quindi, abbiamo dovuto fare un altro ricorso al TAR per ottenere una terza donna in giunta ed arrivare a quella soglia di minima accettabilità di un terzo per tentare di scardinare il principio secondo cui il consiglio rispettava la volontà dei cittadini e, quindi, non essendoci donne, anche in giunta non ce ne dovevano essere. Per fortuna, nel frattempo il Parlamento lavorava e recepiva le richieste delle tante consigliere comunali e delle tante consigliere regionali che dicevano: attenzione, il meccanismo della preferenza singola è un meccanismo che falcidia l'elezione delle donne. Perché? Perché, comunque, quel tuo compagno di banco che hai avuto per cinque anni con te in quel Consiglio comunale, o quel tuo collega di Giunta con cui hai condiviso i grandi progetti per la tua città, il giorno in cui comincia la campagna elettorale è esattamente un tuo concorrente (se non lo vogliamo chiamare nemico), come gli altri degli altri partiti. Peraltro, come sapete, la rappresentanza di genere negli organismi interni dei partiti è sempre difficile da ottenere (tanti segretari di federazione e tanti segretari regionali, e questo vale per tutti i partiti), e quindi, considerando la costituzione delle liste, la scelta dei capolista e la visibilità che viene data ad un candidato, anche la possibilità che una candidata donna si faccia, con la preferenza singola, una campagna elettorale è minore. Ve lo dice una che è stata eletta cinque volte; una che era considerata la campionessa di preferenze nel Comune di Roma; una che, comunque, non hai mai potuto spendere tantissimi soldi in campagna elettorale e che l'ha sempre fatta come si faceva un tempo: nel mercato, con il porta a porta e fuori dalle scuole, dicendo alle donne: «probabilmente votare una di voi, che conosce le vostre esigenze ed i vostri bisogni, farà si che possiate essere ascoltate nel Consiglio comunale». Ma non mi piace parlare di me stessa, perché ognuna di noi viene da un'esperienza amministrativa, ed ognuna di noi potrà raccontare questo. Il punto di fondo è che non si può continuare con la rivendicazione giudiziaria che porta alla rappresentanza (questo ancora accade in tanti Comuni). Oppure bisogna sperare che accada, com'è accaduto, per esempio, con l'attuale sindaco del Comune di Roma (ma penso a Milano, a Torino e a tante altre città), come è accaduto con il Governo Renzi, che la parità sia scelta da chi fa le nomine. Quindi, il sindaco sceglie di nominarsi la sua Giunta paritaria ed il Presidente del Consiglio sceglie un Consiglio dei ministri paritario. A questo punto, con questo disegno di legge per l'Europa tentiamo di allargare la possibilità di avere una doppia preferenza di genere, o nel caso di tripla - non lo ripeto perché l'ha detto benissimo prima la collega Lo Moro - la possibilità di avere due voti per due donne ed un uomo, due uomini e una donna, oppure un uomo da solo ed una donna da sola (nel caso di errore e di annullamento degli altri due voti). Nonostante tutto ciò che ho detto finora, non possiamo esimerci dall'affrontare un'altra questione, sottolineata poco fa dalla collega Di Giorgi: noi comunque abbiamo a che fare con una questione di natura culturale. Oggi, se vedete le notizie di agenzia, noterete che sono usciti finalmente i nomi dei consiglieri regionali sardi appena eletti: nel Consiglio regionale della Sardegna siedono solo quattro donne. DE PETRIS (Misto-SEL). In Basilicata nessuna. CIRINNA' (PD). In Basilicata nessuna. È esattamente ciò che stavo per dire, e ringrazio la collega De Petris, storica eletta nel Comune di Roma per tantissimi anni. A questo punto, se la Sardegna è così, se la Basilicata è così, noi davvero dobbiamo affrontare una questione di natura culturale, una questione di natura sociale, una questione che afferisce alle ragioni per le quali è sempre più difficile per le donne, per le giovani donne, per coloro che in realtà ne hanno ogni merito possibile, arrivare alla candidatura, all'eleggibilità, ad un posto in lista che rispetti e che dia loro la possibilità di essere elette. Nel dibattito alla Camera di questi giorni sulla questione del cinquanta e cinquanta abbiamo sentito di tutto e di più. Abbiamo sentito il ritorno indietro ad uno stereotipo familiare in base al quale le donne non si possono candidare e non possono fare carriera in politica perché hanno tanto da fare in famiglia, perché devono crescere i figli, perché comunque c'è un enorme dovere e un peso di accudimento che sta sulle loro spalle, perché in realtà - questo è vero - le donne sono i sono veri ammortizzatori sociali di questo Paese. Le donne di cinquant'anni, quelle come me, vengono definite, in un bellissimo studio di natura sociale e demografica, le donne sandwich. Questo spiega il tipo di percorso di vita quotidiano che queste donne hanno: sono schiacciate, come il prosciutto di un panino, tra la loro famiglia fatta di marito e figli, che comunque sono ancora a casa e che hanno bisogno di accudimento (c'è chi va in palestra, chi torna da scuola, chi vuole mangiare, il cane da portare fuori, la bolletta da andare a pagare e il proprio lavoro), e l'altro pezzo del panino, quello che le spinge da dietro, che è la loro famiglia di appartenenza. C'è chi come me ha la fortuna di avere ancora tutti e due i genitori in vita, autonomi e sani come pesci, ma che comunque, a ottant'anni, qualcosa possono chiedere. Questo è uno degli argomenti che viene addotto per dimostrare il fatto che la carriera politica diventa sempre più difficile per le donne. Se è vero questo, è vero anche ciò che il presidente Renzi ha detto qualche giorno fa meravigliosamente in televisione: la questione della rappresentanza di genere e delle pari opportunità è intrinsecamente legata ai servizi che si danno alle donne in questo Paese, all'aiuto che si dà loro proprio perché possano realizzarsi anche nella loro vita politica. È necessario quindi un meccanismo sociale di rete, di supporto, di aiuto, che va da un posto nell'asilo nido fino ad un centro di assistenza per anziani fragili. Penso sempre alla tragedia che è successa ad una delle mie segretarie qualche anno fa: all'improvviso la sua mamma si è ammalata di Alzheimer e lei ha smesso di poter fare qualunque cosa, perché non aveva abbastanza denaro per pagare una badante, ma la mamma non poteva più stare sola. Ecco, questa è la rete di solidarietà e di servizi che va stretta intorno alle donne; da lì potranno partire per realizzare anche la loro rappresentanza e la loro presenza in politica. Questo è il punto culturale sul quale dobbiamo lavorare e che purtroppo non possiamo slegare e non possiamo tenere lontano dai fenomeni che la cronaca ci mette sotto il naso tutti i giorni. Se le donne continuano ad essere ammazzate, se le donne continuano ad essere oggetto di violenza, è perché questo meccanismo, così antico, così stereotipato, così inaccettabile per una parte degli uomini, non viene scardinato, anche perché lo Stato non ci aiuta a sufficienza. Ho letto con grande raccapriccio che l'ultima donna uccisa nel Lazio qualche giorno fa aveva cominciato ad avere dei dissapori con il marito dopo la morte del figlio disabile. Probabilmente quell'uomo l'ha ritenuta responsabile del fatto che lei aveva procreato un bambino disabile, responsabile del fatto che quel bambino era morto. Forse, se ci fosse stata una rete sociale di aiuto; forse, se ci fosse stato un luogo: forse, forse, forse. Passo ad un ultimo punto, perché so che il tempo non è più molto. Se è vero che non vogliamo più sentir parlare di quote, però non vogliamo più neanche sentire parlare di merito. Il merito, infatti, è entrato nel dibattito politico come requisito per adire a un posto in lista o a una nomina, soltanto ed esclusivamente da quando le donne hanno cominciato a richiedere pari rappresentanza, pari dignità e presenza nelle liste. Il merito fino ad adesso non esisteva, perché nessuno si era posto la questione se i nostri tanti e bravissimi colleghi, sempre nominati, sempre al Governo, con posti nei consigli di amministrazione, nei collegi sindacali, e chi più ne ha più ne metta, fossero lì per merito. Non voglio fare una lista e non voglio dire cose sconvenienti, ma vi invito solo a scorrere le nomine degli ultimi Governi per rendervi conto che moltissimi uomini non erano neanche laureati, non erano lì per merito ma forse erano lì perché erano i tesorieri di qualcosa o di qualcuno, e via discorrendo. Chiudo, signora Presidente, esponendo due ultimi concetti. Il primo è il seguente. Credo che ognuna di noi abbia sottolineato, con la poliedricità dei tanti nostri interventi, che più donne in politica significa più misure a favore delle donne e una politica che aiuta tutte le donne che sono fuori dalle istituzioni e da questa porta. Per questo motivo, il tentativo che facciamo sulla legge europea e quello che certamente (e ribadisco, certamente) faremo sull'Italicumservirà a rompere quei meccanismi ancora troppo chiusi, che devono dare alle donne l'opportunità di candidature in posizioni eleggibili. Se continuiamo a parlare dei duetti, (due uomini, due donne, alternati) senza l'alternanza dei capolista, anche sull'Italicum avremo fatto colpo. Signora Presidente, concludo ricordando a tutte voi una frase di Colette che, come le frasi di Pirandello, si presta a più interpretazioni. Colette diceva che una donna che pensa di essere intelligente reclama gli stessi diritti degli uomini e che una donna intelligente ci rinuncia. Io non ci rinuncio.
2014-03-12	PD	DiGiorgiRosaMaria	Ha ragione, Gasparri me l'ero perso! PRESIDENTE. Comunque, senatrice, altri uomini sono iscritti a parlare, se questo la può consolare. DI GIORGI (PD). Ad ogni modo, ci sono alcuni uomini ad ascoltare, e questo ci rende non proprio contente, ma diciamo che è un elemento positivo. Io credo che davvero, come già altri colleghi e colleghe hanno detto, quello di oggi sia un dibattito che prelude ad un altro, che naturalmente faremo nei prossimi giorni. Un dibattito che abbiamo seguito nell'altro ramo del Parlamento, alla Camera dei deputati, un dibattito che ha avuto punte molto acute nei giorni scorsi e che ci ha lasciato molto amaro in bocca, soprattutto, ovviamente, relativamente al voto. È stata una grande sconfitta quella che abbiamo vissuto nell'Aula di Montecitorio. Una sconfitta che si è definita nelle ore (qualche giorno, qualche notte): ci sono stati momenti in cui sembrava che le mediazioni potessero funzionare, e poi c'è stato un voto segreto, dietro il quale moltissimi si sono nascosti. Quindi, è una sconfitta pesante, una sconfitta per l'Italia. Credo che in quest'Aula dovremo recuperare; questa dovrebbe essere l'Aula in cui, per quanto riguarda la legge elettorale italiana, avremo il dovere di recuperare - spero che la sensibilità aiuti tutti - questo gravissimo vulnus che nell'altra Aula, purtroppo, si è venuto a determinare. Oggi è un'altra occasione; non è che possiamo parlare di altro. Qualcuno qui ha detto che è soltanto una discussione che prelude ad altro: non è così. Questa è una discussione su un provvedimento importante - diceva bene la relatrice - che è un pezzo di quel percorso che abbiamo il dovere di portare avanti, come parlamentari di questa legislatura in questo momento storico. Lo devono fare in particolare le donne, ma tutti, anche i colleghi uomini che siedono in questi banchi, devono sentire addosso una responsabilità che deve portare questa classe politica a definire in modo serio i principi della nostra Costituzione. Parlo delle pari opportunità. Colleghi, la nostra generazione ha fatto tante battaglie. Posso capire le colleghe e i colleghi giovani, molto più giovani, della Camera, che forse non hanno vissuto sulla pelle tutte le battaglie e tutto quello che la nostra generazione ha portato avanti nell'ultimo trentennio. Forse non l'hanno vissuto e hanno trovato una situazione ben definita che in qualche modo hanno trovato naturale. Era già nelle cose, tanti diritti delle donne si erano già affermati: ma quanto sacrificio e quante lotte hanno condotto a questa situazione? Posso capire, perché purtroppo anche nella nostra scuola c'è una carenza; non si insegna tanto di tutto. Su alcuni degli eventi più importanti che vanno avanti negli anni e sui processi che storicamente si vengono a determinare in un Paese forse ci dovrebbe essere una maggior attenzione da parte del sistema della formazione. Forse ne deriverebbe una maggior sensibilità da parte dei nostri giovani. Parlo ovviamente dei giovani in generale, ma in particolare dei giovani che siedono nelle due Camere, in particolare a Montecitorio, e che evidentemente in questo momento hanno una grande responsabilità. Ma tant'è. Questo non è successo: non tutti hanno la stessa sensibilità. Certamente in questa Camera una sensibilità me l'aspetto, e probabilmente succederà. Mi ascrivo sempre tra gli ottimisti, tra coloro che ritengono che si possa fare un avanzamento culturale in generale, che si possa portare il nostro Paese a far parte del gruppo di Paesi democraticamente più avanzati, dove i diritti civili si affermano e si possono affermare in modo più concreto attraverso le norme. Sono tra quelli che ci credono. Penso che questo nostro Senato darà una prova. In questo caso - faccio una piccola parentesi - è interessante dire che forse il bicameralismo a qualcosa potrà condurre. Abbiamo l'occasione di recuperare ciò che nell'altra Camera purtroppo non è successo. Nel processo che ci vedrà coinvolti nella trasformazione del Senato questa piccola soddisfazione forse ce la possiamo prendere, quella di migliorare una legge che è uscita male da Montecitorio per quanto riguarda questo punto. Io credo - lo dicevo prima - che in questo momento siamo chiamati a un impegno più importante anche in quanto si tratta proprio della legge elettorale che riguarda il Parlamento europeo. Infatti, ci dobbiamo confrontare, e abbiamo l'obbligo di farlo. Questa Europa ci chiede molto e ci costringe al confronto, ma questo deve portare a livelli più avanzati da tutti i punti di vista: la competizione deve essere anche sui diritti. Quindi, speriamo di poter essere tra i Paesi che vengono guardati come esempio per una legge elettorale, relativa al Parlamento europeo, che tenga conto dei diritti delle donne. Perché di questo si tratta: sono diritti fondamentali. Mi si è stretto un po' il cuore quando ho sentito alcune colleghe - credo con grande difficoltà - difendere posizioni che probabilmente sono state in qualche caso anche imposte dai propri partiti e che evidentemente vanno contro qualsiasi percezione che ogni donna dovrebbe avere. Parlavo prima delle battaglie che sono state fatte - le nostre colleghe ne avranno sicuramente contezza - ma purtroppo, anche da parte di alcune donne (e nel dibattito degli ultimi giorni lo abbiamo visto con forza), questa sensibilità pare che non ci sia e quindi si perdono le occasioni. Si continuano a perdere le occasioni. L'Italia sconta un deficit culturale profondo e radicato, che le ha impedito finora di garantire un'equa rappresentanza di genere sia nelle istituzioni politiche, che nel complesso delle posizioni apicali della nostra società. Conosciamo il dibattito, avvalorato purtroppo anche dalle stime e dalle rilevazioni, in ordine alla presenza delle donne nei luoghi di responsabilità. Sorridevo quando ho visto, anche in occasione dell'ultima crisi di Governo, quella serie di persone che entravano e uscivano dalla stanza del Presidente della Repubblica per le consultazioni. Credo che molti ci abbiano fatto caso, e mi rivolgo anche ai ragazzi che ci stanno ascoltando dalle tribune: in quell'evento i partiti si succedevano, ogni mezz'ora, ogni tre quarti d'ora o ogni ora, dal Presidente della Repubblica, e quelle delegazioni di partiti erano composte tutte di uomini, segretari di partito o Capigruppo di Camera e Senato. C'era la presenza (le abbiamo contate) di sole tre donne: adesso non sto a specificare chi fossero, ma i colleghi sapranno chi erano e a quali partiti appartenessero; del tutto casualmente, ma, grazie al Cielo, per lo meno tre donne c'erano in quelle consultazioni con il Presidente della Repubblica per decidere quale potesse essere il futuro Governo del nostro Paese. Che tristezza! Una grande tristezza ancora una volta. Comunque oggi noi, con grande determinazione, dobbiamo provare ad operare attraverso questo disegno di legge che ci viene portato in Aula per l'equilibrio di genere nella rappresentanza politica alle elezioni per il Parlamento europeo. Qualche cifra è già stata riportata, ma le cifre sono sempre quello che raccontano molto: la rappresentanza femminile all'interno del Parlamento europeo è pari al 36 per cento. Le donne italiane deputate raggiungono appena il 23 per cento: è una percentuale che ci pone al venticinquesimo posto in una potenziale classifica degli Stati membri. Già il parlare di quote rosa dimostra l'arretratezza e la difficoltà ad affrontare con chiarezza il tema dell'equa rappresentanza di genere. Non si tratta di stabilire le solite riserve indiane, perché sono sempre tutti pronti a dire: «Ma come? È offensivo per voi! Chiedete le quote? Ma dobbiamo andare al merito!» (lo abbiamo sentito anche in quest'Aula). È stato detto che dobbiamo andare al merito e che le donne devono conquistarsi le posizioni con il merito. Ma si dimentica l'arretratezza culturale di questo Paese, per cui le donne, pur meritevoli, non si presentano se non hanno l'opportunità e se non sono chiamate (e magari non sono chiamate proprio per legge) a poter occupare alcune postazioni all'interno delle liste, quelle liste che vengono sempre con grande attenzione gestite dai segretari di partito. Di qui la nostra insoddisfazione per un disegno di legge (quello che saremo chiamati a votare nelle prossime settimane) che evidentemente è frutto di un compromesso fra partiti, che è anche pesante per molte di noi. In particolare, pesante anche per il mio partito, che sempre si è fatto paladino di una serie di principi, che non sono accolti in misura totale all'interno del disegno di legge. Ma la politica è mediazione ed una legge elettorale va fatta con un consenso dei partiti il più ampio possibile. Dobbiamo cercare di raggiungere il massimo livello di condivisione. Nella condivisione tutti devono rinunciare a qualcosa e, naturalmente, tutti hanno rinunciato a qualcosa, e questo è il risultato: una legge elettorale che saremo chiamati ad esaminare in Aula la settimana prossima. Può non essere soddisfacente per tutti, ma è necessaria per far sì che il Paese possa cominciare il suo percorso delle riforme. Per tornare alla legge elettorale europea, direi che la situazione a livello civile sta comunque cambiando, seppure con i gravi ritardi di cui siamo testimoni quotidianamente. Rispetto alla condizione della donna, di cui abbiamo già parlato in Aula, non voglio aggiungere altro. Ogni tanto ci illudiamo che alcune cose stiano cambiando, che la nostra società stia andando avanti, che ci sia speranza e che ci sia futuro. Certo, non dobbiamo pensare a tutte le donne uccise, alla grande tragedia che tutti i giorni si consuma nel nostro Paese e che è intollerabile. Le donne non solo non hanno diritti, ma se hanno l'ardire di alzare la testa vengono spesso uccise dagli uomini, dai propri uomini o dai loro ex, e questo è devastante in un Paese. Già questo dimostra che nel nostro Paese la cultura relativa alla parità di genere è ancora arretratissima. Tuttavia, noi abbiamo un dovere: il dovere di non perdere mai nessuna occasione. Le colleghe ricordano che c'è bisogno di altro e che dobbiamo avere di più: ma intanto cerchiamo di prendere quello che è possibile prendere! Ad esempio, delle quote, ad esempio, delle preferenze e, all'interno di questo provvedimento, qualcosa che determini la parità di genere. Questo credo sia l'obiettivo che ci dobbiamo dare. Le leggi spesso possono definire un percorso, possono normare qualcosa che è diventato elemento fondativo di una certa società. Possono esserci cioè dei processi in essere che si sono attivati e che, di fatto, hanno bisogno di essere normati, o situazioni consolidate in relazione alle quali la legge può arrivare come ratifica di qualcosa che è già successo, di qualcosa che la società ha già definito nelle sue relazioni. Credo che il disegno di legge oggi in esame, come quello che esamineremo la prossima settimana, possa essere qualcosa di diverso nel contesto del nostro Paese: possa rappresentare norme che esistono e che invece determinano un nuovo processo culturale; norme che fanno sì che ci possa essere un punto di partenza per determinare un nuovo modo di interpretare le relazioni e di affermare i diritti. Credo che per quanto riguarda il tema elettorale e la presenza delle donne all'interno delle liste elettorali, con quanto si viene a definire per quanto riguarda l'eleggibilità, siamo nel secondo caso. È già stata citata la legge relativa alle elezioni amministrative, una legge che ben ricordava la collega Chiavaroli che sicuramente ha generato soddisfazione nelle donne elette nei Comuni (io sono fra quelle), le quali evidentemente ne hanno potuto usufruire, e che effettivamente nei nuovi consigli comunali ha portato tante donne. Mutatis mutandis, la stessa cosa è successa già nelle ultime elezioni politiche del febbraio 2012: è successo che un certo partito - il mio partito - abbia deciso di usare lo strumento delle primarie, definendolo all'interno del proprio statuto. Questo ha fatto sì che tante donne potessero essere votate nelle primarie e che, quindi, tante di noi non siano nominate. Anche questo è importante. È stata definita una norma - statutaria, naturalmente - che ha previsto comunque l'alternanza di genere nella composizione delle liste. È più o meno quello che vorremmo anche adesso e che vorremmo nella legge per le elezioni politiche nazionali, che ci apprestiamo a votare successivamente in quest'Aula. Il principio di questa legge è il medesimo. In questo caso bisogna che la normativa sia di rilancio; bisogna che la normativa ci aiuti a compiere questo processo culturale di democrazia e di affermazione di diritti che è così necessario nel nostro Paese. Ringrazio naturalmente i colleghi della Commissione e la relatrice, perché hanno svolto un grosso lavoro di unificazione dei quattro disegni di legge che erano stati presentati; è stato un lavoro di Commissione attento, che ci ha portato ad un risultato che può essere molto positivo e che può far avanzare il nostro Paese all'interno dell'Europa.
2014-03-12	PD	GattiMariaGrazia	(ore 17,43) ( Segue GATTI). Ecco, signor Presidente, questa affermazione è così vera che noi siamo qui ad analizzare un provvedimento che ha per oggetto il tema specifico del riequilibrio di genere. Il riequilibrio di genere non solo diventa prioritario ai fini della promozione delle pari opportunità nell'accesso alle cariche elettive per entrambi i sessi ma, come ha scritto la relatrice nella relazione allegata al testo che noi oggi stiamo discutendo, è essenziale «per una riqualificazione degli istituti democratici, che richiede una piena assunzione di responsabilità delle donne e degli uomini» di questo Paese. In questo momento, al Parlamento europeo, mentre noi qui stiamo discutendo, appunto, una modifica alla legge che presiede alle elezioni per quell'organo, abbiamo una presenza femminile media del 36 per cento. L'Italia è al venticinquesimo posto su 28 Paesi, con una presenza femminile del 23 per cento, cioè 13 punti sotto la media. Il riequilibrio di genere diventa allora essenziale, e non è un problema di quote rosa: è un problema di democrazia e di realizzazione della democrazia paritaria, di una rappresentanza di genere di grande valore. In questa sede vorrei fare solo poche riflessioni. In primo luogo, una modifica legislativa di questo tipo si inserisce in un percorso lungo, che le donne della mia generazione hanno vissuto tutto. Siamo partiti con la legge elettorale della Regione Campania del 2009, che prevedeva la doppia preferenza. Contro quella legge sono stati presentati molti ricorsi alla Corte costituzionale; fortunatamente, la sentenza n. 4 del 2010 ha definito la preferenza di genere una misura di carattere promozionale, rilevando il fatto che non si trattava di nessun tipo di costrizione. Tale sentenza ha quindi ritenuto che la preferenza di genere fosse assolutamente riconducibile nell'ambito dell'attuazione dell'articolo 51 della nostra Costituzione, che vorrei citare: «Tutti i cittadini dell'uno o dell'altro sesso possono accedere agli uffici pubblici e alle cariche elettive in condizioni di eguaglianza, secondo i requisiti stabiliti dalla legge. A tale fine la Repubblica promuove con appositi provvedimenti le pari opportunità tra donne e uomini». Questo è stato il primo passaggio. Poi c'è stato un provvedimento approvato nel 2011, che anch'io ho votato alla Camera dei deputati: mi riferisco alla legge n. 120 del 2011 sulla partecipazione ai consigli di amministrazione nelle società pubbliche e private. Questo ha segnalato una modifica di costume: non era un provvedimento in materia elettorale, ma rappresentava comunque un segnale importante per una modifica di costume, dal momento che riguardava appunto la partecipazione delle donne ai consigli di amministrazione delle società. Tale provvedimento ha avuto grande successo. Vorrei soltanto richiamare - in questi giorni l'ho vista con una certa ironia - la pubblicità che viene trasmessa tutti in giorni sulle nostre televisioni in relazione al valore della legge n. 120 e del riequilibrio di genere in economia. Nel 2012 il Parlamento ha approvato la legge n. 215 per le elezioni comunali e ha stabilito il principio della doppia preferenza per i Comuni sopra i 5.000 abitanti: se si esprimono due preferenze, queste devono essere per candidati di sesso diverso. Ha fissato inoltre il principio che nelle liste nessun genere può essere rappresentato in misura superiore ai due terzi e ha promosso la parità fra uomini e donne nell'accesso alle cariche elettive attraverso la predisposizione di misure che permettono di incentivare l'accesso del genere sottorappresentato alle cariche elettive. Dopo l'approvazione di questa legge, molte Regioni hanno legiferato a loro volta, ed abbiamo avuto quindi delle modifiche di sostanza all'interno delle assemblee elettive. Le abbiamo avute nelle assemblee regionali: penso a quello che è successo nella Regione Campania, ma anche in altre Regioni. Le abbiamo avute nei Comuni, in occasione delle elezioni che si sono svolte subito dopo (la legge è del 23 novembre 2012, mentre le elezioni si sono svolte nel giugno successivo). Questo ha modificato sostanzialmente la vita delle istituzioni e la partecipazione a quelle assemblee elettive, perché la democrazia paritaria è anche questo: riuscire ad esprimere rappresentanza di tutti i punti di vista. Un punto di vista di genere non è banale, non è una categoria: è appunto un genere, è metà del genere umano. Noi siamo all'interno di un processo, di un flusso, e io penso che non si possa bloccare l'acqua con le mani; questo è un vecchio detto contadino delle mie parti. Questo processo difficilmente si bloccherà, perché noi abbiamo una popolazione femminile che studia di più, una popolazione femminile che è molto ricca, che ottiene più risultati dal punto di vista della creatività, che ottiene più risultati dal punto di vista professionale e che deve continuamente combattere per affermarsi. Però comincia a farsi largo in modo esplicito la consapevolezza che una ricchezza femminile, la possibilità di utilizzare il patrimonio di competenze, di capacità e di fantasia e la differenza di un punto di vista femminile diventano un elemento essenziale per lo sviluppo del Paese, per rendere cogente la democrazia paritaria e soprattutto per ammodernare uno Stato come quello italiano, che ne ha sostanzialmente bisogno. Fatemi poi fare una riflessione di altro tipo. Noi veniamo da una settimana di grande dibattito e di grande discussione alla Camera sulla riforma elettorale. Le donne di questo Paese sentono quanto la senatrice Lo Moro sottolineava così bene: una sorta di grande pesantezza e senso di sconfitta per il fatto che gli emendamenti riguardanti le modifiche che garantissero una rappresentanza di genere paritaria all'interno delle Assemblee elettive, e non solo all'interno delle liste elettorali, sono stati bocciati alla Camera. Signor Presidente, la legge arriverà al Senato, e noi dovremo corrispondere a un'aspettativa grande che hanno le donne di questo Paese, che non possono essere umiliate. Una legge elettorale, infatti, non è una legge che dura un periodo breve, ma segna un tempo lungo. Allora, noi abbiamo bisogno veramente di ammodernare questo Paese e di dare legittimità alle Assemblee elettive. E uno degli elementi per dare pregnanza, legittimità e possibilità di intervenire in modo concreto e consapevole su quanto avviene nel Paese è legato alla presenza delle donne in queste Assemblee elettive e, quindi, a una democrazia paritaria praticata. L'elemento che vorrei sottolineare è questo. Noi viviamo una situazione di grande difficoltà e di crisi. Tutti quanti diciamo che questo è un Paese ingessato, con una burocrazia molto forte che impedisce lo sviluppo e impedisce di ricominciare. E noi vogliamo rinunciare all'energia delle donne in tutto questo? Se vanno in porto le riforme istituzionali noi ci ritroveremo con un'unica Assemblea elettiva a livello nazionale, la Camera dei deputati, mentre il Senato, molto probabilmente, assumerà un'altra veste. E noi non pensiamo che in quella Assemblea ci sia la necessità di avere una norma sulla parità di genere? Questo dovrebbe essere, invece, un punto fondamentale, e per questo io ritengo che questa norma per le elezioni europee sia una norma di grande significato e che sia simbolica. Rispetto ai problemi presentati, da una parte ricordo la considerazione con la quale ho aperto il mio intervento. Questa stessa legge è stata modificata sessanta giorni prima delle altre elezioni europee, nel 2004. Quindi, non c'è questa grande difficoltà a intervenire durante i centottanta giorni. Penso che ci siano tutte le possibilità, anche di tipo emendativo, per risistemare la situazione e che noi dovremmo percorrerle tutte per riuscire a trovare un accordo su questo punto. Sarà infatti importante dare un segnale diverso: mostrare che da questa Camera, dalla Camera alta del Parlamento italiano, arriva, dopo quanto è successo alla Camera dei deputati nei giorni scorsi per quanto riguarda la legge elettorale nazionale, un segnale nuovo, di forza. Questo è l'altro punto che vorrei sottolineare, prima di fare un'ultima notazione e concludere. Noi siamo in una situazione estremamente difficile. Andremo presto - fra due mesi - a votare per le elezioni europee, e vi sono forme anche aspre di antieuropeismo che attraversano l'Europa, ma anche il nostro Paese. E secondo me non è indifferente il fatto di avere una rappresentanza concreta del nostro Paese all'interno del Parlamento europeo. Io penso questo perché nel Parlamento europeo noi abbiamo i Paesi del Nord che hanno una rappresentanza femminile molto alta (più alta di quella degli uomini). Abbiamo poi, invece, i Paesi del Sud Europa, fra cui l'Italia, che hanno difficoltà e che stentano, che sono quelli in cui la crisi morde di più e che hanno più difficoltà a rilanciare lo sviluppo e la crescita. Ebbene, questi Paesi hanno bisogno di essere rappresentati e ha bisogno di essere rappresentato anche il punto di vista delle donne di questo Paese sulla crisi, fondamentale; perché le donne sono quelle che avvertono di più in termini di relazioni familiari, in termini di difficoltà. Penso a tutte le questioni relative alle ridicole percentuali di occupazione delle donne nel nostro Paese, a fronte di una qualificazione molto alta, a fronte del fatto che abbiamo un numero di laureate donne così alto. Quindi abbiamo molta competenza e disperdiamo molta di questa competenza. Forse questo tipo di sofferenza ha bisogno di essere rappresentato nel Parlamento europeo, e questo potrebbe aiutarci anche a superare tutte le forme pesanti di antieuropeismo che si stanno affermando. Fatemi fare un'ultima considerazione. Il 2013 è stato un anno importante per le donne di questo Paese; è stato un anno che ha segnato molto la vita anche delle Camere, della Camera dei deputati e del Senato della Repubblica, per tutti gli interventi che sono stati fatti contro la violenza di genere. Siamo stati uno dei primi Paesi a ratificare la Convenzione di Istanbul; abbiamo legiferato sul femminicidio. Insomma, è stato un anno importante per le donne, e il 2013 verrà ricordato dalle donne del nostro Paese in questo modo. Allora penso che dobbiamo fare in modo - questo è un auspicio ma è anche un impegno - che il 2014 sia l'anno importante per le donne italiane perché riusciremo a portare a casa questa riforma della legge per le elezioni europee con la possibilità di esprimere preferenze di genere e anche - questo è un altro auspicio e un impegno - una legge elettorale per il Parlamento nazionale che mantenga le norme antidiscriminatorie e la preferenza di genere.
2014-03-12	PD	LoMoroDoris	LO MORO, relatrice. Giusto per rimanere nell'argomento, pregherei i colleghi di mostrare attenzione, non nei miei confronti, ma rispetto al tema. Integrerò brevemente la relazione, che è già abbastanza esaustiva e che riprende, sia pur brevemente, la discussione che si è svolta in Commissione. Annettiamo molta importanza al disegno di legge che presentiamo in Aula. Approdato in 1ᵃ Commissione nel mese di gennaio, esso arriva in Aula oggi, a breve distanza dall'avvio della discussione in Commissione, considerato anche che tale discussione è stata sospesa per qualche giorno per la crisi di Governo e per la necessità di riprendere i lavori solo dopo l'insediamento del nuovo Governo. La discussione in Commissione è stata relativamente breve per due ordini di ragioni. La prima ragione è che tale discussione è stata abbastanza condivisa, soprattutto sotto il profilo del punto centrale, direi quasi esclusivo, della normativa, che è quello di garantire e di riconoscere, con lo strumento della tripla preferenza di genere, un ruolo importante e significativo alle donne come candidate al Parlamento europeo. Quindi, questa discussione è stata abbastanza condivisa e ha visto l'apporto di tutta la Commissione, dei componenti di sesso femminile e maschile indifferentemente. Poi c'era un altro problema: l'urgenza. Tutti noi, infatti, sappiamo che si vota il 25 maggio, quindi si tratta di un disegno di legge presentato nel gennaio 2014 ma che necessariamente, per avere una sua efficacia, deve essere esaminato in termini di urgenza, perché le elezioni europee sono alle porte. Mi è sembrato doveroso introdurre questo argomento dell'urgenza, dei tempi stretti, perché in realtà è una responsabilità della politica quella di essere arrivati a ridosso delle elezioni europee, ma era anche una necessità se si considera che prima di questo disegno di legge c'era una normativa che, sia pur transitoriamente, entrava nel merito dei problemi che hanno a che fare con la parità di genere: c'era una normativa che ha avuto efficacia per le due legislature precedenti a quella che abbiamo vicina, ma che ha esaurito la sua efficacia perché era programmata per due legislature. Quindi, senza questo disegno di legge, ci saremmo trovati scoperti, e l'Italia avrebbe fatto non un passo avanti, ma un passo indietro, perché la necessità che nelle liste ci fosse almeno un terzo di persone di genere diverso era prevista anche nella normativa precedente. Pertanto, non ci siamo accontentati di mantenere la posizione, e quindi di reintrodurre in via stabile e strutturale norme che risolvono questo problema, ma abbiamo anche cercato di affrontarlo adeguandoci ai tempi, alla maturazione che il problema della parità tra donne e uomini ha avuto nel nostro Paese e nel resto dell'Europa e oltre. Lo abbiamo fatto su due binari: il primo è quello della composizione della lista, e devo dire che la Commissione mi ha consentito di portare in Aula il presente disegno di legge, ritirando gli emendamenti e spostando in Assemblea la discussione sui punti più controversi, che per la verità non riguardano tanto la questione di genere ma altre materie che vedremo quando discuteremo gli emendamenti. Come dicevo, il primo binario è quello della composizione delle liste, per cui nel disegno di legge varato dalla Commissione è prevista una composizione paritaria al 50 per cento, che non era scontata e che sarà oggetto anche di emendamenti da parte di varie parti politiche: si tratta però del segnale che si voleva affrontare questo tema. L'altra questione, che si è pure trattata, è quella della preferenza di genere. Rispetto a questo vi debbo dire - come soprattutto le donne che seguono questo dibattito sulle preferenze di genere sanno bene, quanto e più di me - che normalmente si parla di preferenze di genere facendo riferimento alla doppia preferenza, un uomo e una donna. Noi abbiamo tentato questa strada, e se non l'abbiamo percorsa fino in fondo è perché si è tentato di arrivare a una conclusione, cioè all'approvazione di una legge: incidere sul numero delle preferenze avrebbe significato mettere in discussione le dimensioni delle circoscrizioni, perché dovevamo adeguare il numero delle preferenze possibili anche alle dimensioni delle circoscrizioni; ciò implicava dunque mettere in discussione l'impalcatura della legge. Lo si potrà fare in un altro momento, ma adesso significava mettere a rischio anche la possibilità di un risultato per la battaglia per la democrazia paritaria e la pari responsabilità tra uomo e donna nelle istituzioni e nella vita del nostro Paese. Alla fine si è quindi arrivati al criterio, che era presente nei disegni di legge presentati (sono tre i disegni di legge che sono stati congiunti al primo), in base al quale una delle preferenze deve essere di genere diverso, prevedendo però la sanzione che è stata prevista nella XVI legislatura per i Consigli comunali. Ricorderete che per quelle assemblee era stata introdotta la doppia preferenza di genere ed è stato previsto che, in caso di preferenze attribuite a soggetti dello stesso genere, la seconda non sia valida. Questo stesso sistema è stato seguito per la tripla preferenza di genere, per cui, nel testo che sottopongo alla vostra attenzione, è previsto che nel caso in cui non si segua questa alternanza di genere, se la seconda scelta non ricade su un soggetto di genere diverso, la seconda e la terza preferenza siano annullate. Ciò detto, voglio entrare subito nel merito, perché so che alla discussione parteciperanno tanti colleghi, dal momento che questi sono problemi molto avvertiti; i disegni di legge sono stati condivisi da quasi tutte le donne del Parlamento, e non solo dalle donne, grazie a Dio, ma in maniera trasversale. Ci sono tanti progetti, ma sostanzialmente su questo principio c'è piena condivisione tra di noi, quindi lascio che nella discussione generale si esprimano gli altri colleghi che interverranno, donne e uomini che siano, e che arricchiranno sicuramente il dibattito. Non voglio però sottacere un problema critico che abbiamo dovuto affrontare. Prima facevo riferimento all'elemento temporale, perché - non si tratta di parare gli urti - c'era un motivo quando dicevo che il primo disegno di legge in materia, al quale si sono poi collegati gli altri, è approdato in Commissione il 30 gennaio 2014. Ebbene, già a quella data non c'erano i centottanta giorni previsti dalla legge per la raccolta delle firme come limite massimo. La normativa vigente prevede infatti che per le elezioni europee si possano raccogliere firme a partire dal 180° giorno prima. Il 25 maggio ormai è tra qualche mese, ma già il 30 gennaio era un termine che non rientrava nei centottanta giorni. La Commissione si è allora posta questo problema, e ha interloquito con il Governo per cercare una soluzione, anche rispetto alla composizione delle liste, che fosse rispettosa al massimo e che non creasse conflitti. Ciò, perché noi dobbiamo approvare norme nell'interesse di tutti, e ovviamente dobbiamo garantire che le nostre norme siano semplici, leggibili, ma soprattutto rispettose della normativa vigente, poiché devono intervenire su un sistema che deve essere rispettato. Oggi la Commissione, che aveva già licenziato il provvedimento e aveva già dato mandato al relatore, ha incontrato un rappresentante del Governo, che non ha prospettato una soluzione tecnica valida e ineccepibile: non è stata trovata una soluzione che ci consenta di sanare questa situazione, perché sapete - i giornali li leggiamo tutti - che c'è già qualche lista che ha iniziato la raccolta delle firme, e nessuno di noi vuole interferire sulla vita politica dei partiti che si sono messi a raccogliere le firme. Sono state prospettate due possibilità a questo punto: una prima, sicuramente in sé valida, che io stessa ho ipotizzato e caldeggiato, era quella di prevedere che la normativa che riguarda la composizione delle liste diventi efficace non da ora con le elezioni del 25 maggio, ma tra cinque anni. Questa è una possibilità, anche importante, da portare avanti, perché ci consentirebbe di introdurre in una legge dello Stato un principio che potrebbe essere un principio di civiltà cui i partiti possono uniformarsi da subito. Le leggi servono anche a questo: a indirizzare sul piano del costume politico, oltre che su quello del costume sociale. A volte succede l'inverso, ma è possibile che si vada in questa direzione. Un'altra soluzione, quella per la quale propenderei - e dico queste cose perché siano oggetto di discussione, perché alla fine ovviamente dovremo trarre la sintesi - è una soluzione più semplice, perché in realtà noi di parità di genere in questo Parlamento ci siamo occupati più volte anche in questa legislatura. Ce ne siamo occupati sul tema forte e impegnativo della violenza contro le donne, con l'approvazione della legge di ratifica della Convenzione di Istanbul, ma anche della normativa sul femminicidio. Il fatto che ce ne siamo occupati è importante: siamo uno dei pochi Paesi europei che da questo punto di vista è stato tempestivo e ha fatto - finalmente - il proprio dovere, e molto di più dovremmo fare. Ce ne siamo occupati anche quando abbiamo discusso di abolizione del finanziamento pubblico ai partiti. Ricordo a tutti, infatti, che l'articolo 9 del decreto-legge n. 149 del 2013, che abbiamo convertito da poco, il 21 febbraio, quindi meno di un mese fa, prevede un intero articolo intitolato: «Parità di accesso alle cariche elettive». Questo articolo, al comma 1, richiama il principio costituzionale di cui all'articolo 51 prevedendo che i partiti politici promuovano la parità di accesso alle cariche elettive. Al secondo comma - questo è il motivo per cui lo richiamo - è prevista un'altra norma per la decurtazione delle somme del finanziamento ai partiti - si tratta dei fondi della contribuzione volontaria perché il finanziamento pubblico lo abbiamo eliminato - che, nel prevedere questa sanzione di tipo economico, introduce un principio che vale anche per la discussione che stiamo facendo. È infatti previsto il caso in cui, nel numero complessivo dei candidati di un partito politico in ciascuna elezione della Camera dei deputati e del Senato della Repubblica o dei membri del Parlamento europeo spettanti all'Italia (è il caso che stiamo valutando), uno dei due sessi sia rappresentato in misura inferiore al 40 per cento. Il principio che ne deriva è che, a normativa vigente e sulla base di questa normativa, che si aggiunge e che attua l'articolo 51 della Costituzione, dovrebbe essere normale prevedere da parte dei partiti politici una partecipazione almeno del 40 per cento. Siamo su questa soglia. E allora, probabilmente la soluzione più semplice sul piano tecnico, ma anche politico, è rinviare ad una seconda fase, in cui si potrà guardare alla legge europea nel suo complesso, la normativa sulla composizione delle liste ai fini dell'ammissione delle stesse da parte dell'ufficio competente, e ancorarsi a questo principio che prevede la quota minima del 40 per cento, per legare poi questo all'articolo fondamentale, in fondo, di questa normativa, che è quello che prevede la tripla preferenza di genere e all'annullamento della seconda e terza preferenza quando il principio non viene rispettato. Vedremo nel corso della discussione quali saranno gli apporti forniti dai Gruppi politici. Io, come relatrice, sono partita dalla posizione espressa in un emendamento del presidente Calderoli, che in sé condivido, per approdare - anche a lui ho chiesto uno sforzo - alla soluzione migliore, che credo sia lasciare l'articolo 9 cui ho fatto riferimento, limitarsi al 40 e 60 come percentuale nella composizione delle liste e approvare soltanto la lettera c) dell'articolo 1, quello che prevede la tripla rappresentanza di genere. Faccio un'ultima riflessione, per poi concentrarmi sull'ascolto della discussione che si svolgerà in Aula, sul momento politico che, per un verso, ci obbliga a un surplus di responsabilità. Quello che è successo nei giorni scorsi alla Camera ha messo alla prova la fede democratica. Qui non si tratta di diritti e privilegi, ma di democrazia unitaria e di princìpi cui molti di noi hanno dedicato anni della propria vita e battaglie di civiltà per il riconoscimento, e non la rivendicazione, di diritti. Ci lasciamo quindi alle spalle una sconfitta delle donne e della democrazia, alla Camera. Oggi il Senato, per una mera coincidenza - perché non era certo previsto che le due cose fossero simultanee - si trova a valutare questa nuova legge, che ovviamente passerà alla Camera. Abbiamo al Senato e alla Camera la possibilità di mettere qualche paletto in più, di ridurre il senso di sconfitta che le donne e gli uomini, soprattutto giovanissimi, vivono in questo momento per l'incomprensione che c'è stata sul mancato rispetto dell'equilibrio di genere. Da questo punto di vista, mi sento da relatrice una responsabilità in più, e avverto la necessità di trasmettervela. Non è una questione tecnica: non dobbiamo dividerci su tecnicismi. Qui c'è una questione politica: dobbiamo capire se in Senato si trova un accordo rispetto a questo principio e se il modo di rispettarlo che è stato sottoposto e viene proposto è adeguato rispetto all'esigenza che tutti noi abbiamo. Io penso di sì: penso che potrà succedere anche in Aula quello che è successo in Commissione, dove il mandato al relatore è stato dato all'unanimità. Penso che ci possa essere larga condivisione, pur nelle impostazioni leggermente diverse che ogni Gruppo può avere, perché è normale che sia così. Mi auguro che ciò avvenga, e garantisco sin da adesso un ascolto pieno, per arrivare ad un risultato il più possibile condiviso e che recepisca anche quello che di positivo può venire dall'Aula, che saprà dare con equilibrio l'indirizzo giusto, anche a me come relatrice, per eventuali correzioni.
2014-03-13	PD	FattoriniEmma	Le differenze ci sono, non sono solo culturali (io sono molto critica rispetto alla banalizzazione della cultura del gender ), ma proprio per questo richiedono un riconoscimento. Trovare le radici naturali di queste differenze non è una ragione a sostegno della tesi secondo la quale le donne devono ritornare a valori relegati a una specificità tutta culturale (che potrebbe essere quella del privato, o della maternità, o della sola dimensione dell' oikos, cioè della domesticità). Questo ragionamento è complicato, ma neanche tanto. Dobbiamo ripartire da due differenze precise. Le donne non devono essere protette come i panda, ma proprio per un riconoscimento che spetta loro ope legis, per natura, perché sono una delle due parti della stessa umanità. Io, che sono diffidente, perché credo moltissimo nel merito (e quando nella democrazia e nella rappresentanza le due cose si sposano, va benissimo), ritengo che questo ragionamento non c'entri con le donne. Lo abbiamo sentito, infatti, da tante colleghe: chi può negare che ci siano uomini che non hanno alcun merito e non rappresentano niente, che vanno solo dietro a capibastone? È palese che questo è un discorso pretestuoso. Infatti, è la nostra maturità sociale che ce lo dimostra. Molti sostengono addirittura che le donne siano superiori, più forti, più capaci. Io non arrivo a dire questo: dico che sono diverse. Poiché l'affermazione di questa diversità è costata tanto, e, anche per doti naturali, che attengono a questa specificità cui facevo riferimento prima, probabilmente le donne hanno anche più qualità, nel relazionarsi, nel coniugare piani diversi (il piano privato e la cura con quello pubblico), nel garantire l'efficacia dei risultati: sono migliaia le argomentazioni, di cui siamo ormai anche saturi. Tuttavia non arriverei a dire che l'uomo oggi non vale niente, vale solo la donna: anzi, sono preoccupatissima da questa, per così dire, superiorità; ma sono ancora più preoccupata - e secondo me il femminicidio ha anche questa origine - quando queste oggettive qualità e capacità della donna vengono misconosciute. Qui sta il punto dell'importanza delle quote di rappresentanza di genere, e non nella protezione del panda (è un discorso che non era più vero neanche negli anni Ottanta). Proprio per questo io, che sono contraria a questo tipo di soluzioni, sono profondamente grata alle amiche e alle colleghe che hanno condotto questa battaglia, alla quale ci associamo. Dobbiamo, però, fare anche un passo avanti, non solo sul piano del riconoscimento, e quindi della battaglia parlamentare e politica, ma proprio come convinzione culturale e morale di fondo. Dicevo quindi no alle quote rosa, ma sostegno alle quote paritarie. Abbiamo sentito in questi giorni di lotte alla Camera che sono quote paritarie per la democrazia. Intendo la democrazia nel senso che dicevo prima, perché la democrazia è un'altra cosa che cambia nella storia, non resta immobile. Quindi, se ci si richiama alla democrazia, si dice che quell'idea di democrazia è finita. In effetti, anche nelle vicende di cronaca di questi mesi, oggi ragioniamo di un cambiamento profondo dell'idea di democrazia, di decisione, di rapporto partiti-istituzioni: crollano i partiti, cambiano i segretari, cambiano i Governi. La democrazia non è un Moloch che sta là. Noi ci accingiamo a cambiare dei princìpi fondamentali della Costituzione; certo, sarebbe meglio farlo con ponderatezza e ragionamento, però si cambiano. Quindi, non è a questo il riferimento, ma a quello che dicevo prima, cioè a un dato di civiltà, di cui la democrazia è uno dei pezzi, e in quel cambiamento il riconoscimento di una parità non è un fatto protettivo: è un fatto che attiene a quella natura lì. Pertanto, prima che alla democrazia come concezione astratta, questa forte richiesta (non mi piacciono i termini come lotta, così bellicosi), su cui dobbiamo impegnarci con convinzione, non solo per una retorica di genere, va collegata alla migliore tradizione (sono contenta di parlare con la collega Lo Moro, perché ne sa ben più di me al riguardo): ripeto, in questa nostra richiesta così decisa dobbiamo riferirci alla migliore tradizione della nostra cultura giuridica sulla parità e sulle donne. Mi sembra di poter dire rozzamente che abbiamo una storia un po' schizofrenica su questo tema: è stato concesso il diritto di voto alle donne tardissimo, dopo la guerra, molto più tardi di tutti i Paesi civili; abbiamo avuto il delitto d'onore fino al 1975, una cosa pazzesca. Parliamo di femminicidio (per questo insisto con le mie amiche e colleghe), ma il fenomeno del femminicidio in Italia è diverso da quello della Svezia. Nel 1975 vi era ancora il delitto d'onore: se uno ammazzava una donna c'era una giustificazione, per cui si quantificava quante volte si era tradito, chi tradiva. Se lo andiamo a rileggere adesso (a me è capitato per approfondire la questione giuridica a proposito di un'altra scadenza che ci vedrà impegnati, ossia le unioni civili), constatiamo che abbiamo una legislazione arretratissima su questo tema e, insieme però (per questo parlo di schizofrenia), delle conquiste legislative molto interessanti e molto avanzate, più avanzate di tanti altri Paesi europei. Penso al diritto di famiglia (arrivato anche quello tardi), per l'evoluzione che ha avuto sul piano patrimoniale, sul piano del riconoscimento simbolico e non solo; penso alla fatica della conquista dell'interruzione di gravidanza e al divorzio: leggi faticate, combattute, che però hanno trovato soluzioni molto mature. È vero, c'è il problema dell'obiezione di coscienza, ma la legge n. 194 del 1978 potrebbe essere ancora un modello di consenso anche in Europa, su un tema che più conflittuale di così non potrebbe essere, perché l'aborto non è una quota in più, un numero in più, una protezione di lista; l'aborto è paragonabile solo alla prostituzione, per la sua impossibilità di essere debellato nella storia per legge. Non lo sarà mai; c'entrano la vita e la morte, è in assoluto il tema più divisivo che ci possa essere. Trovammo una soluzione che non era solo di compromesso, perché metteva insieme non - come si dice oggi - un consenso trasversale banalmente, ma proprio le culture profonde di questo Paese. Culture che avevano in quegli anni una coincidenza anche con la cultura politica: la cultura cattolica, che è fondamentale nel nostro Paese rispetto ai Paesi nordici (dove sono prevalentemente protestanti), e la cultura di sinistra, com'era quella comunista, anche con derive tanto criticate di compromessi tutti solo politicistici, ma che alludevano anche a un incontro di grandi sensibilità, che trovavano - come si dice malamente - una ricaduta, comunque una soluzione di alto senso giuridico comune. Questa sensibilità comune si è incrinata. Non adesso, si è incrinata sulla legge n. 40 del 2004, si è incrinata quando si fece un referendum forzato, quando sbagliarono tutti anche allora: sbagliarono quelli che sostenevano i valori non negoziabili come clava da buttare addosso a questioni enormi, che non era l'aborto, ma la modificazione delle tecniche riproduttive, che cambiavano di nuovo moltissimo il ruolo della donna (come avveniva per i metodi anticoncezionali negli anni Settanta, quando si realizzarono le conquiste che dicevo prima) e che aprirono un orizzonte completamente nuovo che è quello in cui ci troviamo adesso, cioè la possibilità di intervenire e manipolare l'inizio e la fine della vita, ossia interventi che cambiano proprio l'antropologia, e sono delle svolte antropologiche, e non sono un'invenzione di qualche cattolico integralista, sono vere. Sono vere, però hanno trovato risposte integraliste e soluzioni estreme, e hanno inficiato quello stile, quella postura e quell'atteggiamento che il nostro sistema giuridico e il nostro convivere (perché questo era) avevano trovato dal dopoguerra ad oggi. Ripeto: con una schizofrenia che ha visto forme arretrate, ma anche molto avanzate. Cosa è successo sempre in quegli anni, che, secondo me, sono la rottura di questo clima così positivo che dovremmo ritrovare? Che cosa fu? Oltre a questo bipolarismo etico di incattivimento tra cattolici e laici, ci fu un grandissimo rischio e pericolo, che c'è sempre quando viene meno un tessuto morale e culturale profondo: la strumentalizzazione politica a livelli beceri di questi temi (valori etici, rapporti tra i sessi e grandi scelte di civiltà). Non sto divagando: quello di cui stiamo discutendo attiene a questa tematica. Ebbene, ci fu un mercanteggiamento: io ti do questo, tu mi garantisci un'alleanza di là; io ti rifiuto un certo tipo di inseminazione. Arrivammo a questo punto. Sulla legge n. 40, si consumò un mercanteggiamento sugli ovuli femminili (uno sì e due no) da parte di gente che non sapeva neanche di che cosa parlava. Queste sono cose vergognose, a cui, chi ha un minimo di senso morale, a qualsiasi schieramento appartenga, deve ripensare. Non dobbiamo scendere a questo livello ancora. Cosa vuol dire ciò? Cosa vuol dire non strumentalizzare in senso schifoso, solo di potere, politicistico e solo di posti, queste grandi scelte di civiltà? Vuol dire - allora - che qui sono in gioco questi valori di civiltà, e non solo un'idea di democrazia che può passare. Allora cosa dico? È in quel quadro che va ridisegnata la cosa. Come si fa a fare tutto questo se le donne non ci sono? Come si fa se le donne sono fuori solo a ringhiare? Come si fa se si riproduce uno schema, di nuovo, di conflittualità così regressivo come è quello tra i sessi? Se lo scontro è di questa portata, di civiltà in questo senso (valori comuni e convivenza comune), non bisogna perdere l'occasione di un confronto e di ripensare un patto tra i sessi. Come avrebbero detto i nostri in altri tempi, lo scontro così profondo è tra le forze del bene e del male. Ricordo una cosa che sembra che non c'entri, ma nel mio ragionamento c'entra moltissimo. Tutti ricorderete, qualche settimana fa, quella quindicenne bionda di Bollate che picchiava, in quel modo terrificante e sotto lo sguardo, passivo ma coinvolto, dei suoi coetanei (in questo c'è l'ossimoro), una ragazza mora, come lei, vestita come lei e come i nostri adolescenti (i nostri figli pre o post adolescenti, di 15 come di 18 anni). La scenografia era terrificante. L'ho rivista diverse volte perché non ci credevo; pensavo fosse finta. Infatti, la settimana dopo ne hanno fatto un videogioco: l'hanno riprodotta per la fluidità del movimento, l'aggressività e l'aspetto voyeuristico della violenza, che ha sempre attirato l'uomo (appartiene alla natura umana), così compiaciuto e così schifoso, perché fatto tra due ragazze che si litigavano la preda del maschio (quindi, con un'inversione di quella che è la tradizione simbolica del rapporto tra i sessi). Ebbene: ciò è diventato un videogioco. Io ero esterrefatta. Ecco perché mi sembrava di aver già visto la scena: l'ho già vista nei videogiochi di mio figlio. Gli ho detto: ma vedi queste cose? È tutto così: il compiacimento della mobilità della violenza. Lo stesso giorno in cui leggo questa cosa, nell'altra pagina del giornale c'era un altro articolo. Un tema in discussione, poco detto e poco visto, passato a legge: l'eutanasia dei minori in Belgio. Lo stesso giorno, in un'altra pagina del giornale. Cosa c'entra questo con le quote delle donne? Non riconnetto questi nessi, ma c'entra moltissimo. Quello che abbiamo davanti non è un discorso apocalittico («dove andremo a finire? Non c'è più religione.»), ma è proprio un discorso specifico. Pensiamo al femminicidio: ne abbiamo parlato persino troppo, tanto da diventare quasi assuefatti, come sempre succede (quando di queste cose si parla troppo, ci si abitua ad esse). Si tratta tuttavia di questioni che alludono ad una gravità enorme del rapporto e della relazione tra i sessi, dentro le generazioni e tra le generazioni. Dunque cosa vuol dire tutto ciò? La politica deve interpretare almeno minimamente (ma speriamo sempre di più) quello che c'è davvero nella società, non quello che ci diciamo qua dentro. Io sono qua dentro da molto meno tempo rispetto ai quarant'anni in cui sono stata fuori, e vi dico che facciamo veramente fatica a farci capire sulle cose che contano, che certo sono quelle economiche, che certo è la crisi economica, ma la crisi - credetemi - sta nella radice di una fine morale che richiede un patto comune, non solo tra uomini e donne. Si devono ridiscutere i principi di una nuova convivenza. Allora, io vi dico che non è un fatto rivendicativo e non è un fatto di richiesta sindacale, perché le donne non sono un pezzetto corporativo, ma sono l'altra metà dell'umano. Vi chiedo quindi di ripensare a questo livello di ragionamento, che sembra tanto astratto, ma è di una concretezza pazzesca.
2014-03-13	PD	PagliariGiorgio	Voglio aggiungere un'altra considerazione; se prendiamo il tema della preferenza di genere, prendiamo un tema ulteriore che ci fa vedere anche quale sia il punto di arretratezza del nostro sistema politico sotto un altro profilo. La necessità sacrosanta di garantire una preferenza alle donne è il segno di un altro elemento di vischiosità di un sistema politico nel quale le opportunità non sono pari, nel quale la selezione tra i due generi non è oggettivamente pari e va per questo disciplinata. È evidente che si tratta di un vulnus al sistema democratico ed è evidente che si tratta di un problema che dovrebbe essere superato con il consenso di tutti. È evidente che dovrebbe essere un problema che non dovrebbe portare alla situazione in cui ci si trova in quest'Aula, con una discussione generale così lunga, di fronte a una situazione molto delicata sul piano delle convergenze su questo principio. Se non fossimo in questa fase così delicata e problematica della nostra democrazia e se prevalesse davvero la visione e l'esigenza di una democrazia aperta e plurale e l'esigenza del concorso nel governo del Paese, nelle assemblee parlamentari, indistintamente degli uomini e delle donne, delle migliori risorse presenti nella nostra Italia e disponibili a vivere l'esperienza parlamentare, se fossimo in questa situazione credo non avremmo ostacoli e resistenze su questa misura. Avere resistenze su questa misura ha solo spiegazioni di tipo partitocratico, cioè di tipo politico, di interessi particolari (purtroppo, prevalenti) all'interno di partiti, di egoismi che non hanno nulla a che fare con l'interesse nazionale, con l'interesse alla riqualificazione della vita pubblica, tema di cui (non solo in queste Aule) nei dibattiti politici ci si riempie la bocca ma sul quale poi, quando si tratta di adottare misure concrete, nessuno si preoccupa concretamente di occuparsi. Capire quali siano le ragioni che si oppongono all'introduzione di una preferenza di genere nel sistema delle elezioni europee (sistema proporzionale puro o sistema con tre preferenze) risulta - almeno a me - assolutamente impossibile. Lo si può comprendere solo nella logica, oltre che degli egoismi di parte, dei meccanismi deteriori dei sistemi delle preferenze, cioè nell'esigenza di tutelare le cordate, di tutelare le cordate che già possono essersi create, di non disturbare gli equilibri interni dei partiti. In questa chiave credo sia evidente la violazione della Costituzione nei suoi articoli e nel suo spirito che sarebbe perpetrata in quest'Aula qualora la preferenza di genere non venisse introdotta. Può apparire un'affermazione forte, ma è un'affermazione di cui sono convinto assolutamente sul piano politico per la lettura che ho della funzione politica, del rapporto tra politica e democrazia, della necessità che davvero alla funzione politica possa sperare di accedere chiunque abbia quei requisiti minimi inderogabili che certamente non ricomprendano l'appartenenza ad un sesso anziché ad un altro. La resistenza oggi su questo tema purtroppo sembra ancora riportare a quel punto. Peraltro, lo abbiamo visto nel recente dibattito svolto sulla legge elettorale italiana alla Camera dei deputati. Non vorrei davvero che cadessimo nella contraddizione di non votare la preferenza di genere e votare invece il ripristino della quota rosa nella legge elettorale italiana! Credo che su questo punto sarebbe più che opportuno svolgere una riflessione, perché tutti si attendono giustamente dal Senato, in sede di approvazione del disegno di legge elettorale, un ripensamento su alcuni punti, ma soprattutto su questo. Come è possibile non capire le ragioni forti che devono indurre ad introdurre la preferenza di genere? Perché non pensare, una volta tanto, che il dato oggettivo possa prevalere, dando in qualche misura un segnale di approccio diverso a temi come - ad esempio - quelli elettorali e costituzionali? Ancora oggi, dopo l'importantissimo passaggio di ieri alla Camera dei deputati, noi assistiamo, sul piano dei temi elettorali, ad un approccio che parte dalle percentuali elettorali date dai sondaggi e su ciò vuole parametrare la legge elettorale. Non è questo quanto ha voluto il segretario del Partito Democratico; questo è quanto hanno voluto altri. Ritengo che, sotto tale profilo, sia molto importante il risultato conseguito e il passaggio fondamentale ottenuto; a mio avviso, però, è necessario che su certe questioni di fondo si apra una discussione vera, libera, che miri ad emanare una legge elettorale che abbia pienamente i caratteri che ha indicato la Corte costituzionale, che devono caratterizzare questa fase politica o meglio la fase politica che sarà rappresentata dalle prossime elezioni nel nostro Paese. In quelle elezioni, la cittadinanza vorrà avere una piena libertà di scelta; se, dunque, sarà data la piena libertà di scelta nel contesto già garantito di un sistema che darà la maggioranza assoluta al partito che otterrà il miglior risultato, credo che riusciremo davvero a tornare alla partecipazione e ad un primo elemento di ricongiungimento e riavvicinamento tra la politica e i cittadini. In questa logica, ritengo sia pienamente da inserire anche il ragionamento di oggi sulla legge elettorale europea. Sappiamo tutti che purtroppo le elezioni europee sono tra quelle meno sentite dall'elettorato, perché vengono considerate come elezioni che riguardano un Parlamento lontano, distante, che non ha diretta incidenza sulla vita dei cittadini italiani. Purtroppo, questa visione non è corretta; purtroppo questo è il frutto di una situazione nella quale troppo spesso l'Europa viene vista solo come l'Europa del 3 per cento e non vengono poste in evidenza le sue molte altre utilità sul piano politico, economico e della difesa complessiva del sistema Europa e del sistema Italia. Aggiungere l'elemento di genere non è solo una misura di riconoscimento dei diritti delle donne, ma è anche una misura di riequilibrio del sistema elettorale stesso che, secondo me, consentirà una maggiore attenzione alle elezioni europee, perché indurrà con più convinzione l'elettorato femminile a guardare al voto e alle opportunità di scelta, perché vedrà nel riconoscimento della preferenza di genere l'opportunità di dare una rappresentanza più equilibrata tra uomini e donne. Per quanto ci possano essere scetticismi, è un segnale significativo e forte, perché la sensibilità dell'elettorato femminile su questo punto è assolutamente marcata e credo che tale sensibilità vada rispettata e debba trovare un riscontro che è - voglio dirlo in conclusione - nel segno dei diritti universali, della Costituzione e della visione propria del Partito Democratico; non è un cedimento a movimenti o all'opinione pubblica, ma è davvero un segno di coerenza. Un tentativo di costruire un sistema politico che ritrovi equilibrio, migliori quelli precedenti e abbia quelle premesse di impostazione, di apertura all'accesso alle cariche pubbliche che sono davvero indispensabili perché il sistema diventi più adeguato rispetto al momento, alla domanda politica e alle esigenze del sistema politico italiano
2014-03-13	PD	SpilabotteMaria	Noi ribadiamo con forza che non vogliamo in alcun modo rivendicare soglie o quote femminili. La questione, infatti, non si limita ad una misura quantitativa della rappresentanza, ma investe la concreta possibilità per una delle componenti della società di incidere sui processi decisionali e fare politiche portando in Parlamento la realtà del Paese, per cambiare finalmente le priorità dell'azione politica; a partire dal dare priorità al lavoro delle donne e dei giovani, al rilancio del valore sociale della maternità e di politiche di innovazione, che portino alla condivisione dei lavori di cura, procedendo verso una riforma del welfare, che lo renda a misura di donne e di uomini. Per questo è prioritario andare nella direzione di una democrazia paritaria, basata sul contributo di donne e uomini, che non rinuncia a nessuno dei generi e che è resa forte dalla piena collaborazione tra energie e competenze differenti e, allo stesso tempo, complementari. Anche per molte di noi è visceralmente difficile parlare di quote. Molte di noi non le amano. Sembrano la negazione della nostra essenza più profonda. Ci dicono, con un pizzico di disprezzo, che le quote sono per chi non ce la fa e per chi preferisce chiedere aiuto piuttosto che stringere i denti. Sappiamo che non è così, che ce la possiamo fare da sole, ma non è questo il punto. Ritengo ci debba essere un senso di urgenza in tutti: non in tutte, ma in tutti noi. Non possiamo aspettare. Abbiamo bisogno di fare il reset di un sistema in cui le donne, che sono le migliori laureate da anni, scendono al 13,7 per cento nei posti del potere. Come possiamo credere che sia un caso? Come possiamo pensare che sia naturale? A me tutto questo ricorda quando, anni fa, gli esperti di statistica notarono che in Cina nascevano meno bambine e iniziarono a dire che non era possibile. Qualcuno alzò le spalle dichiarando: «sarà la natura». No, non era la natura: le facevano fuori, era aborto selettivo. È una distorsione anche questa volta? Non possiamo lasciar fare alla natura. Se non credete a nient'altro che ai numeri, guardate quelli: le donne sono oltre il 50 per cento dei laureati e molto meno del 15 per cento ricopre posizioni di comando. Ci volete far credere che l'intelligenza delle donne inizia a decadere drammaticamente oltre i venticinque anni? La gravidanza ci danneggia cerebralmente? Abbiamo meno voglia di lavorare? Dieci anni fa non mi sarei mai sognata di sostenere le cosiddette quote rosa (quelle che molti amano chiamare quote rosa): mi sarei opposta, anche arrabbiandomi. Oggi continuo a pensarla così, ma la situazione di grave disparità di genere che affligge il Paese mi fa pensare che siano un passo temporaneo necessario per crescere. «Quote rosa», due parole che non convincono: «quote», perché a nessuno piace essere rinchiusa in una percentuale di genere; «rosa», perché richiama un'idea tradizionale di come le bambine devono mostrarsi al mondo. Il problema vero è che senza un sistema di quote vincolanti la presenza femminile ai vertici delle società non cresce, e il caso norvegese, che ha fatto scuola in Europa, lo dimostra. Un morbido dosaggio di incentivi non scuote una società chiusa; un sistema bloccato non si lascia riformare con strategie soft. Un tetto obbligatorio produce invece un balzo immediato: è un rimedio temporaneo, un ponte gettato per superare asimmetrie storiche di presenza e di potere, al quale si può rinunciare non appena le due sponde si riallineano. Non si può giocare una partita alla pari se una delle due squadre non è in grado di schierare tutti i suoi uomini e le sue donne in campo e nessun Paese può permettersi di sprecare il 50 per cento dei suoi talenti. Le quote rosa fanno bene alla politica e, per quel che mi riguarda, non è più un auspicio; lo dicono due docenti donne che ne hanno prodotto la prova. Aumentando il numero delle candidate aumenta la qualità degli eletti, donne e uomini: questa è la tesi dimostrata per la prima volta. Inserire le signore per forza, perché lo chiede la legge, non abbassa la qualità e non è antimeritocratico. La legge 25 marzo 1993, n. 81, stabiliva che nessun genere poteva rappresentare più dei due terzi dei candidati totali nelle liste comunali; la legge poi venne abolita nel 1995 perché dichiarata incostituzionale. Alcuni Comuni andarono al voto con l'applicazione della legge e fu possibile fare uno studio ed un confronto fra i due gruppi di Comuni, con e senza quote. La misurazione si è rivelata a favore delle quote e delle donne; la loro presenza non peggiora, anzi migliora la qualità dei candidati, che si misura sugli anni di istruzione e anche sul tipo di occupazione che avevano prima dell'incarico. Sono stati presi in esame 8.100 Comuni, e non soltanto le donne inserite erano più istruite dei colleghi uomini, ma per fare spazio alle candidate femmine erano rimasti fuori i maschi meno qualificati, e così è migliorato il livello medio di tutta la classe politica. La qualità dei politici è determinante per la crescita di un Paese e la qualità con le donne aumenta. È stato respinto con forza, insomma, l'argomento delle quote come antimeritocratiche, oltre ad apparire un fatto assai singolare in un Paese come il nostro in cui le donne sono ormai più istruite degli uomini e i talenti femminili abbondano. Questa argomentazione non convinceva prima, e adesso convince ancora meno. Le quote sono uno strumento che può rivelarsi determinante per il raggiungimento della parità tra uomini e donne. Alcuni ci dicono: le quote sono contro il principio di pari opportunità per tutti, poiché le donne ne risulterebbero avvantaggiate. Io rispondo: dire che le donne sarebbero avvantaggiate dalle quote vuol dire non prendere in considerazione gli svantaggi sociali derivanti soprattutto dalla divisione sessuale del lavoro e dalla ripartizione storica e tradizionale della sfera pubblica e della sfera privata tra i sessi, che di fatto hanno impedito alle donne di occupare i posti di potere che sarebbero spettati loro. Gli altri dicono: le quote non sono democratiche perché sono gli elettori che devono decidere chi sarà eletto. Io dico: un elettore non può mai scegliere chi non è nelle liste elettorali, chi non è candidato, e nelle nostre democrazie sono i partiti i monopolizzatori delle liste elettorali. Loro dicono: le quote implicano che il sesso intervenga al posto delle competenze e, così, alcuni candidati tra i più competenti vengono scartati. Io dico: la tematica delle competenze emerge misteriosamente solo quando si parla di quote e, soprattutto, solo e se si parla di donne; i candidati uomini sarebbero competenti per natura. Alcune donne non vogliono essere elette solo perché sono delle donne; l'esperienza delle donne è necessaria alla vita politica e, se non si attivano strumenti per invertire la tendenza in atto in Italia, non solo non avremo donne elette perché sono donne, ma - probabilmente - nemmeno donne elette del tutto. Nel nostro Paese rimane una preoccupante situazione di discriminazione nei confronti delle donne. Gli strumenti per promuovere ed incentivare la presenza delle donne nei luoghi di lavoro e di decisione politica sono, purtroppo, principalmente nelle mani dei Governi nazionali e dei partiti politici. L'Unione europea, pur avendo giocato finora un ruolo fondamentale di promozione della parità tra donne e uomini in campo sociale ed economico, ha avuto un atteggiamento di eccessiva prudenza sul tema del riequilibrio di genere nel dominio della rappresentanza politica. La politica europea per la promozione di una rappresentanza bilanciata delle donne e degli uomini all'interno dei processi decisionali è stata strutturata principalmente attraverso strumenti soft, quindi non direttamente vincolanti, ossia attraverso raccomandazioni e risoluzioni. L'assenza di interventi decisivi nel campo della rappresentanza politica rappresenta un grave vuoto nell'ambito della strategia globale di lotta contro le disuguaglianze tra donne e uomini dell'Unione. Nel nostro Paese gli innumerevoli fallimenti sull'introduzione di una legislazione paritaria nell'ambito politico sono conseguenza di un monopolio maschile trasversalmente alleato contro l'idea stessa di pensare concretamente ad un'immissione delle donne nei centri di potere politico. Il problema sta proprio qui. Noi abbiamo fatto in modo che la battaglia si giocasse solo tra un genere, per un genere. L'equità è diventata una battaglia sociale solo dal punto di vista femminile e non ha rappresentato un traguardo politico, economico e sociale che renderebbe migliore il nostro universo condiviso. Tutto è finito rinchiuso nei confini di una conversazione tra donne, sulle donne. Allora proviamo a ripartire da questo silenzio: agli uomini, soprattutto, quello di provare a saltare i soliti steccati, che sono facilissimi da smontare, con un pò di pragmatismo e coraggio. Siamo un Paese che sembra fermo da decenni, rigido e prevedibile, dove una donna su due non ha un lavoro pagato, dove le famiglie fanno un figlio e poi pensano subito di dover chiudere i conti. Possibile che non diventi una priorità di tutti cercare strategie, anche temporanee, capaci di ridestare autostima e fiducia gli uni nelle altre? Più trasparenza nelle selezioni delle persone, più libera competizione tra le idee e - poi - una preghiera: in tutto questo dibattito sospendete l'obiezione del merito. Volete dire che in Italia il merito ha trionfato finché non è arrivato questo fastidio, questa rogna delle quote? E - poi - ci sono così tante donne immeritevoli tra le vostre compagne, madri, colleghe, amiche, figlie?
2014-03-18	PD	CantiniLaura	Signor Presidente, onorevoli colleghi e colleghe, permettetemi, prima di tutto, di riepilogare il contenuto delle norme, che vorrei commentare, introdotte con il disegno di legge che stiamo discutendo da diverse ore. Lo faccio non per esercizio, ma perché troppo spesso quando ne sentiamo parlare, sia in quest'Aula ma soprattutto sui mass media, sembra che si stiano proponendo cose diverse da quelle che invece sosteniamo. Il disegno di legge che vorremmo approvare prevede misure specifiche sul riequilibrio di genere per le elezioni europee, introducendo norme compatibili con questo sistema, che, come sappiamo, prevede la preferenza. Perciò, nel caso in cui l'elettore decida di esprimere più di una preferenza, la scelta dovrà comprendere candidati di entrambi i generi, sia donne che uomini, pena l'annullamento della seconda e della terza preferenza. Si obbligano i partiti a presentare liste in cui nessuno dei due sessi sia rappresentato in maniera superiore al 50 per cento e nel cui ordine i primi due candidati siano di sesso diverso. Poi, nel caso di mancato rispetto della quota del 50 per cento, vi sarà perciò la cancellazione dei nomi dei candidati appartenenti al genere più rappresentato, procedendo naturalmente dal fondo della lista. Care colleghe e cari colleghi, in quest'Aula e fuori da quest'Aula, trattando questa parte del disegno di legge, si è parlato con un certo disprezzo di queste norme, ingiustamente chiamate o sintetizzate come norme per le quote rosa, cioè a tutela, come se ci fosse una riserva. Si è aperto un diluvio di commenti sul merito, che sempre si è introdotto nelle discussioni quando si sono cercati strumenti per aprire, anche alle donne, i luoghi di rappresentanza politica. Il merito è così diventato incredibilmente un'arma contro le donne, perché si dice che se le donne meritassero non avrebbero bisogno di norme specifiche, tantomeno di una riserva indiana. Permettetemi di dissentire però rispetto a queste argomentazioni e di portare qualche dato significativo. In Italia solo il 47 per cento delle donne lavora, contro il 67 per cento degli uomini ed il 60 per cento della media OCSE. Anche fra le donne laureate vi è un divario di oltre dieci punti percentuali. Nello stesso tempo, però, le donne italiane sono mediamente più istruite degli uomini. Ci sono nove punti percentuali che dividono, in Italia, le donne laureate dagli uomini: 24,2 per cento rispetto al 15,5 per cento a favore delle donne. Tra la popolazione dei giovani tra i trenta ed i trentaquattro anni sono le donne quelle che riescono a conquistare più spesso e meglio la laurea; un divario che però non garantisce alle donne di ricevere poi lo stesso trattamento riservato agli uomini sul lavoro. Rimangono forti le differenze salariali e si acuiscono con la nascita dei figli che a volte - troppo spesso purtroppo - determinano anche la perdita del lavoro. Uno studio della Banca d'Italia del 2013 (cito questo studio perché non è realizzato da un'associazione femminista ma dalla Banca d'Italia) rilevava come, sebbene l'ordinamento nazionale sia caratterizzato per una normativa di buona qualità in tema di pari opportunità tra uomini e donne nel lavoro, il grado di effettività della normativa è però molto ridotto, sussistendo ancora un accentuato divario tra la qualità delle regole e la loro concreta applicazione; un divario tra i principi affermati nei testi normativi e l'impatto di questi sulle situazioni concrete. Questa è forse la riserva indiana di cui dobbiamo parlare, cioè dello scarso numero di donne che riesce ad avere un lavoro a dispetto del merito, che dovrebbe essere prioritario - come si dice e come dovrebbe - nella scelta di chi assumere. Per quale motivo qui nessuno, cari colleghi, parla di merito? Dov'è il merito in una società in cui le persone con maggior grado d'istruzione vengono allontanate dal mondo del lavoro perché non trovano politiche adatte alle loro esigenze? Di fronte a tutto questo, cari colleghi e care colleghe, c'è bisogno di una politica più femminile che passa non solo, ma anche, da più donne in Parlamento e nelle assemblee elettive di ogni livello, perché noi molto spesso siamo state discriminate - tutte noi, anche chi è privilegiato come noi che sediamo in queste Aule - sulla retribuzione o sull'assunzione nel lavoro solo perché donne; noi abbiamo rischiato un arresto alla carriera o una perdita di lavoro per una maternità. Questa è la nostra debolezza, ma - credetemi - è anche il nostro merito, cari colleghi, perché abbiamo imparato sulla nostra pelle che l'uguaglianza non è un'astratta parola formale o un principio che sta lì in alto; l'uguaglianza, perché si verifichi, deve tener conto delle differenze nei dati di partenza. È un dato, colleghi, che su 72 parlamentari europei italiani, solo 18 degli eletti nel 2009 siano donne; un numero che ci pone, assieme ad Irlanda e Lituania, al ventiduesimo posto su 28 Stati membri per presenza femminile al Parlamento europeo. È un dato che evidenzia come in altri Paesi europei, in cui si sono attuate politiche attive per ridurre le differenze nella rappresentanza, ora le donne siano in maggior numero, sia nel Parlamento nazionale che in quello europeo. È un dato che mostra come nei Paesi europei, in cui vi è una maggiore quantità di donne in politica e nelle istituzioni, le donne abbiano più spazio nel mondo del lavoro grazie a politiche di sostegno promosse e poi approvate dalle assemblee elettive. Una rappresentanza femminile è necessaria per vedere con occhio nuovo i problemi, per renderli prioritari nell'agenda politica, per non lasciarli lambire nell'ambito delle buone intenzioni ma porli al centro delle attenzioni di tutti. Una maggiore rappresentanza femminile all'interno delle istituzioni «...è forse il primo e fondamentale presupposto per un'effettiva attuazione del principio del gender mainstreaming.» - cioè della parità di genere - «Esso richiede (...) una presenza attiva delle donne nella fase di elaborazione e approvazione delle misure di politica economica e sociale che incidono sulla collettività, degli uomini e delle donne». Questo è quanto rileva una ricerca promossa dalla Banca d'Italia in uno studio del giugno 2013 intitolato: «L'evoluzione della normativa di genere in Italia e in Europa». In tale studio, si sottolineava come la normativa comunitaria, che pure ha svolto un ruolo fondamentale nella definizione dei principi di pari opportunità fra uomo e donna e nella fissazione di obiettivi di sviluppo nelle politiche di genere nei diversi Stati membri, si sia tuttavia riflettuta in un diverso impatto sostanziale del quadro normativo nei Paesi europei, dipendente soprattutto dal contesto culturale di riferimento, data la scarsa prescrittività delle regole a livello nazionale. Credo - e so di fare un'affermazione forte - che sia il tempo che qualcosa cambi, che come ci affrettiamo a mettere in normativa nazionale le regole che riguardano la concorrenza e il mercato è tempo che l'Europa sia prescrittiva anche sulla parità di genere nei Paesi in cui questa è carente, come l'Italia. È tempo in cui finalmente anche il dettato costituzionale e quindi la rimozione degli ostacoli all'uguaglianza di cui all'articolo 3 della Costituzione e la promozione delle pari opportunità di cui all'articolo 51 non siano più solo belle parole, ma fatti. Cari colleghi, questa sensibilità, questa capacità di includere nelle politiche europee lo sguardo delle donne che ancora subiscono tali discriminazioni non passano da astratte e nebulose dichiarazioni di principio in cui si impegnano i partiti, ma da una reale e concreta maggiore disponibilità nelle liste elettorali di donne - di quelle che hanno più merito - e di conseguenza in un maggior numero di donne italiane al Parlamento europeo: donne che portano il proprio bagaglio culturale e la propria esperienza e che sanno, come me e come voi, che politiche attive di sostegno e di aiuto alle donne si riflettono in un miglioramento non solo per le donne, ma per tutta la società di donne e di uomini.
2014-03-18	PD	DeBiasiEmiliaGrazia	(ore 12,18) ( Segue DE BIASI). Questo vuol dire che l'intera società è cambiata con l'ingresso delle donne nella vita sociale, e penso che queste istituzioni, che poco soddisfano i cittadini, tanto potranno cambiare con un maggiore ingresso delle donne, con uno sguardo anche diverso da quello maschile, con uno sguardo che ha dietro di sé una storia di esclusioni e di miserie, ma anche una storia di forza e di grandi conquiste. È quindi l'intera società che cambia. Non credo quindi che dobbiamo parlare di quote, ma non accetto nemmeno, non mi piace, sono contraria alla tesi di chi dice che non ci sono distinzioni fra uomini e donne, ma si tratta solo di qualità. Peccato che, non a parità di bravura, ma a parità di mediocrità, normalmente scelga comunque un uomo. Quindi anche su questo forse dovremmo cominciare a fare qualche piccolo ragionamento. Non è vero che non esistono distinzioni fra uomini e donne, perché esiste una storia di divisione del lavoro, esiste una storia di separazione fra la sfera della cura e la sfera della società e del potere. Non è vero che non esistono distinzioni fra uomini e donne se per tanti anni abbiamo parlato di una società che aveva al centro l'uomo lavoratore, e ancora oggi è tanto difficile per le donne accedere liberamente ad un lavoro e ad una carriera (non soltanto al lavoro, perché quello lo facciamo già tanto: le donne italiane sono quelle che, secondo i dati ONU, al mondo lavorano di più in assoluto, e non si tratta, ovviamente, di quanti piatti lavano i maschi: cerchiamo di elevare un poco il livello del ragionamento). È una forzatura, certo, me ne rendo conto, ma se non avessimo forzato nei consigli comunali e nelle istituzioni di prossimità, oggi noi non avremmo classi dirigenti locali maschili e femminili di altissimo livello. In alcuni momenti va fatta una forzatura, perché la volontà non è sufficiente, e soprattutto mi sembra scadente: quindi, sarà bene farla. Accettiamo che si tratti di una fase transitoria: anch'io credo che il punto di approdo debba essere la parità del 50 e 50, e cioè di un mondo istituzionale che riconosce l'esistenza di uomini e donne. Nel frattempo, vi sono tante tappe intermedie: vi è la quota (che però non auspico in questo momento); vi è la norma antidiscriminatoria, che è quella che cerchiamo di applicare, quella più dinamica, che consente maggiormente anche le mediazioni istituzionali. Certo, c'è un punto politico che riguarda poi i partiti. Tante volte abbiamo sentito dire, almeno nella mia esperienza, che però le donne alla fine non ci sono: non è vero, le donne sono dovunque, le donne ci sono, sono dappertutto; hanno voglia di misurarsi con la politica e con il potere; hanno voglia di entrare nel mondo della decisione. Certo, per quanto riguarda la politica - parlo per la mia parte, non mi permetto di parlare della cultura politica dei colleghi e delle colleghe che non la pensano come me - quindi, per quanto riguarda un'idea di sinistra, credo che questa battaglia della parità vada anche sostanziata da un progetto politico complessivo. È un progetto politico che ancora oggi stenta ad esserci ma, detto questo, non è che per questa ragione io possa ammettere che mi si dica che non ho il diritto di discutere del potere finché non si sia raggiunta la parità sociale in questo Paese. Come disse una volta Oliver Cromwell al vescovo, sancendo l'inizio della laicità dello Stato: chi sei tu per parlarmi in questo modo? Lo dico a quel mondo maschile che sostiene che non è il momento. Ebbene, non è mai il momento: è sempre l'ora dei pavesini, mi verrebbe da dire; se non si comincia è sempre e solo l'ora dei pavesini. È un po' poco per un obiettivo così alto, e non perché le donne sono le metà dei cittadini italiani (cosa che pure avrebbe un suo valore, ma non ne voglio fare una questione sociologica), non perché è un fatto di giustizia sociale riparare ad un torto, alla storica esclusione (non è sufficiente neanche questo), ma perché io sono convinta, con le Nazioni Unite, che la strada vera sia quella della condivisione. Se noi vogliamo costruire una società diversa, dobbiamo imparare a condividere tra uomini e donne: condividere gli aspetti sociali, condividere la vita di tutti i giorni, condividere nella politica, condividere nel potere; non il conflitto ma la collaborazione. Capisco i colleghi maschi su un punto, banale ma che forse vale la pena di dire: è pur vero che se c'è una donna non c'è un uomo; questa è matematica, quindi bisogna che anche di questo i nostri colleghi se ne facciano pienamente una ragione. La verità è ineludibile: se c'è una donna non c'è un uomo, e però ciò non può fermarci rispetto a una coerenza che abbiamo. Nella costruzione di un'Europa che sia politica e non soltanto dei mercati, di un'Europa che sia dei cittadini, non possiamo ovviamente escludere le donne da questo percorso, che io personalmente trovo entusiasmante. La condizione delle donne - si è sempre detto - è la misura di civiltà di un Paese, ed è così perché è dalla libertà delle donne che nella storia è nato un allargamento di libertà per tutti. Capisco che può essere doloroso, che può essere seccante, capisco che si siano già fatti molti accordi elettorali (siamo proprio anche molto prosaici); non diciamo che è una quota, benché la quota, ancorché poco elegante, sia molto popolare, ma diamo una possibilità a questa Europa e diamo una possibilità all'Italia di entrare in Europa con la testa ancora più alta e con due punti di vista: quello degli uomini e quello delle donne. Credo sia questo un ragionamento di compimento della democrazia. Poi ciascuno continuerà a pensarla come vuole, però non possiamo chiamarci fuori come Senato della Repubblica e, quindi, come la massima istituzione del nostro Paese, che non può non assolvere al compimento del dettato costituzionale.
2014-03-18	PD	DeBiasiEmiliaGrazia	Signor Presidente, in occasione dell'8 marzo Hillary Clinton ha detto una frase molto importante secondo me, cioè che il riconoscimento dei talenti delle donne, delle capacità e della condizione femminile è il grande lavoro incompiuto di questo secolo e che noi abbiamo di fronte. È un'affermazione tanto più vera se guardiamo alla crisi della rappresentanza che attraversa non soltanto l'Italia ma quanto meno l'Europa: una crisi di rappresentanza che si è sostanziata più e più volte in una distanza crescente tra i cittadini e il potere, tra gli uomini e le donne, il potere istituzionale e i Governi.
2014-03-18	PD	RussoFrancesco	Detto questo, vorrei però che evitassimo la tentazione del «benaltrismo», nascondendoci dietro a qualche banale luogo comune e rinunciando alla possibilità, anche in questo caso, di mettere in atto scelte capaci di migliorare la qualità della democrazia in Italia e in Europa. Sì, la qualità della democrazia, perché è davvero necessario che ci ripetiamo l'ambizione, in un tempo di grande fatica per le nostre istituzioni, di scelte che riannodino il filo della fiducia fra cittadini e luoghi della democrazia partecipativa, che portino con più semplicità e immediatezza la vita e i problemi delle persone e delle famiglie lì dove si prendono decisioni importanti sulla vita della comunità, che umanizzino le talora fredde tecnicalità del potere, che superino riti ripetuti spesso senza neppure ricordarne il senso, per restituire a gesti e procedure solo apparentemente formali la dignità e la solennità che derivano dal fatto che questi luoghi sono nati per essere l'ultima istanza soprattutto di chi chiede alla politica il riscatto da una situazione di disagio.
2014-03-18	PD	RussoFrancesco	Prendiamo atto che, come ci insegna l'Europa nelle sue realtà più qualificate, investire sulle donne fa bene alle comunità, le rende più creative, plurali, equilibrate; che favorire l'ingresso e il successo delle donne nel mondo del lavoro fa crescere il PIL ma anche il numero dei bambini che nascono e che dicono della nostra capacità di guardare al futuro con speranza. Ripetiamoci allora che il problema non è regalare posti alle donne in quanto donne per completare quote prestabilite, più o meno rosa (è successo che uomini di poca qualità siano finiti in una qualche lista solo per garantire rappresentanza ad un territorio o per completare gli spazi a disposizione di una corrente di partito, lo sappiamo): l'obiettivo invece è quello di creare le condizioni affinché il contributo originale del femminile arricchisca le istituzioni della politica, come avviene fortunatamente in altre realtà sociali.
2014-03-18	FI	BerniniAnnaMaria	Signora Presidente, il senatore Bruno ha fatto una disamina dell' iter in Commissione del testo al nostro esame che dà la misura di come alcuni degli aspetti discussi presentino elementi di chiara problematicità sotto il profilo, per certi versi, temporale e, per altri, dei contenuti. Ovviamente, in questo caso, il lavoro della Commissione ha tenuto conto delle diverse sensibilità che si sono manifestate e che sono state anche espresse nei diversi disegni di legge dei quali la relatrice, che ringrazio per il lavoro veramente complesso che le è stato richiesto di compiere e a cui ha adempiuto in maniera egregia, ha ritenuto di privilegiare il testo che più rispecchiava il sentimento della minoranza. Devo dire che le mie considerazioni - confesso che quelle che farò da adesso in poi sono più a titolo personale che in rappresentanza del movimento che mi esprime - partono dal presupposto, per certi versi remoto, che mi porta ad affermare che le espressioni «riequilibrio di genere» e «quote rosa» siano state più volte, troppe volte, interpretate in maniera limitativa. Questa normativa lo fa giocoforza, perché poco è il tempo a sua disposizione, dal momento che il 25 maggio si avvicina e che la legge del 1979 è stata a più tratti, e con diversi livelli di intensità, ripensata, discussa e, per certi versi, rimaneggiata. Essa aveva in questo senso operato la scelta - direi ora certamente non più attuale - che si riferiva all'incidenza del mancato riequilibrio di genere sui finanziamenti pubblici ai partiti che avessero partecipato alle competizioni elettorali. Peraltro, è assolutamente evidente che un testo come questo, pur - ripeto - nella sua limitatezza non solamente temporale ma anche contenutistica, e quindi evidentemente concettuale rispetto soprattutto alle elezioni che si avvicinano sempre più velocemente, può essere sottoposto ad una valutazione per certi versi trasversale - lo abbiamo visto anche nel corso dei lavori della Commissione - rispetto ad una diversa valutazione dell'incidenza percentuale del riequilibrio della rappresentanza di genere, che può quindi portare alla formazione di un consenso che vada oltre gli steccati ideologici e di partito. Non possiamo dimenticare, però, che è un testo che chiama in causa principi e diritti fondamentali - come quello attinente alla non discriminazione di genere e, quindi, alla necessità di un riequilibrio uomo-donna nelle liste dei candidati alle prossime elezioni europee e alla composizione del nuovo Parlamento europeo - e che deve anche tenere conto della necessità di non far del riequilibrio un disequilibrio. Mi scuso di questa ultima affermazione, che può sembrare per principio forse un po' rude se non ulteriormente articolata, ma cercherò di essere più chiara nel prosieguo. Come ho detto, questa normativa - a mio avviso, in maniera giocoforza troppo sbrigativa - individua un percorso un po' troppo irto di criticità, pur nella condivisione, per quanto mi riguarda e, in questo caso, per quanto riguarda anche il movimento che mi esprime, dell'obiettivo finale di garantire agibilità di accesso delle donne alle cariche politiche. Si tratta di un'agibilità che però non deve essere forzosa, forzata ed eccessivamente sottoposta ad una geometria della rappresentanza e del merito. Come ho detto, devo confessare - e, per certi versi, porre come premessa a questo mio intervento - un'antipatia ed un profondo sospetto soprattutto rispetto all'espressione «quote rosa», che non amo per nulla. Non amo quest'espressione non tanto e non solo perché il mio istinto liberale mi fa diffidare di qualsiasi vincolo alla rappresentanza politica e alla libertà degli elettori di esprimere in maniera assolutamente spontanea e non vincolata il loro voto (perché un vincolo sarebbe anche l'imposizione di una rigida mappatura percentuale di genere nell'Assemblea di Strasburgo), quanto perché, essendo la suddetta espressione troppo semplicistica, rischia di rivelarsi troppe volte bugiarda. Quello che ritengo debba ispirare il nostro lavoro qui e sempre, con riferimento alla rappresentanza di genere, è il principio delle cosiddette azioni positive, ossia di una pluralità di interventi - e non di uno solo o di un approccio quotistico - a supporto di tale rappresentanza, che non può esaurirsi in una semplice imposizione burocratica di percentuale. Non mi nascondo che - com'è stato giustamente rilevato anche negli interventi che mi hanno preceduto - occorre dire che il testo che oggi esaminiamo, essendo basato sulla manifestazione di preferenze (tre nella fattispecie, come evidenziate dalla legge n. 18 del 1979), è molto diverso dall'indicazione obbligatoria di un numero paritario di europarlamentari donne e uomini. Esso comporta, invece, una quotazione nella composizione delle liste, il che però - com'è stato altrettanto chiaramente evidenziato da molti degli interventi che mi hanno preceduto - rischia di creare seri problemi a quelle liste che avessero già cominciato a raccogliere le firme con composizioni che non corrispondessero agli equilibri richiesti da questa normativa. Tali problemi, come ricordava il senatore Bruno, non solo sono stati evidenziati con estrema chiarezza da noi commissari nel dibattito prodotto dalla nostra Commissione, che è la 1ª, ma sono anche stati ribaditi dal Governo e, in ultimo, da un'informativa del sottosegretario Bocci. Ciò che quindi dobbiamo tenere come riferimento prioritario ora è l'offerta al cittadino. L'intenzione meritoria della legge è quella di dare una possibilità in più al genere femminile, ancora sottorappresentato, questo è certo: esso è sottorappresentato in particolare nelle liste per le elezioni politiche e per il Parlamento europeo. Il difetto di rappresentanza si riduce con riferimento alle elezioni locali, ma questo evidenzia l'assunto che prima proponevo - e mi scuso per darmi ragione da sola - relativamente alla necessità di non dare solo un'interpretazione quotistica al riequilibrio di genere, ma di tener conto anche di altri elementi, che hanno una matrice molto più profonda (culturale e, per certi versi, economica ed anche sociale) nella difficoltà spesso per le donne ad accedere alle competizioni elettorali e soprattutto a gestire, magari dopo avervi acceduto, la complicata logistica nel ricoprire il ruolo. Per quanto mi riguarda, l'identificazione di una rappresentanza di genere riequilibrata deve essere un'opportunità, non una coazione dell'elettore alla scelta, o addirittura un ossimoro elettorale che non premia, anzi nasconde - ed è un peccato - la qualità e il merito dei soggetti che si giovassero delle quote riservate. L'intervento di riequilibrio di genere non deve mai trasmodare - lo dicevo prima - in una discriminazione al contrario, perché è vero che le azioni positive trovano fondamento nell'articolo 3 della Costituzione, secondo comma, ossia nel divieto di trattare in maniera diseguale situazioni diseguali, quindi nell'obbligo di trattare in maniera diseguale situazioni diseguali; è altrettanto vero, però, che esiste un primo comma dell'articolo 3, che richiede di rispettare il principio di eguaglianza formale, per evitare appunto le discriminazioni a contrario. Il tema è stato ben trattato dalla Corte costituzionale, con un orientamento per certi versi restrittivo e, in parte, non ancora superato: con la sentenza n. 422 del 1995, essa ha infatti stabilito che per azioni positive devono intendersi quelle preordinate a conseguire un risultato - lo sottolineo - non già una diretta ed immediata realizzazione del risultato stesso, come potrebbe essere ottenuto attraverso l'organizzazione di quote non ben gestite. La Corte all'epoca precisava (questo per me è molto interessante, colleghi, perché afferma un principio che reputo estremamente significativo nell'interpretazione del riequilibrio di genere) che la misura migliore per assicurare il risultato dell'equilibrio di genere sarebbe stata quella di implementarlo attraverso lo statuto dei partiti o influendo sul sistema, all'epoca, di finanziamento degli stessi (ipotesi quest'ultima, com'è noto, non più praticabile). Quindi, la Corte Costituzionale - e il tema è ancora attuale - esige meccanismi che incentivino la rappresentanza di genere, ma non la impongano. Non mi sfugge che, in un contesto ‑ lo dicevo prima ‑ dove sono contemplate le preferenze, la previsione di quote di genere nelle liste non determina la coincidenza tra candidabilità ed eleggibilità; ma rimane il principio della necessità di non eccedere nell'impostazione di vincoli alla manifestazione delle preferenze, imponendo modalità o automatismi eccessivamente macchinosi e quindi limitativi. per gli elettori ma anche per gli eletti. Mi spiego con un esempio (e questa è l'affermazione più articolata della dichiarazione per principio che prima accennavo). Anche in questi ultimi giorni abbiamo ascoltato molti pareri pro e contro le «quote rosa», soprattutto con riferimento alla legge elettorale che dovrà regolare le elezioni politiche. Sono stati evocati, addirittura con termini ed espressioni elegiache, i modi degli Stati Uniti, indicati come la culla di tutte le battaglie civili contro la discriminazione verso le donne. Ma proprio negli Stati Uniti le quote rosa, così come noi le stiamo declinando e intendendo qui e ora, non esistono. Nella vita politica non c'è alcun vincolo legale di genere o di altra natura, anche perché sarebbe considerato discriminatorio a contrario, come prima accennavo, dalla giurisprudenza della Corte Suprema. Anzi, i numeri della politica in America presentano in realtà uno squilibrio di genere: solo 20 sono le senatrici su 100 seggi senatoriali; nel Congresso le rappresentanti sono il 18 per cento dell'Assemblea; nei singoli Stati solo 74 ruoli Esecutivi su 318 sono appannaggio di donne; e solo 5 Stati su 50 sono governati da donne. Ovviamente non sto indicando questi numeri e questi dati come best practice, sto solo affermando un principio oggettivo: è un dato di fatto che negli Stati Uniti le donne (e le minoranze in genere) abbiano compiuto enormi passi avanti, ma non grazie alle quote. Questo si deve a quello che in America viene comunemente indicata come «discriminazione positiva»: in pratica, a parità di merito, sia nel pubblico sia nel privato, si debbono favorire le donne. In più, gravi sanzioni sono previste per coloro che attuano comportamenti discriminatori: per esempio, un'azienda che abbia fatto un'assunzione discriminando una candidata per assumere un candidato rischia di non poter più lavorare con enti statali o federali. Questo è solo un esempio, e tanti altri se ne potrebbero fare. Queste sono le discriminazioni positive, che non hanno un approccio quotistico, ma di vero riequilibrio di genere. Ho fatto questa premessa per dire che il provvedimento di cui stiamo discutendo (e ribadisco ancora una volta che il principio mi e ci vede favorevoli) mette in luce una disparità fondamentale che appartiene anche ad altri Paesi evoluti, e che si può risolvere soltanto se, accanto a misure specifiche come questa di oggi, si svilupperanno altre forme propositive: regolamentazione di settore non vincolante (la cosiddetta soft law, che è tipica delle azioni positive nella sistematica angloamericana), incentivi di genere, promozione culturale, diffusione di comportamenti aperti e non discriminatori. Insomma, un insieme di meccanismi affermativi atti a valorizzare una rappresentanza equilibrata di genere, ma soprattutto il diritto di accesso a posizioni «anche» di rilevanza politica (sottolineo «anche» di rilevanza politica, oltre che nel mondo dell'economia, dell'alta burocrazia o dell'università: in ruoli di governance, di governo anche nella società, non solo nella politica) che non derivi da un'imposizione esterna, matematica, geometrica o da schemi predefiniti, ma che renda comunque meno difficile farsi valere da parte di chi ancora soffra nella società di una minore o insufficiente rappresentanza. In caso contrario (e questa è un'opinione assolutamente personale), se fossimo solamente miopi fautori di un'ingegneria sociale predeterminata, finiremmo con il renderci colpevoli di una discriminazione al contrario, e, in quanto donne, di un eccesso colposo di legittima difesa. Per tutto questo sono convinta che, al di là delle norme di legge, in particolare di quelle che stiamo per votare, la possibilità di successo di una politica e di una cultura della promozione femminile nei ruoli chiave potrà derivare piuttosto dagli statuti organizzativi interni dei partiti, dei movimenti, dei Gruppi parlamentari, da codici di comportamento e deontologici, insomma da indicazioni non vincolanti, codici etici, raccomandazioni politiche, consuetudini che cambiano, che prima definivo come soft law : principi e criteri, non tanto o non solo leggi vincolanti. In effetti, cosa può indurci a sposare la tesi alla base di questa normativa? Cosa può indurci a superare le perplessità verso una limitazione all'offerta di rappresentanza politica? Proprio la considerazione che ci troviamo di fronte non ad un vincolo, ma ad un ragionevole e ragionato riequilibrio. La nostra valutazione positiva deve nascere da considerazioni di ordine pratico. Anche qui ci soccorre la nostra anima liberale, che osserva la realtà ed è pragmatica. Abbiamo fatto tesoro di quanto è successo dopo l'introduzione della legge 12 luglio 2011, n. 120, per i consigli d'amministrazione delle società partecipate e quotate pubbliche. Non siamo entusiasti in assoluto, o per meglio dire (ancora una volta devo parlare al singolare) non sono e non sono stata entusiasta in assoluto di quel principio: in un mondo perfetto, ideale, non ce ne sarebbe stato bisogno. Realisticamente, però, ne riconosco gli effetti benefici nel senso di una maggiore competizione secondo il merito e di un generale positivo rinnovamento delle strutture di governance. Però, attenzione, altro sono le strutture di governance, altro è la governance; altro è un amministratore, altro è un amministratore delegato. Su questo dobbiamo ragionare, su un insieme di azioni positive, su un insieme di discriminazioni positive che vada oltre e sia più efficace rispetto all'approccio quotistico. Inoltre, vogliamo andare incontro alla risoluzione approvata il 4 luglio scorso dal Parlamento europeo nella quale si invitano gli Stati membri ed i partiti politici a -cito - «insistere per una maggiore presenza di donne nelle liste dei candidati e, per quanto possibile, a incoraggiare» (sottolineo le parole «per quanto possibile») «l'elaborazione di liste che garantiscano una rappresentanza paritaria»; liste, non quote di preferenza, convinta però, come sono, che l'esempio della Finlandia e della Svezia, con la loro rappresentanza nazionale nel Parlamento europeo in maggioranza femminile, non sia di per sé un modello positivo assoluto, ma la positiva dimostrazione dell'esistenza di società non discriminatorie verso le donne, e che questo sia il frutto di una maturazione storica e culturale che si ottiene non solo per legge, ma tramite una compiuta rivoluzione culturale nella quale tutti, uomini e donne, dobbiamo essere e dobbiamo sentirci impegnati. In conclusione, Presidente e colleghi, nell'assoluto e convinto rispetto delle posizioni delle colleghe e dei colleghi che stanno portando avanti - in alcuni casi anche da anni - la battaglia per la parità di accesso, non solo alle cariche politiche, non posso sottrarmi a due considerazioni critiche riassuntive. In primo luogo, intervenire ora su liste il cui iter di raccolta firme è già avviato rischia di produrre effetti virali e contenziosi (lo abbiamo ascoltato anche negli interventi che mi hanno preceduto: sono considerazioni ricorrenti) sull'intero procedimento elettorale; un rischio che non possiamo permetterci di correre. Seconda considerazione critica riassuntiva: ritengo che il proposito del riequilibrio di genere sia giusto, anzi sacrosanto, ma che lo strumento prescelto per conseguirlo debba essere calibrato con ragionevolezza e senza accenti eccessivamente impositivi. In questo mi sento confortata dalle principali esperienze europee, che hanno dimostrato come un'acritica applicazione di quote riservate non garantisca una sufficiente e soddisfacente affermazione della vera - sottolineo vera - partecipazione femminile. La recentissima e stupefacente bocciatura - la citava anche il collega Gasparri - da parte del Parlamento di Strasburgo, proprio qualche giorno fa, della risoluzione sulla parità di genere nell'Unione europea (esattamente contraddittoria rispetto all'indirizzo comunitario che prima citavo) dimostra come un approccio troppo ideologico e troppo sperequato ai giusti temi della non discriminazione e dell'accesso paritario possa diventare per le donne una camicia di Nesso, o meglio dimostra come, perorando una giusta causa con uno strumento sbagliato, si rischi di produrre strappi che rallentano il percorso delle buone ragioni della parità tra i sessi.
2014-03-18	FI	FlorisEmilio	Signor Presidente, colleghi senatori, il provvedimento in esame cerca di sanare un vulnus : il vulnus di partecipazione e di rappresentanza di genere al Parlamento europeo. Sono sicuro che quest'Assemblea darà ancora una volta prova di maturità e riuscirà a trovare la giusta soluzione, contemperando le diverse esigenze dei partiti e le richieste che provengono da diverse parti sociali. Il mio intervento, però, occuperà soltanto pochi minuti per denunciare il vulnus che si viene a creare per l'assenza di rappresentanza territoriale e delle Regioni presso il Parlamento europeo. In particolare, la Sardegna è inclusa in un'unica circoscrizione con la Sicilia e, pertanto, risulta penalizzata nel diritto di rappresentanza europea. Questa problematica emerge in virtù della disparità di popolazione residente; in Sicilia sono oltre 5 milioni i residenti, a fronte di 1.600.000 residenti in Sardegna. Vien da dire «Davide contro Golia». Negli ultimi vent'anni la Sardegna non ha mai eletto in prima istanza i propri rappresentanti al Parlamento europeo che, dal lontano 1979, sono quasi sempre subentrati ai candidati siciliani, il che significa che è stata negata a questa Regione l'elezione diretta ai propri rappresentanti. Per scongiurare l'astensionismo alle urne e il vulnus che si sta imponendo tra elettori e politica, affermo con convinzione che il collegio sardo debba necessariamente essere autonomo o congiunto, attraverso una rimodulazione dei collegi, con Regioni più affini per numero di abitanti rispetto alla Sicilia, ovvero che una diversa legge elettorale assicuri la rappresentanza diretta dei sardi: una separazione consensuale della «circoscrizione isole» con la modifica della stessa in due circoscrizioni distinte. L'obiettivo dei collegi autonomi garantirebbe alla Sardegna di avere due seggi in Europa e alla Sicilia di averne sei. Solo così i sardi potranno riavvicinarsi al voto per il Parlamento europeo, avendo la certezza che, attraverso lo stesso, eleggeranno un rappresentante per tutelare e difendere i propri diritti e i diritti della Sardegna in Europa.
2014-03-18	M5S	EndrizziGiovanni	Dobbiamo poi denunciare un'altra ipocrisia, il grottesco braccio di ferro che si è inserito come un parassita in questo disegno di legge. I partiti hanno pensato bene di trasformare questa legge in un terreno di battaglia degli interessi elettorali. I piccoli partiti soffrono la legge elettorale del duo Renzi-Berlusconi che li obbliga alla coalizione e cercano in Europa spazi di esistenza autonoma. PD e Forza Italia non vogliono mollare: contavano di fare man bassa dei voti di chi non superasse la soglia, temendo per di più un possibile contagio e l'abbassamento delle soglie anche nella legge per il Parlamento italiano.
2014-03-18	M5S	EndrizziGiovanni	Signora Presidente, il percorso di questo disegno di legge è stato grottesco. L'intento era nobile, perché la rappresentanza italiana al Parlamento europeo vede la presenza di donne limitata al 25 per cento. Viene cioè eletta una donna ogni tre uomini. In Europa siamo al 22° posto.
2014-03-18	PD	FaveroNicoletta	Com'è stato già ricordato nei giorni scorsi, la presente legislatura ha affrontato con numerose sfaccettature le questioni femminili e il tema della parità di genere attraverso atti come la ratifica della Convenzione contro la violenza sulle donne e l'approvazione della normativa sul femminicidio. La Convenzione di Istanbul definisce infatti il quadro normativo più avanzato dello standard internazionale di prevenzione e contrasto della violenza contro le donne, di protezione delle vittime e criminalizzazione dei responsabili. È da sottolineare che nel suo preambolo si evidenzia come il raggiungimento della parità tra i sessi de iure e de facto sia un elemento chiave per prevenire la violenza contro le donne. E in tema di sicurezza e contrasto della violenza di genere vanno ricordate le norme previste nel decreto‑legge n. 93 del 2013, in tema di maltrattamenti in famiglia, di violenza sessuale e di atti persecutori, che hanno introdotto elementi come, ad esempio, nuove aggravanti, l'irrevocabilità della querela presentata per stalking e il divieto di detenzione di armi in caso di ammonimento del questore per il medesimo reato. E quanta violenza stiamo vedendo ancora in questi giorni in questa nostra Italia. Dal punto di vista del lavoro e questione femminile, l'11ᵃ Commissione, di cui faccio parte, ha affrontato l'esame del decreto-legge n. 76 del 2013, recante disposizioni su lavoro e IVA, e il fenomeno delle dimissioni in bianco. Sono state estese le tutele, in materia di contrasto di tale fenomeno, ai lavoratori e alle lavoratrici con contratti di collaborazione coordinata e continuativa, anche a progetto, ovvero con contratti di associazione in partecipazione. Voglio inoltre ricordare il lavoro svolto nell'ambito dell'approvazione della proposta di istituzione della Commissione parlamentare di inchiesta sul fenomeno degli infortuni sul lavoro e delle malattie professionali, di cui sono stata relatrice: considero molto importanti gli emendamenti approvati sulla parità di genere all'interno dei componenti della Commissione d'inchiesta e sulla prospettiva di genere, con i quali si prevede che la Commissione accerti l'incidenza e la prevalenza del fenomeno degli infortuni sul lavoro in ragione del genere delle vittime, attraverso lo svolgimento di appropriate analisi. Attraverso tale prospettiva si persegue l'obiettivo di dare un approccio multidisciplinare e interdisciplinare allo studio nella lettura dei fenomeni, come nel caso degli infortuni sul lavoro. Perché c'è una sostanziale differenza per quanto riguarda anche gli incidenti. Dovete sapere, per esempio, che in seguito ad un incidente, quando una donna o un uomo perdono una mano, l'assicurazione riconosce alla mano di un uomo un valore superiore; la mano di una donna vale meno di quella di un uomo anche in questo caso. Ci sono degli altri fatti da ricordare; sulla parità di genere ci sono norme che reputo di garanzia: garanzia della qualità della nostra democrazia, in un Paese in cui ancora troppo spesso le donne rinunciano ad avere figli o, quando ne hanno, rinunciano o purtroppo perdono il posto di lavoro; un Paese in cui una donna guadagna meno di un uomo pur svolgendo le stesse mansioni, spesso una accanto all'altro. Di media sono l'11,5 per cento, ma sappiamo che si arriva anche al 18 per cento. Per non parlare di quando c'è una nomina da fare; parlo dei luoghi decisionali, in cui vengono prese decisioni davvero rilevanti per la comunità, come quelle economiche; vediamo quanti primari ci sono negli ospedali, quante donne ci sono alla Corte costituzionale, o alla Corte dei conti, o nelle Authority. Le donne sono molto scarsamente considerate. Le donne hanno oggi molti desideri e sono poco disposte a fare rinunce: vogliono studiare, svolgere un lavoro all'altezza della loro formazione, fare carriera, essere madri. In sintesi, vogliono contribuire a costruire le condizioni per essere davvero libere e responsabili. Ma se questa è la nuova realtà, ne discende che occorre costruire le forme di una nuova convivenza fra uomini e donne. Significa, in poche parole, costruzione comune delle istituzioni democratiche, cooperazione nelle attività sociali, condivisione del lavoro di cura, condivisione dunque anche del potere pubblico e delle responsabilità private, in una democrazia che riconosce anche sulla scena pubblica l'esistenza dei due generi. La democrazia e le sue istituzioni devono essere frutto del contributo sia di uomini che di donne. La parità di trattamento può essere effettiva solo attraverso l'approvazione di norme che riconoscano le specificità di donne e uomini, rinunciando all'idea di una norma neutra, che in realtà tende a privilegiare un modello, quello maschile, come modello di riferimento. Solo prendendo atto delle differenze e delle loro conseguenze, nell'elaborazione di norme e politiche sociali, si può arrivare ad un'integrazione in tutti gli ambiti, da quello lavorativo alla famiglia e alla società in generale, di una dimensione di genere, per centrare l'obiettivo principale di un'improrogabile emancipazione culturale, fondamentale per chi si batte per riconoscere i diritti, i diritti di tutti. Purtroppo l'approvazione alla Camera della nuova legge elettorale ha segnato un passo indietro sul tema della pari rappresentanza di genere nelle liste. Una scelta oserei dire anacronistica: non si sono voluti riconoscere i reali cambiamenti che l'Italia ha registrato negli ultimi anni, nei quali si riscontra un autentico protagonismo delle donne, visibile in tutti i campi, anche in quello economico, perché più donne che lavorano e che producono significa una crescita del nostro PIL. Si è detto e si è scritto che tra le cause della perdurante crisi che coinvolge il nostro sistema economico vi è sicuramente l'assenza delle donne anche dalla sfera pubblica. Il Parlamento al più alto tasso di presenza femminile non può sottovalutare tale questione, che ha un'importanza fondamentale per la vita democratica del nostro Paese. Le misure per un'equa rappresentanza di genere tra gli eletti devono essere contenute nelle leggi elettorali delle assemblee elettive a tutti i livelli di governo, da quello per l'elezione della Camera dei deputati al Parlamento dell'Unione europea. È per questo che chiediamo a tutti di affrontare con urgenza il tema: su una questione così importante per il futuro del Paese non possiamo permetterci arretramenti rispetto al percorso di qualificazione della rappresentanza raggiunto negli ultimi anni con il concorso di tutte - ripeto di tutte - le forze politiche. Si tratta di una questione di civiltà, che non significa approvare un provvedimento in base al principio della tutela di una presunta debolezza, quella femminile, ma della necessità e del desiderio di ampliare la partecipazione e in essa la responsabilità alla vita democratica delle donne. Al contrario, penalizzarle significherebbe penalizzare la maggioranza del Paese, anche di fronte all'Europa. Questa è la novità dell'oggi, di cui dobbiamo tener conto. Abbiamo ricordato in molti interventi l'8 marzo, che è appena passato. Ora ci troviamo proiettati verso un'altra data importantissima, non solo per le donne, ma per tutti noi, per l'Italia intera. Una tappa fondamentale verso il cammino di quella democrazia paritaria, di quel lontano 2 giugno 1946 quando le italiane, ben 12 milioni, si recarono alle urne per la prima volta anche per determinare una vera democrazia paritaria.
2014-03-18	PD	GranaiolaManuela	La realtà è che le idee di uguaglianza in Europa affondano le proprie radici nel secolo scorso e quindi sono ancora in gran parte pensate e concepite al maschile. Non stupisce dunque se oggi, tra le numerose iniziative volte a promuovere le pari opportunità tra uomo e donna, non siano state prese in considerazione misure per consolidare il ruolo delle donne nelle istituzioni politiche rappresentative. Né dunque stupisce se, quando questi temi vengono affrontati, il dibattito diventa tanto infuocato quanto, talvolta, inutilmente ideologico e formale e quindi scarsamente influente
2014-03-18	PD	GranaiolaManuela	Nonostante i progressi sull'uguaglianza di genere conseguiti dalla legislazione dei Paesi europei negli ultimi quarant'anni, il divario tra i generi rimane consistente, in particolare per quanto concerne le carriere e le condizioni lavorative. Il rapporto della Fondazione europea per il miglioramento delle condizioni di vita e di lavoro, pubblicato il 24 ottobre 2013 rileva ancora questo dato oggettivo. Un dato che è sconfortante se riferito all'Italia. Badate bene, ho parlato di legislazione europea a tutela di un accettabile equilibrio di genere, quindi si tratta di una questione che, pur in una situazione diversificata e quasi sempre migliore di quella del nostro Paese, riguarda tutta l'Europa...
2014-03-18	PD	GranaiolaManuela	Più in generale, oggi la tutela dei diritti civili ed umani, in Italia come in Europa e nel mondo, non può prescindere dalla tutela dei diritti delle donne. Penso alle donne che nel mondo lottano per la pace, per il lavoro, per la tutela dell'ambiente. Penso alle donne in famiglia, alle donne che lavorano, alle donne caregivers, alle donne che creano, che fanno arte, cultura, ricerca e scienza, e penso anche alle donne che ancora subiscono lo stalking e muoiono o soffrono in casa, nei luoghi delle città o al lavoro a causa della specifica violenza di genere. Oggi in Italia permane una cultura che, dall'inizio del processo di femminilizzazione del mercato del lavoro, stenta ancora a riconoscere il mutato ruolo della donna in seno alla famiglia e alla società e che è ancora ben lontana dal garantire effettiva sostanza al principio delle pari opportunità e dei pari diritti. Si tratta di un atavico ritardo culturale, di un handicap economico, di miopia politica, certo; ma un'Italia che stenta a riconoscere il mutato ruolo sociale ed economico delle donne non meraviglia che poi si opponga a riconoscerne, contenerne e limitarne anche il ruolo politico; soprattutto non meraviglia che faccia fatica a superare la crisi che da anni ci attanaglia. L'Italia è tra i fanalini di coda in Europa sulla questione femminile e - guarda caso - è anche uno dei Paesi che ha maggiori difficoltà a rinnovarsi per uscire dalla crisi. La questione è dunque storica, sociologica e culturale prima ancora che politica. Dispiace che oggi siamo qui a discutere di questi temi su fronti così strenuamente contrapposti, ideologizzati e, perciò, sostanzialmente inadeguati ad affrontare la rilevanza del tema in discussione. Mi sembra di capire che oggi, ancora una volta, le donne ed il loro ruolo nelle diverse articolazioni della vita nazionale non sono un fine ma uno strumento; parte di uno scontro che sostanzialmente, per come è gestito, non le riguarda se non marginalmente. Niente di nuovo: lunghe discussioni sui massimi sistemi; cambiare tutto per non cambiare niente. Sono convinta che le donne, a diversità della cultura dominante, non discutono per dividere e contrapporre; per ideologizzare o per congelare differenze. Al contrario: le donne che guardano al futuro di questo Paese vogliono e possono unire, rivendicano spazi e forme di rappresentanza non per ripercorrere le note strade della vecchia, conservativa ed inconcludente politica, ma per sperimentare vie nuove, nuove soluzioni e nuovi metodi. Le donne, mentre rivendicano e conducono una battaglia per il loro diritto alla rappresentanza politica, economica, culturale e sociale, sanno anche rinunciare per ricostruire. Le donne sanno, ad esempio, che oggi questa battaglia e questa discussione rischia di essere percepita dai cittadini, da chi ha mille problemi quotidiani, come una battaglia di retroguardia. È una discussione incomprensibile per un Paese che da anni attende che qualcosa si muova, che si veda qualche cenno di concreta novità a sostegno di una sempre più flebile speranza di rinnovamento. La battaglia trasversale delle deputate alla Camera e quella che oggi svolgiamo al Senato non possono chiudersi con una sconfitta: sarebbe un vulnus pesante e di difficile ricucitura che si aprirebbe tra le donne e le istituzioni. Qui non si tratta di riconoscere la necessità di promuovere le donne nelle istituzioni (ciò è già avvenuto, soprattutto grazie alla scelta del Partito Democratico che ha fissato nei propri principi, nello statuto, nei regolamenti le regole per la partecipazione politica delle donne); si tratta di fare un nuovo e più rilevante passo avanti, riconoscendo che senza azioni positive le donne faticano immensamente più degli uomini nell'essere promosse. Si riconosce che lo Stato ha il dovere di porre in essere tutte le misure utili a superare una delle tante disuguaglianze che colpiscono più di un cittadino italiano su due, solo perché nato donna. Questa è una battaglia che le donne nel Partito Democratico hanno in larga parte vinto, come si vede dalla composizione dei Gruppi parlamentari e del Governo, ma una legge che riconosca tale obbligo farebbe fare un passo avanti a tutti i partiti politici, innescherebbe un grande cambiamento che farebbe molto bene al sistema. Non c'è bisogno di giustificare questo con discorsi del tipo: le donne sono migliori, hanno studiato di più, sono più collaborative, eccetera: le donne hanno gli stessi diritti degli uomini anche quando non sono migliori, anche se sono allo stesso livello degli uomini, non devono obbligatoriamente essere qualcosa di più. L'uguaglianza in un Paese che tutto è tranne che meritocratico, si crea attraverso buone pratiche promosse in ogni campo a partire dalle istituzioni, perché dove non vige la meritocrazia, le donne sono obbligate a correre con un macigno sulle spalle, il macigno della differenza di genere, considerata un limite anziché una ricchezza. Le donne sono sottorappresentate nei processi decisionali sia nei Parlamenti, che nei Governi nazionali. Esse rappresentano tuttavia la metà della forza lavoro e più della metà dei nuovi diplomati universitari dell'Unione europea. L'Europa si è posta quindi la missione di promuovere una maggiore partecipazione delle donne alle elezioni nei Parlamenti nazionali e in quello europeo. Noi oggi abbiamo la possibilità di farlo, con una misura che promuova la parità di genere nelle liste delle elezioni nazionali. Cari colleghi e colleghe, è per questo che, mentre ricordo tutte queste cose, voglio richiamare la vostra attenzione sulla necessità di dare risposte concrete. Da anni il Paese attende una riforma elettorale non più rinviabile, una riforma che si fondi anche sull'uguaglianza di genere: discutiamo, scontriamoci se necessario, ma alla fine dobbiamo licenziare una nuova legge elettorale, una legge che nasce in un momento difficile eppure in modo diverso dal passato, ricercando una ampia adesione, che non può più essere sinonimo di conservazione, blocco o immobilismo. Sento che se non riusciamo oggi in questo compito, se non sappiamo superare contrapposizioni, egoismi di parte, furbizie e giochetti, rischiamo di segnare la nostra totale e forse definitiva delegittimazione come classe politica dirigente di questo Paese.
2014-03-18	PD	GranaiolaManuela	Vorremmo, dicevo, che ciò che oggi nella realtà è la regola, fosse l'eccezione; ma purtroppo non è così. Lo squilibrio al femminile nella rappresentanza politica, nei ruoli di direzione aziendale, nel lavoro, nelle opportunità di crescita individuale, così come nella coppia o nei ruoli familiari, è ancora purtroppo la regola. Nel terzo millennio, in Europa, in Italia, un articolo di legge per garantire, promuovere o solamente sostenere un migliore equilibrio nella rappresentatività dei sessi a livello politico, così come in quello economico o lavorativo, rappresenta di per sé una sconfitta, la presa d'atto di un ritardo. Noi tutte (almeno a parole) vorremmo che una sostanziale uguaglianza rappresentativa fosse la regola, fosse il risultato di una storica conquista culturale, ma purtroppo sappiamo bene che non è cosi.
2014-03-18	PD	MattesiniDonella	Si tratta di una causa di cittadinanza: è di questo che si tratta. Le parole hanno un significato importante e non dobbiamo confonderci su di esse. Rivolgo un appello anche ai media che usano in modo intercambiabile l'espressione «quote rosa» ogni volta che si tratta di altro. La democrazia paritaria è un tema di giustizia politica. Nei giorni scorsi ho letto un interessante articolo di Chiara Saraceno, la quale afferma che è un errore parlare di «quote rosa» ogni volta che si cerca di scalfire il monopolio maschile (perché esattamente di questo si tratta) e di ridurre le «quote azzurre» che molti uomini, e anche qualche donna, continuano a credere un naturale diritto divino in tutti i luoghi del potere. Credo che sarebbe molto più corretto parlare di norme antimonopolistiche che impediscono la formazione di un cartello basato su di un sesso; questo è il dato vero. Sarebbe forse più chiaro e molte donne smetterebbero di sentirsi in colpa o di sentirsi come panda quando invece si chiede una correzione a questo cartello monopolistico maschile. La categoria proposta strumentalmente come autoprotetta non è quella delle donne, ma quella degli uomini, che sono riusciti a far passare come ovvia e unilaterale la loro presenza, mentre quella di noi donne sembra sempre frutto di un'usurpazione indebita e non di meccanismi che debbano permettere di correre alla pari. Mi viene da sorridere pensando a quel merito di cui si parla sempre quando si parla delle donne, che si usa in genere non con riferimento ad una categoria che vive in modo concreto e quotidiano nel mondo politico, ma si usa solo quando bisogna dire: «Sì, le donne, però, devono avere il merito». La verità, come dicevano anche le colleghe e i colleghi, è che le donne in politica, come nel lavoro, partecipano alle corse con un handicap. Non c'è soltanto il doppio lavoro e tutte le cose che ci siamo detti. Nelle elezioni, per esempio, se le donne saranno elette, la loro quota non dipenderà dalla disponibilità delle donne stesse né dalla disponibilità degli elettori a votarle, ma dipenderà sempre più da meccanismi che nascono in origine con scelte di non inclusività. Finora ho parlato di parità di genere, facendo quindi riferimento al 50 per cento, come del resto dice l'articolo 51 della nostra Costituzione che parla proprio di promozione delle pari opportunità con appositi provvedimenti. È chiaro che quegli appositi provvedimenti servono perché è evidente che la parità non si afferma purtroppo da sola. Tra l'altro, parlando semplicemente di quote, dobbiamo ricordarci che molti Paesi hanno adottato questo mezzo (ed insisto che si tratta di un mezzo e non di un fine). Altri, come la Francia e il Belgio, sono andati oltre ed hanno affrontato il tema della parità del 50 per cento. Voglio concludere con una riflessione. Due anni fa è stata approvata la legge n. 120 del 2011, famosa come legge Golfo-Mosca, che impone la presenza di donne nei consigli di amministrazione e nei collegi sindacali delle società partecipate pubbliche. Tale legge ha fatto crescere la rappresentanza femminile nei board : infatti oggi il 17 per cento dei posti di consigliere è occupato da donne (nel 2011 era soltanto il 7,4 per cento) ed in 198 imprese almeno una donna siede nel consiglio d'amministrazione (135 a fine 2011). Con la legge n. 120 del 2011 si è introdotto l'obbligo temporaneo di una rappresentanza di genere, che corrisponde al 20 per cento per il primo mandato e al 33 per cento per i successivi due mandati: una vera rivoluzione. In Finlandia si è già al 27 per cento, in Svezia al 25 per cento, e al 22 per cento in Francia. Qualcuno si è domandato quanti anni ci sarebbero voluti per raggiungere l'attuale percentuale di presenza delle donne nei consigli di amministrazione in assenza di questa legge: è stato calcolato che sarebbero occorsi almeno sessant'anni per raggiungere quel 33 per cento, che invece è stato raggiunto in soli tre anni. Le quote, che - ripeto - sono uno strumento e non il fine, sono state essenziali, perché hanno rappresentato uno shock, uno strumento straordinario per scardinare un equilibrio consolidato negli anni, vecchio. Si è resa evidente l'importanza di un meccanismo che possa permettere davvero di selezionare uomini e donne, con la consapevolezza dell'aumento della qualità per tutti, quando è garantita questa presenza. La legge sulle quote nei consigli d'amministrazione sta introducendo nel nostro Paese una massa critica di donne nei luoghi decisionali che si sta dimostrando decisiva nei processi di cambiamento. Lasciatemi fare una battuta. Qualche settimana fa leggevo, tornando indietro alle origini della crisi finanziaria ed economica, che un gruppo di economisti domandava ai colleghi uomini: se invece di Lehman Brothers ci fosse stata una Lehman Sisters, avremmo avuto lo stesso livello di crisi oppure no? Una delle risposte, non l'unica ma la più condivisa, era che non ci sarebbe stato questo livello di crisi. Questo perché, anche nella politica e nell'economia, le donne portano differenze, una modalità diversa che, solo se incrociata, può davvero dare un buon governo; le donne sono più parsimoniose, più prudenti e meno spregiudicate, cercano non il risultato subito, ma investono su un risultato più lungo nel tempo. A tale proposito vi è uno studio importante dell'Università «Bocconi» di Milano. Si è registrato proprio un approccio diverso: gli uomini conoscono di più la competitività, le donne invece la responsabilità; e queste due cose servono entrambe, sono uno strumento straordinario che dovrebbe essere presente anche nei luoghi istituzionali, là dove si decide. Ormai è dimostrato in tutte le ricerche e le realtà che, dove ci sono più donne, c'è una crescita economica più sostenibile, perché c'è più cura dell'organizzazione. Quell'attenzione che è mancata, per esempio, a Lehman Brothers. Quando in politica ci sono più donne, anche nelle sedi istituzionali, che siano locali o nazionali, c'è un'attenzione diversa, una cura che vuol dire una capacità di cogliere il punto di vista, le esigenze di tutti i cittadini, quindi quella politica inclusiva che davvero è un elemento importante. Stiamo parlando della legge elettorale per il Parlamento europeo. L'Europa è la nostra casa, la nostra comunità, il nostro orizzonte. Noi sappiamo quanto le politiche europee siano suscettibili di incidere e incideranno sulla vita di tutti noi, ma per essere efficaci ed inclusive, occorre poter avere - e in questo l'Italia può e deve fare la differenza - una rappresentanza che tenga conto del fatto che c'è la vita degli uomini e la vita delle donne, punti di vista diversi e bisogni diversi che, solo se incrociati, possono dare a tutte le politiche europee e nazionali efficienza ed efficacia. Ho parlato di politica e di democrazia inclusiva. Una delle grandi difficoltà e dei motivi su cui oggi si fonda la distanza tra i cittadini e la politica, tra i cittadini e le istituzioni, è che i cittadini non sentono di contare per questo Stato, non sentono la cura della politica nei loro confronti, che c'è soltanto quando le politiche rispondono non alla singola soggettività, ma alla soggettività dei generi. Noi abbiamo un'occasione importante. Capisco tutte le motivazioni e le tecnicalità; capisco che ci sono, in politica e nelle istituzioni dei momenti - purtroppo sono sempre troppi - in cui si approcciano i problemi sulla base dei piccoli egoismi di partito o delle piccole realtà che attengono all'interesse di quel momento; ma la sfida che abbiamo di fronte, quella che dovete e dobbiamo affrontare tutti, è di pensare ad un oggi che abbia la capacità di espandersi in un domani in cui le istituzioni siano più vicine ai cittadini e capaci di dare risposte concrete. Abbiamo un'occasione straordinaria e spero che il coraggio di uscire - ripeto - dai singoli, piccoli egoismi individuali e di partito trovi invece una risposta che possa davvero fare la differenza per l'Italia e l'Europa.
2014-03-19	LN	CalderoliRoberto	Signor Presidente, la filosofia che sta alla base dei nostri emendamenti è abbastanza chiara: è innanzitutto quella di riportare in qualche modo questo provvedimento su binari corretti, e quindi al testo originario che è arrivato all'esame dell'Aula, con una variante che per noi è abbastanza importante e significativa, per dargli sostanza e quindi dare sostanza al riequilibrio di genere, al fine di evitare - come si suol dire - che la montagna abbia partorito il topolino e fare quindi un'operazione di serietà. Facendo riferimento, ad esempio, al primo emendamento, proponiamo la soppressione del comma 1, che è il cuore dell'emendamento della relatrice, e, al comma 2, il rinvio alle elezioni del Parlamento europeo del 2019 (tutto il dispositivo pieno, per quanto riguarda sia la composizione delle liste che la testa di lista e le preferenze). La questione che oggi è oggetto, di fatto, del cambiamento di idee che si è attuato in maggioranza e rispetto al voto che c'era stato in Commissione riguarda appunto la questione delle preferenze. Nell'emendamento della relatrice si propone che, quando ci sono tre preferenze, si possa, anche se vengono date tre preferenze a persone dello stesso sesso, annullare soltanto la terza preferenza. Questo equivale a dire che la questione dell'equilibrio di genere non ha, a questo punto, alcun senso. Con questo meccanismo è infatti evidente a tutti quello che accadrà: nelle combine che sono già in atto, che sono il vero motivo per cui non si è voluti arrivare al testo votato dalla Commissione, si procederà magari nel dare le indicazioni sulle tre preferenze, poi la terza sarà quella che verrà sempre messa a disposizione per le varie combinazioni, annullando quindi completamente l'effetto di riequilibrio. Proponiamo quindi, a questo punto, anche di rafforzare l'elemento di sanzione e che, se su tre preferenze non vi è una preferenza data all'altro sesso, tutte e tre le preferenze siano annullate. Questo è l'unico strumento per dare davvero un senso ed una cogenza alla stessa idea del riequilibrio di genere. Insistiamo molto su questo aspetto dell'annullamento di tutte le preferenze espresse: avrebbe un effetto molto importante anche per evitare che, nella combinazione delle preferenze, si possa raggiungere lo scopo di segnalare e di rendere chiaro, palese e riconoscibile il proprio voto. L'annullamento di tutte le preferenze avrebbe, quindi, anche questo doppio intento. Il resto degli emendamenti si ispira sempre all'idea che ho appena esposto, quella cioè di rendere veramente seria l'operazione che facciamo sulle preferenze di genere. Vorrei ricordare che, là dove sono state applicate in modo serio, come nelle elezioni amministrative, esse hanno avuto un effetto assolutamente positivo. Abbiamo avuto, infatti, una presenza di candidate ed un'elezione di donne che, in termini numerici, non c'è mai stata in passato. Al contrario, vi sono stati esempi negativi, come nelle elezioni della Regione Basilicata, dove non c'è stata alcuna donna eletta, non esistendo lo strumento della preferenza di genere, o in Sardegna, dove sono state elette soltanto quattro donne. Gli altri subemendamenti all'emendamento della relatrice concernono la questione della soglia di sbarramento, che è molto seria e attiene alla natura delle elezioni europee, come ci ha chiarito, e ha chiarito a tutta Europa (e non solo alla Germania) la sentenza della Corte costituzionale tedesca, che non riguardava soltanto il meccanismo elettorale della Germania, ma la natura stessa delle elezioni europee, quelle con cui eleggiamo il Parlamento: non vi è alcuna questione che riguarda la governabilità, perché oggi la composizione della Commissione, e quindi del Governo europeo, è un affare solo intergovernativo. Il Parlamento europeo dovrebbe essere la pura e rigorosa rappresentanza delle diverse idee e forze in campo dei vari Paesi europei. Riteniamo, pertanto, che lo sbarramento sia solo un artificio funzionale agli interessi dei grandi partiti e una forzatura rispetto alla natura delle elezioni europee. Vorrei ricordare che tale meccanismo fu introdotto cinque anni fa e, anche allora, ciò avvenne quando le liste erano già in via di presentazione. All'epoca non ci fu alcun tipo di sollevazione sul fatto che si interveniva in corsa e a composizione di liste già fatte e si arrivò ad un vero e proprio colpo di mano (lo definisco così): si passò da un sistema puramente proporzionale ad uno con sbarramento al 4 per cento. Vorrei ricordare che allora questa percentuale era persino superiore alle soglie di sbarramento previste nel cosiddetto Porcellum. Il subemendamento 1.1000/24 (poi ce ne è uno aggiuntivo che illustreremo dopo) propone che la soglia di sbarramento sia almeno ridotta dal 4 al 3 per cento. Ovviamente, in linea con la natura delle elezioni europee, l'obiettivo è l'eliminazione dello sbarramento, perché solo questo rispetterebbe profondamente lo spirito, la sostanza, il meccanismo e la natura delle stesse elezioni europee. La proposta del subemendamento di portare la soglia dal 4 al 3 per cento è, quindi, una soluzione di compromesso. Vorrei anche dire, politicamente, che questo è il motivo vero per cui si è fatto questo pasticcio sulla preferenza di genere. Infatti, mentre noi abbiamo dichiarato chiaramente, anche nel dibattito generale, che, se anche non fosse stato accolto il nostro emendamento per abbassare o eliminare la soglia, non avremmo utilizzato strumentalmente la questione della preferenza di genere e avremmo comunque dato il nostro voto sul testo uscito dalla Commissione affari costituzionali, altri hanno preferito adottare un meccanismo diverso e, pur di non aggredire anche la questione dello sbarramento e di non sacrificare l'alleanza fondamentale con Forza Italia, il patto e la profonda sintonia su tutte le questioni elettorali, ci hanno consegnato un emendamento che non posso che definire assolutamente indegno rispetto alla grande questione e al dibattito che c'era stato sul riequilibrio di genere.
2014-03-19	M5S	CottiRoberto	Signor Presidente, per quanto riguarda l'emendamento 01.100, ho notato che è stato ripresentato dal senatore Calderoli l'emendamento 1.1000/1, che è uguale. PRESIDENTE. Adesso votiamo questo, poi ci saranno delle preclusioni, delle conseguenze. Intanto seguiamo l'ordine, poi rifletteremo sulla volontà dell'Assemblea. COTTI (M5S). Vorrei fare anche una dichiarazione di voto. PRESIDENTE. Ne ha facoltà. COTTI (M5S). Intanto vorrei aggiungere la mia firma agli emendamenti che riguardano il collegio elettorale Sardegna e Sicilia e, quindi, gli emendamenti 01.100, a prima firma Mario Mauro, e 01.101, a prima firma Lai, e poi all'emendamento 1.1000/1 del senatore Calderoli, che sono praticamente analoghi. Il mio voto ovviamente sarà favorevole. Esistevano anche dei progetti di legge in tal senso per separare il collegio elettorale della Sardegna e della Sicilia, visto che la Sardegna da vent'anni non elegge un parlamentare europeo, essendo quelli eletti subentrati a qualcun altro. È ora di cambiare, perché è giusto che la Sardegna - così come l'isola di Malta ha tre rappresentanti - abbia almeno un proprio rappresentante in Europa. Quindi, invito tutti i colleghi a votare a favore dell'emendamento 01.100. Dal Partito Democratico in particolare mi aspetto, visto che ha presentato un analogo disegno di legge che non è mai stato posto in discussione né in Commissione né in Aula, che venga incontro a questa esigenza della Sardegna.
2014-03-19	M5S	EndrizziGiovanni	Signor Presidente, mi spiace contraddire il collega Barani, ma credo che se una formazione politica o un'intera Nazione non sono in grado di leggere una legge elettorale prima di presentare le liste e rispettarne i dettami forse nemmeno si merita di essere in Europa. Non ritengo ‑ fuor di facezia ‑ che sussistano realmente rischi di questo tipo. Abbiamo ben altre pregiudiziali concettuali rispetto a questo provvedimento e possiamo anche tralasciare questo emendamento. Pertanto, dichiaro il voto contrario sull'emendamento 1.1000/18. Votazione nominale con scrutinio simultaneo
2014-03-19	PD	LoMoroDoris	LO MORO, relatrice. Anche la volta scorsa, in occasione della relazione, c'è stato un momento di confusione all'inizio. PRESIDENTE. Non va bene lo stesso. Prego, relatrice. LO MORO, relatrice. Stavo dicendo che, quando si tratta di battaglie che coinvolgono le donne, c'è sempre un motivo per rinviare, per dire che non è il momento, che il problema non è questo, ma altro. Lo dico con amarezza, da donna e non da relatrice, da persona che, portando avanti questo provvedimento, ci ha creduto, come ha creduto sempre nelle battaglie delle donne. Tuttavia - ci tengo a precisarlo - tante di noi hanno sposato battaglie di questo genere non perché siano servite loro per farsi avanti. La mia storia personale non va in questa direzione: io nasco come magistrato e per tale ruolo si vince un concorso; sono stata eletta sindaco di Lamezia Terme e scelta proprio perché donna. La mia, quindi, non è una storia di donna che si è fatta strada, ma di donna che, vivendo nel mondo della politica, ha potuto sperimentare, non tanto sulla propria pelle, ma guardando complessivamente alla partecipazione del genere femminile e ai risultati che si ottengono (che spesso rinunciano, sbagliando, al contributo e alla responsabilità delle donne), quanto sia difficile e quanto sia in salita questa strada. Tant'è. Oggi siamo alla sintesi, che non può non tener conto del dato di partenza, che avevo già prospettato nella mia relazione: discutiamo di un provvedimento mentre la campagna elettorale per le elezioni per il Parlamento europeo - non in quest'Aula, ma fuori - è già iniziata; mentre ci sono pressioni di tutti i generi; mentre, per un verso, c'è un fatto tecnico, rilevante e importante, ossia che la sottoscrizione delle firme potrebbe essere iniziata e in parte, per qualche gruppo politico, è iniziata, e, per un altro verso, c'è un dato, non trascurabile, relativo alla presenza di tante lobby nel nostro Paese, tra cui, probabilmente, anche quella degli europarlamentari in carica. Ho visto tutte le forze politiche - non una - risentire di questo dato, ossia del fatto che ci sono europarlamentari in carica che osteggiano questa legge. Una deputata in particolare, fra gli altri, che ha avuto anche funzioni di Governo, dell'attuale Forza Italia, in una sua dichiarazione diceva che è facile legiferare quando le cose non ci riguardano. Non è così perché, come vedremo, non è facile legiferare neanche quando le cose apparentemente non ci riguardano, perché quando si è seri, e noi abbiamo il dovere di essere seri, le cose ci riguardano tutte e tutte le cose hanno rilevanza politica e quindi anche il fatto che ci sono pressioni che arrivano ai partiti politici ed ai Gruppi parlamentari e sono pressioni anche legittime, se vogliamo, perché sono umanamente comprensibili, anche se politicamente io non le condivido. La sintesi è che questa Assemblea, nella sua grande maggioranza, non dà un pieno consenso ad una legge che abbia efficacia subito. Ho tentato una mia strada per la mediazione proponendo di approvare soltanto la norma sulla preferenza di genere e di affidarci, per quanto riguarda la composizione delle liste, a quel poco che comunque aveva qualche significato, che abbiamo già deliberato e deciso con la legge sul finanziamento pubblico ai partiti. In realtà, questa mediazione non sembra avere il consenso dell'Assemblea perché il consenso dell'Assemblea, anche nelle discussioni che si fanno intorno all'Aula (perché la politica si fa nelle discussioni al microfono, ma anche nei discorsi che si fanno in Aula e fuori dall'Aula tra noi parlamentari, e il relatore si deve rapportare necessariamente con i Gruppi parlamentari), si raggiunge parlando invece dello slittamento di questa normativa alle elezioni europee, non a quelle del 25 maggio 2014, ma alle successive che ci saranno nel 2019. Ci sarà all'esterno, ma anche all'interno, chi potrà dire che questa non è una vittoria delle donne perché tra cinque anni le cose potranno essere cambiate, perché stabilire un principio in una legge oggi non ha molto senso, quando le cose sono così lontane. Ce lo dirà la storia, lo costruiremo dopo, ne leggeremo dopo, oggi non mi sento di fare una sintesi o di dare un giudizio su questo. Da relatore porto avanti la mediazione possibile, che è una mediazione che io stessa non ho condiviso, ma ho anche dei doveri ai quali devo ottemperare per svolgere questo ruolo in maniera adeguata. La proposta che vi sottopongo, quindi, è quella di una modifica sostanziale del provvedimento, con una normativa che era presente nel provvedimento licenziato dalla Commissione, che riguarda sia la composizione delle liste, quindi il principio della partecipazione paritaria nelle liste, che è un principio di non poco conto, che speriamo di far valere in altra sede, sia il principio delle conseguenze del mancato rispetto di questa composizione paritaria, sia il principio della preferenza di genere con l'annullamento della seconda e della terza preferenza in caso di non osservanza del principio, con decorrenza a partire dalle future elezioni europee. Per quanto riguarda quelle del 25 maggio, il consenso che si è riusciti a raggiungere è un consenso su una norma transitoria, che vale soltanto per queste elezioni, che sancisce il principio della preferenza di genere, quindi il principio c'è, è sancito, ma sancisce una conseguenza diversa, nel senso che ci sarà l'annullamento soltanto della terza preferenza. Detto in maniera chiara, perché non ci siano equivoci tra di noi, sono ipotizzabili due preferenze per persone dello stesso genere mentre non sono più ipotizzabili tre preferenze per persone dello stesso genere. Naturalmente l'elettore potrà invece rispettare pienamente il principio della preferenza di genere, quindi questo è lasciato alla libertà dell'elettore. Questo è l'emendamento che sottopongo all'attenzione dell'Assemblea, questo è il punto di raccordo che mi sembra di aver individuato negli interventi ma anche nei contatti che doverosamente ho portato avanti con il Governo e con i Gruppi parlamentari. A chi non è soddisfatto di questo accordo dico che lo capisco, perché io stessa non ne sono soddisfatta, ma l'Assemblea deve decidere se una legge vuole licenziarla, se c'è una maggioranza che ci consente di licenziare una legge che non tradisca i principi che c'erano nel disegno di legge che vi ho illustrato all'inizio di questa discussione in Aula o meno. Io propongo, appunto, l'approvazione di questo emendamento.
2014-03-19	FI	RomaniPaolo	Presidente Renzi, penso che lei sia qui oggi a confrontarsi con le Aule parlamentari, non dico per capire, ma per avere qualche suggerimento e qualche consiglio in più su cosa andare a dire in Europa.
2014-03-19	FI	RomaniPaolo	ROMANI Paolo (FI-PdL XVII). Il presidente Renzi oggi ha parlato di tre temi: di competitività, di tenuta dei conti e di politica internazionale. Vorrei partire dall'ultimo tema, Presidente. Domani sera mi pare abbiate un incontro abbastanza importante su questo tema, e parlerete della questione ucraina. La questione ucraina non nasce oggi e non nasce nemmeno ieri. È un problema che, nell'Europa di questi decenni, si è posto in tante occasioni e non penso che il suo ruolo oggi sia quello di aggiungersi alle decisioni già prese dalle Cancellerie occidentali, quelle che abitualmente decidono in tema di politica internazionale. Ripercorrendo un po' la storia di questi anni, abbiamo avuto tante occasioni nelle quali le Cancellerie occidentali hanno sbagliato. Ne vorrei ricordare alcune. Nel giugno del 1991 Slovenia e Croazia dichiararono la propria indipendenza. L'Unione europea dette l'indicazione di non riconoscere l'indipendenza di questi due Paesi. La Germania, guarda caso - la Germania di allora non era la Germania di oggi - ma anche l'Italia riconobbero l'indipendenza di Slovenia e Croazia e incominciò una guerra terribile, che nella vicina ex Jugoslavia fece quasi un milione di morti. Più recentemente, in nome del principio di autodeterminazione dei popoli, tutti abbiamo riconosciuto il Kosovo, che è diventato una regione autonoma all'interno della Federazione serba. Tuttavia, pochi anni prima, fu scritta una pagina vergognosa della storia dell'Europa. Nel luglio del 1995, dopo che Slovenia, Croazia e Bosnia si dichiararono indipendenti, dopo che si ruppe l'entità federale statale della Jugoslavia, a Srebrenica 60 soldati olandesi si girarono dall'altra parte, anzi, brindarono con la soldataglia di Mladić, mentre le «Tigri di Arkan» uccidevano 8.300 cittadini musulmani di Srebrenica e violentavano le loro donne. Una pagina vergognosa della storia europea, che fu scritta con la complicità di un contingente internazionale mandato dall'Europa. In Ucraina non nasce tutto oggi. L'Ucraina è un Paese complesso. Quando la Germania invase l'allora Unione Sovietica, in Ucraina ci furono reparti paramilitari che, insieme ai tedeschi, combatterono contro i russi: una storia terribile, una storia di grandi carestie negli anni Trenta, una storia di sottomissione della minoranza tatara. Come dicevo, l'Ucraina è un Paese complesso che - guarda caso - ancora una volta ha al proprio interno la possibilità di un principio di autodeterminazione. La Crimea, russofona per il 65 per cento, ha fatto un referendum con il quale ha deciso di unirsi alla madre Russia. Noi non l'abbiamo riconosciuta. Dunque, non volevamo riconoscere Slovenia e Croazia, ma le abbiamo riconosciute, e si è scatenata una guerra. Abbiamo riconosciuto il Kosovo, che si è autodeterminato, e abbiamo consentito agli albanesi del Kosovo o kosovari di essere indipendenti. Non abbiamo partecipato, però, alla pacificazione della Jugoslavia come avremmo dovuto. Oggi non riconosciamo l'autodeterminazione della Crimea. Le dico queste cose, Presidente, perché sono problematiche che non possono essere risolte semplicemente. Non possiamo dire che non siamo d'accordo. Tuttavia, io mi chiedo anche cosa sia accaduto esattamente in piazza Maidan. In piazza Maidan ci sono state decine di migliaia di persone. Per la descrizione che ne hanno dato i media, quelle decine di migliaia di persone appartenevano, sì, a gruppi di giovani volenterosi che combattevano per la loro libertà, ma contro un Governo che, a quanto ne sappiamo, era stato democraticamente eletto; inoltre, in quella stessa piazza ci sono stati 100 morti, sui quali ancora non si è fatta luce e chiarezza, perché ci sono dei video - come lei sa - di qualcuno che ha sparato, e non sappiamo esattamente chi sia. Rispetto a queste valutazioni io penso che l'Europa debba oggi essere presente con discernimento; debba porsi problemi che non ha risolto nel passato; debba chiedersi fino in fondo quale sia l'atteggiamento da avere nel futuro. Inoltre, per quanto riguarda la Russia, con la quale - ad esempio - abbiamo rapporti di approvvigionamento energetico e che vorremmo che fosse in Europa, come abbiamo sempre chiesto e voluto, rischiamo di respingerla oltre, fuori dall'Europa, perché oggi ha partecipato all'autodeterminazione del popolo russofono della Crimea. Signor Presidente, io non le do soluzioni, ma problematiche, valutazioni, la possibilità di essere presenti in Europa con la cultura tipica dell'Italia, che ha attraversato guerre, principi di autodeterminazione, popoli, minoranze italiane all'estero che sono state cacciate e minoranze non italiane all'interno dei nostri confini, e noi abbiamo sempre risolto con grande civiltà questi problemi. Le dico queste cose e avrei voluto parlare di molte altre, ma concludo dicendo che non abbiamo presentato una proposta di risoluzione, ma non voteremo quella che appoggia il suo Governo. Le auguriamo comunque buon lavoro in Europa, anche in base alle sue parole, che mi sono scritto: «Chi vuole cambiare l'Europa deve innanzitutto essere capace di cambiare se stesso» (e approviamo quello che lei ci ha espresso)
2014-03-19	FI	RomaniPaolo	Siamo d'accordo con queste valutazioni e su queste analisi. Ci auguriamo che il comportamento del Governo in Europa, soprattutto sul caso di politica internazionale che ho esposto prima, sia conseguente alla cultura, alla capacità e alla forza che mi sembra il suo Esecutivo sia in grado di esprimere.
2014-03-19	LN	CandianiStefano	Da qui leggiamo la cifra del suo Governo, presidente Renzi, un Governo che parte con il rapporto che aveva Caino con Abele, quello di chi prende semplicemente per fare un uso strumentale della politica e mette da parte chi lo aveva preceduto senza colpo ferire, semplicemente per poter prenderne ambiziosamente il posto. E allora andate in Europa e siate più credibili di quanto lo sia stato il Governo Letta. Ma ci domandiamo: come potete farlo? Se i soldi c'erano ieri ci sono anche oggi, se non c'erano ieri non ci sono neanche oggi. La maggioranza politica del suo Governo è la stessa! O si raccontavano balle agli italiani ieri, o si raccontano balle agli italiani oggi.
2014-03-19	LN	CandianiStefano	Questa è la serietà di cui state dando prova oggi. Caro Presidente del Consiglio, lei avrebbe dovuto riferirci cosa le ha detto il primo ministro Merkel riguardo al fiscal compact. Questo è l'argomento sul quale vogliamo delle risposte. Vedo che il suo sorriso cambia. Non stiamo parlando del 3 per cento. Stiamo parlando di 50 miliardi di euro, di qualcosa che se non sarà modificato metterà questo Paese in ginocchio definitivamente. Non si illuda. Le pacche sulle spalle che le hanno dato in Europa non sono per le pseudoriforme che volete portare avanti con il sottosegretario Delrio, non sono per le Province che non abolirete, ma che farete finta di abolire, non sono per il cambio di forma del Senato da cui non si genererà alcun cambio di spesa: sono semplicemente pacche sulle spalle compiaciute da parte di chi non aspetta altro che venire a cibarsi di quello che resta del sistema industriale italiano.
2014-03-19	LN	CandianiStefano	Se non glielo ha detto Frau Merkel, devo ricordarle che quel Paese non ha rispettato i vincoli europei. Quel Paese è in surplus economico. Invece noi, da quanto è entrato in vigore l'euro, siamo andati in deficit. Queste sono le cose su cui il Governo si deve impegnare. E questo non ci fa capire perché oggi dite no alla proposta di risoluzione presentata dal Gruppo Lega Nord e Autonomie. Allora, signor Presidente del Consiglio, sia onesto e dica che l'interesse che la sta muovendo non è il risanamento delle casse degli italiani, ma semplicemente l'idea di portare a termine un disegno politico: il suo ambizioso disegno politico! Si è impossessato di un partito nel quale non si riconosce, e ora vuole anche epurarne i senatori e i deputati. Lei vuole portare questo Paese alle elezioni facendo finta di portarlo al risanamento. Lei sa benissimo che non ha le carte in regola per poter risanare le casse dello Stato, ma sta prendendo in giro gli italiani. Al momento giusto troverà la scusa per gettare le carte all'aria dicendo «io sono stato quello che voleva salvare, ma loro, questo Senato, la Camera, non me lo hanno consentito. Adesso, io che sono l'uomo del destino darò la soluzione». Nel frattempo, presidente Renzi, mi raccomando: non si dimentichi di omaggiare le lobby che in Europa le stanno picchiando sulla spalla tanto gentilmente. Certamente l'entusiasmo eurotedesco, che lei sta dimostrando quando va da Frau Merkel con una bella maglietta del calcio, non ha nulla a che fare con i problemi dei cittadini italiani, con le imprese e con coloro che non riescono a pagare le tasse e che addirittura si tolgono la vita. Tutto ciò non ha niente a che fare con «La grande bellezza». Questo è un Paese diventato brutto a partire da questi aspetti. Presidente Renzi, questa sera non si dimentichi di dare anche un colpo di telefono a Frau Merkel dicendole che anche oggi ha fatto il suo compitino in classe. Eine schöne gute Nacht, Herr Renzi. Signor Presidente, buona notte.
2014-03-19	LN	ConsiglioNunziante	VOCE DAI BANCHI DEL GRUPPO PD. Abbiamo già dato! CONSIGLIO (LN-Aut). Lei, signor presidente Renzi, ha qui appena affermato che non pensate di avere la bacchetta magica. Secondo me la Merkel ha capito completamente il contrario. Presidente Renzi, sulle imprese artigiane e sul settore manifatturiero abbiamo in discussione presso la 10ᵃ Commissione un disegno di legge unificato sul quale c'è grande convergenza tra tutte le forze politiche. Su questo la metteremo alla prova, signor Presidente del Consiglio, e aspettiamo di vedere quale sarà il suo comportamento in ordine a questa importante iniziativa. Le chiedo poi, presidente Renzi, se servivano un'intervista e una dichiarazione del senatore a vita Renzo Piano, di cui ho il massimo rispetto... (Il presidente del Consiglio Renzi si tocca la testa). Ha mal di testa, signor Presidente del Consiglio? C'era bisogno di quella dichiarazione, dunque, per capire che l'edilizia scolastica è uno sfacelo? Non credo. Inoltre, signor Presidente del Consiglio, dopo tutto quanto è successo con il decreto svuota carceri, spero che lei non abbia il coraggio in quest'Aula, e tanto meno in Europa, di parlare di sicurezza. Ora si parla di razionalizzare il comparto tagliando il numero di presidi, di sedi, di sezioni della Polizia di Stato e della Polizia postale: praticamente tutto il contrario di quello che bisogna fare in questo settore. La politica industriale, poi, deve rappresentare un tema da porre obbligatoriamente al centro del Consiglio europeo di Bruxelles. Nel suo discorso di insediamento, lei ha parlato della necessità di attrarre nuovi investimenti, come opportunità di crescita per il Paese: ma come possiamo essere credibili, signor Presidente, se non riusciamo neanche a far restare in Italia le imprese che storicamente hanno dato occupazione in questo Paese? Non riusciamo a trattenere neanche le nostre imprese storiche. Ricordo a me stesso, e a lei, signor Presidente del Consiglio, che la signora Merkel aveva detto a Monti e a Letta le stesse cose che ha detto a lei: «Bravo, bene, bis ». Peccato che, come avrà ben notato anche lei, probabilmente nessuno dei suoi due predecessori è stato bravo e ha fatto bene, ma soprattutto - glielo voglio ricordare - nessuno di loro ha fatto il bis.
2014-03-19	M5S	GirottoGianniPietro	In questo scenario, l'Europa gioca un ruolo da protagonista, avendo assunto scelte con obiettivi precisi al 2020 e dovendo decidere per definire i nuovi obiettivi al 2030 già individuati dalla Commissione: il 40 per cento di gas a effetto serra in meno ed energie rinnovabili al 27 per cento lasciando però la flessibilità agli Stati membri di definire obiettivi nazionali.
2014-03-19	M5S	GirottoGianniPietro	Tali catastrofiche conseguenze sono determinate appunto dalle attività umane e dal conseguente cambiamento climatico in atto. Lo scenario al 2050 dell'Organizzazione per la cooperazione e lo sviluppo economico (OECD), titolato: « The Consequences of Inaction » del 2012, precisa che il clima globale è incamminato verso uno spaventoso aumento della temperatura di sei gradi. Questo scenario determinerà danni irreparabili agli equilibri ecosistemici e al genere umano, traducibili in un danno economico quantificabile nel 14 per cento - lo sottolineo - del PIL globale. E l'Italia che fa? Tra un Governo e l'altro trova la quadra: supera lo storico conflitto tra il Dicastero dello sviluppo economico e quello dell'ambiente, rottamando la posizione del secondo, quella più ambiziosa e sostenuta da ultimo dall'ex ministro Orlando, favorendo la prima, fortemente invocata dai soliti poteri forti, i grandi produttori ed energivori: quelli che potranno godere dell'esenzione degli oneri di sistema, dello sconto sul prezzo della bolletta, che saranno aiutati finanziariamente a produrre energia con il capacity payment, che probabilmente usufruiranno dell'incentivo per produrre nel Sulcis e continuare ad inquinare in Italia con il carbone. Si tratta insomma di favorire sempre i soliti noti, quelli che non stringono mai la cinta e che continuano a gestire e guidare il Paese. È di questi giorni la notizia che le utilities italiane hanno generato utili maggiori rispetto ai loro concorrenti europei ricevendo il premio Top Utility Award. Ci chiediamo: com'è possibile questo? Come mai, nell'Italia colpita dalla crisi e con gli incentivi alle rinnovabili che costano troppo e nonostante la overcapacity di centrali, le aziende energetiche che utilizzano fonti fossili fanno profitti maggiori dei loro concorrenti europei mentre crolla il mercato nel settore delle rinnovabili e le aziende stanno licenziando? Non sarà forse sintomo di un mercato governato da regole che favoriscono alcune aziende a scapito di altre, ma soprattutto a spese del cittadino e delle piccole e medie imprese? Presidente Renzi, notiamo che queste aziende sono le stesse che sostengono la posizione del Governo sul clima, Governo che, dopo la rottamazione nei primi giorni di lavoro, ha pensato bene di nominare come consigliere economico a titolo gratuito un giovane settantenne, Piero Gnudi, già presidente dell'ENEL nonché ministro del Governo Monti, e come suo portavoce Gerardo Orsini, che ha da poco lasciato il posto di Capo ufficio stampa dell'ENEL; un Governo con un Ministro il quale afferma che sarebbe stato meglio contenere l'obiettivo di riduzione delle emissioni del 40 per cento perché l'Europa deve competere con India, Cina e Stati Uniti. Presidente Renzi, l'unica azione credibile, dopo anni di velleitarie politiche settoriali, consiste in interventi coordinati e razionali, strutturali e strutturati, sia in campo europeo che nazionale. C'è bisogno di una politica energetica di ampio respiro, dinamica, che sia al tempo stesso incentivante e dissuasiva, capace di dare risposte concrete alle sfide energetico-ambientali. Sul clima il Governo deve dare risposte. Serve un cambiamento reale, presidente Renzi, siamo stanchi dei soliti annunci. Lei, che si definisce un ottimo rottamatore, deve troncare realmente con il passato. Solo così vi potrà essere quel rinascimento industriale, ma non solo, di cui ha parlato lei stesso. Si deve far accompagnare da idee innovative che si basino sempre sul presupposto di tutelare i beni comuni e soprattutto di tutelare i cittadini. Competitività - come ha giustamente detto lei - significa investire sulle innovazioni. Lo faccia, signor Presidente del Consiglio. La proposta del Governo, seppur contenga i buoni propositi del rinascimento industriale, è insoddisfacente ad affrontare il fenomeno del cambiamento climatico, che richiede invece un impegno al 2030 per il perseguimento di almeno tre obbiettivi vincolanti per i singoli Stati e con target molto più ambiziosi di quelli proposti, perché - riprendendo una sua frase - è importante capire oggi più che mai che i singoli Paesi e l'Europa sono sulla stessa barca. Solo obiettivi ambiziosi potrebbero evitare alle future generazioni gli effetti devastanti che il cambiamento climatico potrebbe creare, generando viceversa effetti positivi su numerosi altri aspetti, quali l'autonomia energetica, definita anche democrazia energetica, e l'occupazione, che è quella che manca agli italiani. Il perseguimento degli obiettivi vincolanti del 2020 ha già dimostrato - ripeto, ha già dimostrato - l'efficacia che le scelte che noi del Movimento 5 Stelle le indichiamo possono produrre nel sostenere l'occupazione... PRESIDENTE. Senatore Girotto, la prego di concludere. GIROTTO (M5S). ...nuove filiere industriali e nuovi posti di lavoro, lo ripeto, nuove filiere industriali e nuovi posti di lavoro, nei campi delle energie rinnovabili e dell'efficienza energetica. Lei ha detto che il suo Governo non ha paura di confrontarsi con i numeri. Si confronti allora con le oltre quattro milioni di persone occupate in numerose ecoindustrie (lavoro verde, green job ). È questo il futuro. È questo il luogo che vorremmo costruisse.
2014-03-19	M5S	SantangeloVincenzo	, né tanto meno sacrificando la nostra Carta costituzionale all'Europa.
2014-03-19	M5S	SantangeloVincenzo	Concludi! SANTANGELO (M5S). Grazie, signor Presidente, trenta secondi e ho finito. ...«ma anche quelli per corruzione ed altri reati gravi, anche di natura economica e finanziaria». Renzi, lei viene qui a parlarci d'Europa, decide delle nostre sorti con la Merkel. Ma in Europa lei e il suo amico Berlusconi non potete nemmeno metterci piede.
2014-03-19	M5S	SantangeloVincenzo	Il Movimento 5 Stelle ha idee differenti. Noi alla Merkel e all'Europa chiediamo: l'abolizione del fiscal compact; l'esclusione dal limite del 3 per cento annuo di deficit di bilancio per gli investimenti in innovazione e nuove attività produttive; l'abolizione del vincolo del pareggio di bilancio; finanziamenti per le attività agricole e di allevamento finalizzate ai consumi nazionali interni; l'adozione degli eurobond, ossia di titoli pubblici europei garantiti, per evitare che l'Italia finisca come la Grecia. Solo dopo, eventualmente, chiederemo, signor Renzi, agli italiani e a tutti i cittadini cosa vorranno fare, sia dell'euro che della nostra sovranità monetaria. Certamente, non è baciando le mani alla Merkel che si può risolvere questa situazione
2014-03-19	PD	ChitiVannino	Da tutto questo si capisce anche l'importanza che, in questa vicenda, ha avuto l'atteggiamento dell'Unione europea e - diciamocelo con chiarezza - al suo interno, quello del Governo tedesco così come quello del Governo italiano, che hanno insistito e hanno pesato - come è giusto che sia e come è giusto che si continui a fare - perché la fermezza dei principi e dei valori, che va difesa, si difenda però per via diplomatica e dei rapporti politici, e non isolando un grande Paese. Altrimenti ci troviamo davanti a complicazioni che farebbero nuovamente soffiare in Europa venti di guerra fredda.
2014-03-19	PD	ChitiVannino	E la vicenda dell'Ucraina e quello che si muove in Europa o nel Mediterraneo con le primavere arabe fanno anche comprendere l'importanza di una Unione europea che abbia una politica estera e di sicurezza comune
2014-03-19	PD	ChitiVannino	Ho anche apprezzato il fatto che il Presidente del Consiglio non abbia soltanto parlato dei dossier, che sono importanti e che si pongono all'attenzione del Consiglio europeo dei prossimi giorni: la competitività in Europa, la strategia delle politiche industriali, il clima, l'energia. Faccio presente che l'Europa non improvvisa: i dossier all'ordine del giorno del Consiglio europeo non sono stati preparati negli ultimi cinque minuti. A questo proposito voglio sottolineare anche la continuità nell'azione dei Governi, e anche di quello del nostro Paese. E, oltre a questa continuità, dobbiamo considerare al tempo stesso che, se si determina una svolta, come parzialmente si sta determinando - secondo me, parzialmente: questo è il punto, e per questo ho apprezzato la seconda parte dell'intervento del Presidente del Consiglio relativa al progetto Europa - e cioè si pone di nuovo al centro il tema dello sviluppo e dell'occupazione, questo non solo rappresenterebbe un fatto positivo che risponde ai bisogni dei Paesi e dei cittadini europei, ma rappresenterebbe anche l'esito per il quale hanno lavorato i Governi italiani degli ultimi anni. Interviene, quindi, anche un elemento di soddisfazione per quello che abbiamo fatto, che dobbiamo tenere presente, valorizzare e rivendicare. Ha fatto bene poi il Presidente del Consiglio a porre il problema su cui dobbiamo confrontarci e su cui è sperabile che, nel nostro Paese, si formi una maggioranza ben più ampia di quella che sostiene il Governo, e anche ben più ampia delle forze politiche: la necessità, cioè, di ricostruire una fiducia e una speranza tra i cittadini. Progetto Europa, progetto dell'Unione europea: noi vogliamo, sì, una Unione europea che sia più forte e diversa al tempo stesso; più forte, perché così è vicina ai cittadini e, quindi, è più democratica; più forte, perché coglie le priorità. Questo è un aspetto su cui dobbiamo insistere, non per non compiere le nostre scelte, ma perché è giusto insistere sul fatto che, se non si tiene insieme risanamento dei bilanci, sviluppo e occupazione, non soltanto c'è scollamento (e non una riforma) tra le istituzioni dell'Unione europea e cittadini, ma si determina anche il mancato raggiungimento del risanamento dei bilanci, come è evidente nel nostro Paese. È chiaro che dobbiamo fare le riforme che qui sono state enunciate e che devono essere realizzate, da quelle del sistema politico ed istituzionale a quelle della pubblica amministrazione, dal mercato del lavoro alla spending review. Vorrei dare un consiglio non richiesto al Presidente del Consiglio: sulla spending review i commissari riferiscano a lei ed al Governo e questo poi decida e si comunichino le decisioni, perché altrimenti si apriranno 150.000 focolai e non si procederà perché, per fare le riforme, ci vuole il consenso.
2014-03-19	PD	ChitiVannino	Noi non vogliamo superare il 3 per cento nel rapporto tra deficit e prodotto interno lordo, e non perché ce lo chiedono la Germania o la Francia, ma perché abbiamo un debito pubblico enorme da cui dobbiamo uscire e vogliamo fare le nostre riforme. Al tempo stesso, non per rozzo sentimento antitedesco, ma perché è giusto, dobbiamo dire alla Germania che faccia quello che la Commissione dell'Unione europea ha detto di fare e che cito testualmente, ossia «orientare le priorità strategiche verso il rafforzamento della domanda interna», altrimenti lo sviluppo, la solidarietà e la coesione europea non si realizzeranno. Per le riforme bisogna, inoltre, introdurre alcune misure. Insisto su questo punto, signor Presidente: nella nostra Presidenza vediamo se si traduce concretamente la fiscal capacity, quella capacità di risorse autonome della zona euro, che può essere finalizzata per ottenere e attuare riforme profonde e serie; altrimenti, è difficile da sostenere, senza il consenso dei cittadini. Con riferimento al nostro semestre di Presidenza, ho apprezzato il discorso sul Mediterraneo: a mio avviso, dovremmo proporci fondamentalmente due temi, oltre che il cambio più netto per lo sviluppo sostenibile. Quanto alla riforma delle istituzioni europee, per esempio, si può chiedere al Presidente del Consiglio dei ministri italiano di fare in modo di rendersi protagonista in Europa - cosa che sembrerebbe andare contro i suoi interessi, ma non è così - nella proposta di applicare nella politica estera e di sicurezza non il metodo intergovernativo, ma uno unitario? Può il Presidente del Consiglio dei ministri italiano su questo piano restituire centralità concreta ad un'azione da protagonista dell'Italia per cambiare l'Europa e farle compiere un passo avanti? Vi è infine un'opportunità da cogliere nelle prossime elezioni europee: quella che le famiglie ed i partiti europei si presentino ognuno con un programma e con un candidato alla Presidenza. È un piccolo segno? Sì, ma la politica entra dentro le istituzioni europee: è un modo per sconfiggere i populismi, ma non in generale. Sono d'accordo, infatti, sul fatto che vi siano populismi che segnalano elementi che non vanno e ci aiutano a correggerli; ve ne sono altri, però, che sono reazionari e vanno sconfitti. Questo piccolo passo ci può aiutare ad andare in quella direzione, mentre ve n'è un altro che potrebbe essere fatto, e questo tocca all'Italia, dato che ha la Presidenza di turno. Faremo di tutto, ma non credo vi sia una forza politica europea che avrà la maggioranza assoluta: dopo le elezioni, scegliere chi sarà il candidato alla Presidenza comporta una lettura dei risultati politici e un'alleanza. Su questo, e solo su questo, per me aveva ragione Barbara Spinelli oggi nell'articolo che ha pubblicato «la Repubblica». Queste devono essere misure e procedure trasparenti, non altrimenti, e non possono dunque essere affidate soltanto al Presidente del Consiglio europeo. Credo che il Presidente di turno del Consiglio dell'Unione europea possa svolgere un ruolo e ottenere questo risultato. Su questa base e con queste convinzioni, annuncio che il Gruppo del PD esprimerà voto favorevole alla mozione in esame, non solo per il Consiglio europeo di domani e domani l'altro, ma per il progetto dell'Europa che il Governo ci ha presentato.
2014-03-19	PD	ChitiVannino	Silenzio! CHITI (PD). Ho apprezzato i temi che il Presidente del Consiglio ha posto oggi nelle comunicazioni rese al Senato e alla Camera. Per inciso, lei, Presidente, non ha bisogno di dare giustificazioni, perché chi avesse seguito anche un minimo il dibattito avrebbe capito che il suo ritardo nel presentarsi in quest'Aula era da addebitarsi al protrarsi della discussione, del confronto e delle dichiarazioni di voto nell'altro ramo del Parlamento. A parte questa considerazione, penso sia stato giusto porre all'attenzione della Camera e del Senato, alla vigilia di un Consiglio europeo così impegnativo, alcuni temi che sono all'ordine del giorno e che emergono anche dal punto di vista politico. Il primo riguarda l'Ucraina, cui ha fatto riferimento il senatore Romani. Non voglio ripercorrere la storia, in ordine alla quale posso condividere per molti aspetti le sue considerazioni, Presidente. C'è, però, un aspetto che dobbiamo sottolineare, tirando le somme anche dalle sue osservazioni: in Europa non si può continuare a modificare i confini degli Stati per via di fatto, solo perché così è avvenuto negli ultimi anni.
2014-03-19	PD	DiGiorgiRosaMaria	Signor Presidente, onorevoli senatrici e onorevoli senatori, signor Presidente del Consiglio, bisogna guardare all'Europa con una visione finalmente di prospettiva, di partnership e di sviluppo comune. L'Europa non può essere per noi un alibi per affrontare passaggi scomodi o imporre politiche impopolari, non può essere una scusa, ma deve essere un incentivo a fare bene; non può essere il regno dei tecnocrati, ma deve tornare ad essere l'agorà della migliore politica. Il pacchetto di riforme che lei, Presidente, ha discusso nei giorni scorsi con il presidente Hollande e la cancelliera Merkel, quello che porterà al Consiglio europeo da domani, cambia completamente l'ottica con cui abbiamo vissuto lungo tanti anni il rapporto con l'Europa. Abbiamo visto in questi giorni un'interlocuzione forte e realistica, un'interlocuzione che ha descritto un cammino: il cammino deciso intrapreso dal nostro Paese. Vogliamo essere un'Italia che racconta stabilità, serietà e concretezza, che non chiede deroghe ma contribuisce a proporre e disegnare le linee comuni di programmazione e sviluppo di quest'Europa; un'Italia capace di affrontare con rigore le sue sfide interne per il risanamento di bilancio e le riforme strutturali, con una riorganizzazione di vari settori e la spending review sulla spesa pubblica, certamente, ma anche un Paese che vuole tornare ad investire sullo sviluppo e sul benessere, il benessere collettivo, quel welfare così importante. Un rilancio che in strategie e condivisioni a livello europeo può gettare basi sicuramente più solide. È questa la prospettiva e il programma di Governo che lei ci ha proposto e che noi abbiamo condiviso: riforme, riforme e ancora riforme, da quelle istituzionali e costituzionali, per poi affrontare la riforma della giustizia (lei ne ha parlato anche oggi), la riforma del mercato del lavoro e della pubblica amministrazione. Partiamo dalle riforme istituzionali e da quelle costituzionali perché è essenziale un'Italia con le caratteristiche della stabilità e di un'amministrazione più snella ed efficiente (anche oggi ce lo ha ricordato, Presidente). Importantissima la legge elettorale, la riforma del bicameralismo e del Titolo V della Costituzione. Non possiamo andare a parlare di lavoro o di euroburocrazia quando noi stessi siamo campioni di inefficienza, con un sistema istituzionale certamente non snello ed efficace come vorremmo, un sistema causa di quell'opacità burocratica che conduce alla corruzione, allo stallo e alla sfiducia diffusa nello Stato. Proponiamo un pacchetto di riforme non perché ce le chiede l'Europa (lei ce lo dice continuamente, e sono molto d'accordo su questo), ma perché servono davvero al nostro Paese, a tutti noi, e ci consentono di essere finalmente credibili e affidabili come partner. Questa è l'Italia che serve all'Europa e questa è l'Europa cui l'Italia guarda per debellare quelle tossine dell'antipolitica, che tanto spesso anche in queste Aule sentiamo produrre, e di quell'euroscetticismo che giocano sulla crisi e sul malessere viscerale che questo genera per soffiare su facili forme di populismo; tossine che rischiano di minare l'unico futuro possibile, che è appunto il nostro futuro nell'Europa. In Europa, proprio lì, vogliamo essere partner, non subire decisioni altrui perché non siamo capaci di cambiare e di reggere le sfide che si presentano. Lo dobbiamo ai nostri bambini, ai giovani, alle nostre donne, a tutti i nostri cittadini. In Europa vogliamo quindi essere partner. La crisi comunque ci ha imposto politiche di rigore, quelle politiche che dobbiamo portare avanti. L'Italia le ha affrontate con decisione sia sul piano della riduzione del debito, che del consolidamento fiscale. Momenti duri, momenti difficili: abbiamo visto la disperazione, abbiamo visto le sconfitte e anche tanto dolore. Adesso è il momento di guardare anche alla ripresa e allo sviluppo con politiche che individuino gli ambiti di investimento e la riduzione delle tasse, per ridare ossigeno anche al mercato interno. Bene la riduzione del cuneo fiscale, bene la riforma del lavoro. Abbiamo detto con chiarezza che rispetteremo la soglia del 3 per cento (ce l'ha detto anche oggi) e troveremo le risorse per il rilancio, a partire da quella spending review, esattamente la spending review che qualche volta fa tanto paura; un concetto positivo la spending review, la revisione della spesa. Ed è una spesa che dobbiamo rivedere non attraverso tagli lineari, ma attraverso un nuovo modo di gestire le risorse della pubblica amministrazione, un modello diverso, un metodo diverso: tagli agli sprechi, certo, il coraggio di non fare come si è sempre fatto, un'impostazione moderna ed efficiente. È questo che serve. Alcune amministrazioni locali lo stanno già facendo, altri lo hanno deciso. Lo Stato deve avviare un'opera colossale (la definisco tale), un'opera quindi tra le più difficili che aspetta questo Governo e che aspetta anche noi in Parlamento; ma sarà l'azione decisiva, l'azione che farà la differenza. L'Europa, signor Presidente del Consiglio, è l'Europa che ci sta tanto a cuore, l'Europa dove vogliamo stare, il nostro contesto, la nostra cornice, il luogo dove dobbiamo sentirci a casa nostra. Molto spesso invece questa Europa è considerata un costo. Rispetto a molti altri Paesi non siamo in grado di sfruttare i fondi europei nel migliore dei modi, non siamo in grado di partecipare ai progetti europei e di acquisire risorse essenziali per il nostro sviluppo, non siamo in grado di vincere. Perdiamo per strada contributi che potrebbero essere essenziali per il rilancio dell'imprenditoria o per interventi strutturali, perché non abbiamo sviluppato competenze sufficienti e adeguate e perché non conosciamo bene le opportunità che ci offre l'Unione. È su queste politiche che dobbiamo essere competitivi e competenti. L'altra grande sfida, signor Presidente del Consiglio, è il capitale umano, la formazione, la ricerca scientifica, la scuola, i programmi «Horizon 2020» ed «Erasmus», i problemi di formazione professionale (c'è qui il suo Ministro dell'istruzione, che sicuramente su questo si impegnerà moltissimo). È necessario investire su scuola, università e ricerca, per formare i nostri giovani, valorizzare le loro capacità, stimolare l'innovazione e le nuove idee. È questo il capitale che può dare nuova linfa alla nostra imprenditoria e al rilancio economico, non solo italiano ma europeo. Investire su istruzione e formazione vuol dire investire sul futuro dei nostri ragazzi, dare loro gli strumenti per affrontare le sfide della cosiddetta globalizzazione e dare solide basi al rilancio dell'Italia nel contesto europeo e mondiale. Le parole chiave per il nostro patrimonio culturale sono l'investimento, soprattutto in cultura, in ambiente e in turismo. Questo è l'altro aspetto importante che ci interessa. Ancora una volta si parla di formazione e di nuove professioni nel campo della cultura, dell'ambiente e del turismo; quindi ancora una volta riconoscersi e riconoscere l'Italia. PRESIDENTE. La invito a concludere, senatrice Di Giorgi. DI GIORGI (PD). Sto finendo, signor Presidente. Entrare quindi nell'anima del nostro Paese, scegliere lo sviluppo che è possibile sostenere con le nostre risorse, ma tenendo conto delle nostre caratteristiche, quelle peculiarità che ci rendono unici e che ci danno identità, ma che fanno di noi una parte di quell'insieme in cui crediamo e che vogliamo vedere affermarsi che si chiama per l'appunto Europa.
2014-03-19	PD	SantiniGiorgio	Il Consiglio europeo del 20 e del 21 marzo concluderà la prima fase del semestre valutando i progressi realizzati nell'attuazione delle raccomandazioni specifiche per ogni Paese del 2013 e fornendo agli Stati membri orientamenti sui loro programmi di stabilità e di convergenza. In questo contesto sarebbe necessario che le conclusioni del Consiglio europeo ribadissero che un surplus commerciale troppo alto, rilevato in alcuni Stati membri, deve essere controbilanciato mediante misure di stimolo forte alla domanda interna a livello europeo. Per l'Italia l'uscita dalla procedura di disavanzo è uno dei risultati più visibili del 2013, così come il calo dello spread sotto i 200 punti testimonia come gli sforzi del Paese siano stati importanti e riconosciuti. Ora che i conti pubblici presentano migliori margini è importante porre il problema della crescita e dell'occupazione con forza, anche in vista delle prossime elezioni europee e del pericolo che si affermino formazioni antieuropee, avverse all'Europa unita. La competitività italiana è oggi limitata da molti fattori. Il programma di Governo ha posto al centro dell'attenzione la riduzione del cuneo fiscale, che è un punto molto importante per determinare l'uscita dalla recessione e il superamento del rischio di crescita zero. A questo, tra gli altri punti che condividiamo, vorrei aggiungere un radicale miglioramento nell'utilizzo dei fondi strutturali europei per i prossimi sette anni, che credo sia un fattore altrettanto decisivo per determinare la crescita. In questo contesto una base industriale europea forte e competitiva costituisce il motore della crescita economica e dell'occupazione. È importante, quindi, che si determinino subito nel Consiglio europeo forti misure di stimolo della ripresa economica, attraverso investimenti in settori ad alto potenziale quali le infrastrutture, la green economy, e in settori industriali strategici, quali la ricerca e l'innovazione e, in particolare per il nostro Paese, nel settore manifatturiero e delle piccole e medie imprese. Il legame del Consiglio europeo con il semestre di Presidenza italiana è molto stretto. Credo che in questo Consiglio sia importante porre la prospettiva strategica di sostenere in tutte le sedi europee, in questo 2014, le politiche che stimolano la competitività, sostengono la creazione di posti di lavoro e combattono - come lei giustamente ricordava - la disoccupazione, a partire da quella giovanile. In questo senso sono importanti, oltre agli investimenti che abbiamo già detto, specifiche linee di credito presso la Banca europea per gli investimenti, al fine di promuovere la competitività delle imprese europee anche attraverso tali strumenti. Poi, come giustamente dice l'ordine del giorno del Consiglio europeo, sono importanti la prosecuzione dei contatti con i principali partner internazionali, l'adozione del pacchetto clima‑energia, le politiche energetiche dell'Unione europea, perseguendo in primo luogo il completamento del mercato interno dell'energia. Vorrei soffermarmi su tre punti che considero fondamentali per il semestre italiano. Il primo è una discussione rinnovata e congiunta delle istituzioni europee e degli Stati membri per una nuova fase della costruzione europea, volta a realizzare un'unione politica in senso federale (il sogno di Spinelli, come lei molte volte ha detto). Il secondo punto è l'accelerazione della tabella di marcia per un'autentica unione economica e monetaria, con riferimento a meccanismi per la mutualizzazione del debito sovrano dei Paesi dell'area euro, e l'emissione in comune di titoli per finanziare grandi progetti in grado di rilanciare stabilmente l'economia europea. Il terzo è sostenere l'estensione della golden rule, in modo da permettere lo scomputo di alcune voci di spesa per investimenti che possano esercitare un impatto a breve positivo sulla crescita territoriale e ridurre la disoccupazione. In tal senso questo potrà permettere anche il superamento del patto di stabilità interno per le spese in conto capitale degli enti locali, che credo debba diventare un'altra priorità nel programma del Governo italiano. Signor Presidente, concordo con lei sul fatto che l'Europa non può essere solo moneta, rigore, regole e parametri. Deve essere sempre di più una comunità fondata sui valori della convivenza civile e dell'accoglienza, e bene lei ha fatto a scegliere Tunisi quale primo luogo del viaggio ufficiale e a porre il Mediterraneo al centro delle politiche del nostro Paese. Si tratta di un'attenzione e di una sensibilità di cui abbiamo bisogno nel nostro territorio e che vogliamo estendere all'Europa. Gli sbarchi massicci di queste ultime ore, che lei ricordava, impongono a tutti noi di far sì che l'Europa si faccia complessivamente carico del dramma umano e sociale che giunge fino alle nostre coste, diventando un problema dell'Italia, dei Paesi, delle comunità locali in prima linea, ma anche di tutta l'Europa, perché anche in questo modo si costruisce l'Europa dei popoli e della solidarietà.
2014-03-19	PD	TrontiMario	Abbiamo tutti in mente un evento simbolico, quel giorno in cui il Presidente Kennedy nel cuore della Germania ancora divisa pronuncio quella frase: « Ich bin ein Berliner » (io sono un berlinese). Oggi dovremmo dire tutti, gridandolo sui tetti, anche durante la prossima campagna elettorale: «Noi siamo europei». Lo Stato‑Nazione ha una grande storia, di civilizzazione del mondo: dall'Europa è partito e in Europa è ritornato; ha unificato popoli, ha riformato costumi, ha prodotto progresso, sollevando il cittadino dal territorio alla comunità. Ma ha anche sbarrato frontiere; ha introdotto nella storia un elemento tragico che i popoli hanno poi sperimentato sulla propria vita. Il Novecento delle Grandi guerre - che, bisogna sempre ricordare, è solo una parte del Novecento - ha raccontato questa storia. È nel Novecento che emerge, irrompe nella storia del mondo l'idea di Europa; come reazione, certo, a quel tragico evento della storia, ma bisogna sempre tenere conto che le grandi idee raramente procedono autonome nel vuoto: hanno bisogno di un contrasto che le faccia uscire dall'isola di Utopia per portarle nella terra dei fatti e, se possibile, degli eventi. I grandi politici europeisti del Dopoguerra, sulla via aperta da grandi intellettuali, non hanno solo elaborato un'idea: hanno messo in moto un processo, che a questo punto possiamo riguardare come lungo, contrastato, contraddittorio, non finito. Siamo, adesso, ad un passaggio: da decidere è se sia il caso di continuare in questo gradualismo riformatore, che pure ha dato i suoi frutti. Perché oggi un'Europa c'è, ma con una immagine non popolare, e proprio questa immagine non popolare ha dato luogo ai populismi europei, oggi tanto pericolosi. Questa immagine fa vedere l'Europa come arcigno guardiano dei conti, tecnocratica maestrina dei compiti a casa. Qui c'è un vizio di origine che non era nell'intento dai grandi europeisti; è venuto dopo, nell'interesse dei grandi gruppi economici e finanziari. Un cattivo materialismo storico ha stabilito che prima doveva venire la struttura, cioè il mercato comune, la moneta comune, e poi la sovrastruttura politica avrebbe seguito naturalmente. Non funziona così. L'Europa politica vera non è decollata. Abbiamo un Parlamento praticamente senza Governo, tant'è vero che questo livello si chiama Commissione; una forma-Stato, sia pur federale, non è ancora all'orizzonte. Occorre lavorare a questo progetto e questa è l'altra Europa di cui stiamo oggi parlando. L'Europa non potrà competere, nella geopolitica del futuro, in quanto potenza economica di fronte ai colossi continentali emergenti, ma in quanto spazio politico è, e sarà, sempre centrale. L'Europa non è solo Occidente: è Occidente e anche Oriente; non è solo Nord: è anche Sud del mondo. È molto apprezzabile, signor Presidente del Consiglio, la sua attenzione appunto a questa frontiera, a questo punto di espressione dell'Europa verso il Sud del mondo, in cui l'Italia trova la sua vocazione particolare. L'Europa è non solo Zivilisation, ma anche Kultur, cioè civiltà. Qui si incontra il meglio di quanto è stato elaborato dallo spirito umano. L'Europa è una sorta di luogo dello spirito. Qui, insomma, si incontrano l'orizzonte cristiano, la cultura liberale, le pratiche democratiche, la speranza socialista.
2014-03-19	PD	TrontiMario	Presidente Renzi, il prossimo Senato, la Camera alta della Repubblica, a mio parere dovrebbe cominciare a pensare anche a costruire in questa sede la forza, la legittimazione e l'autorità che la proietti in questo futuribile scenario di un'altra Europa, piuttosto che ubbidire a un territorio particolare della propria Nazione, scagliarsi verso l'al di là della Nazione, verso la sovranazionalità, verso l'Europa che rappresenta questa sovranazionalità. Insomma, un'Europa arcipelago, come ha pensato e ha scritto in un bellissimo libro, che consiglio a tutti di leggere, «Geofilosofia dell'Europa», il mio amico Massimo Cacciari.
2014-03-20	M5S	PagliniSara	Signora Presidente, oggi la ditta Firem di Formigine, in provincia di Modena, sta mettendo in mezzo alla strada 42 lavoratori: 42 persone senza speranza, 42 famiglie distrutte. Si era sentito parlare del caso solo nell'agosto scorso, quando la notizia che una ditta si era volatilizzata al rientro dalle ferie era un buon colpaccio televisivo. Gli operai rientrati non volevano credere ai loro occhi. Nessuno li aveva avvisati. Un'azienda sparita da una parte, in Italia, e riapparsa da un'altra, in Polonia. I 42 operai erano stati lasciati fuori dai cancelli, con i capannoni svuotati dai macchinari e le attrezzature fatte sparire: neanche ladri professionisti notturni avrebbero fatto di meglio. Via, tutto in Polonia, con quote cedute al 70 per cento e confluite nella nuova società di nome Antigo, guarda caso degli stessi titolari, i signori Pedroni di Formigine. Via, a continuare lì un altro giro di giostra per chi si vuole arricchire alle spalle dei nuovi schiavi. Ricordo che i lavoratori polacchi vengono anche chiamati i cinesi d'Europa. Davanti alla FIREM la passerella in agosto l'hanno fatta tutti: istituzioni, politici e sindacati, nessuno mancava all'appello. Il deputato del Partito Democratico Richetti aveva assicurato di aver coinvolto direttamente l'allora ministro dei rapporti con il parlamento Franceschini. Forse una risposta tempestiva del Governo avrebbe potuto ancora salvare l'azienda e le sorti dei 42 lavoratori. Come Movimento 5 Stelle avevamo presentato delle interrogazioni alla Camera, alle quali ad oggi non abbiamo ancora avuto nessuna risposta. Totale silenzio. Proviamo oggi da qui a segnalare ulteriormente questa tragedia. Quindi, se volete mandare le telecamere di «Ballarò», «Che tempo che fa», «Porta a Porta», «Agorà» - tanto, ormai si sa, la politica viene fatta in televisione - vi segnalo che oggi a Modena, in tribunale, saranno presenti i legali e i rappresentanti della ditta FIREM per presentare i conti, con la speranza che non si dichiari il fallimento dell'azienda. Ciò significherebbe la catastrofe per i lavoratori coinvolti che chiedono risposte: sono 42 cittadini «baggianati», derubati, derisi, sviliti, umiliati, violentati. Signori, abbiamo risposte per loro? Operai usati e gettati. Signori, la televisione dice che il presidente Renzi darà 80 euro a chi, nonostante abbia un lavoro, guadagna poco; ma a questi 42 operai, a questi disperati che il lavoro lo hanno perso, il presidente Renzi che cosa offre? Gli operai della FIREM e noi del Movimento 5 Stelle chiediamo ancora a chi di dovere, di fare luce e chiarezza e chiediamo com'è possibile che una delocalizzazione avvenga in questo modo, cioè infischiandosene delle leggi vigenti in materia che ben regolano queste cose. Ma, sopratutto, chiediamo com'è possibile far tutto ciò lasciando in Italia oltre 7 milioni di euro di debiti tra fornitori, indotto e lavoratori. Questo lo vogliamo sapere e sottolineo il termine «lo vogliamo». Vogliamo sapere se qualcuno è veramente interessato a ristabilire serietà, correttezza e, soprattutto, rispetto per i lavoratori.
2014-03-20	PD	MicheloniClaudio	(ore 10,25) ( Segue MICHELONI). Tutti gli altri cittadini elettori italiani per votare nelle elezioni europee devono invece tornare nei propri collegi. L'utilizzo dei seggi è in discesa libera: nell'ultima tornata elettorale solo 90.000 elettori hanno usufruito di questa possibilità, mentre è in crescita la partecipazione al voto nelle liste locali. Il carattere positivo di questo ordine del giorno è dato dal salto politico che esso compie, perché dimostra la volontà della costruzione e dell'integrazione politica europea; non si può infatti continuare a sostenere, come abbiamo fatto in questi giorni, che l'Europa deve fare un salto avanti mentre poi si continuano a costituire seggi elettorali presso i consolati. Questo è il primo punto politico. Il secondo punto è che l'organizzazione di questi seggi ha un costo, che nell'ultima tornata elettorale è stato di 10,5 milioni di euro per raccogliere 90.000 voti. È logico pensare che alla prossima tornata elettorale il numero di questi voti sarà inferiore (probabilmente saranno 40-50.000), dal momento che sono state le prime generazioni ad aver usufruito in maniera maggiore di questa possibilità. Con l'emendamento 1.0.107 (testo 2) si chiede quindi di non costituire seggi elettorali per le elezioni europee presso i consolati e le ambasciate nazionali. So bene che la mia capacità di persuasione nei confronti dei Gruppi e del relatore è praticamente nulla in questo momento e dunque che tale emendamento probabilmente subirà la stessa sorte di tutti gli altri. Permettetemi però, per distendere gli animi, di raccontare un aneddoto, prima di concludere. Circa trent'anni fa, tornando dalla Svizzera per le ferie, un vecchio amico aquilano mi diede una grande lezione sull'Italia, che in questi ultimi anni mi torna spesso in mente. Ascoltando noi che tornavamo dall'estero, ci disse che noi l'Italia non l'avevamo capita, e ci raccontò questa storia: una mattina un italiano si alza e, colto da un raptus, esce da casa con un martello e colpisce in testa tutte le persone che incontra. Il vecchio a questo punto mi fece una domanda: «Come reagiscono le istituzioni italiane a un problema del genere?». Noi ingenuamente abbiamo risposto dicendo: «Le forze dell'ordine lo prendono, lo portano all'ospedale dove lo curano». L'amico allora replicò: «Vedi che non hai capito niente dell'Italia? Se succede una cosa di questo tipo, il giorno dopo il Governo fa un decreto che obbliga tutti gli italiani a portare il casco». Questa storiella dovrebbe farci riflettere, perché capisco e credo sia di gran buonsenso il richiamo che ci ha rivolto il Capo dello Stato, ad evitare i decreti omnibus affinché ci sia coerenza nelle materie, però noi dovremmo rispondere con altrettanto buonsenso, altrimenti dovremmo fare un decreto per ogni parola della lingua italiana, se tutto si fa rigidamente come in questo momento succede con il provvedimento in esame. Credo di non aver convinto assolutamente nessuno, per cui a questo punto chiedo alla relatrice e al rappresentante del Governo di pronunziarsi in senso favorevole sull'ordine del giorno, che risulterà dalla trasformazione di questo emendamento, ma senza le solite formule, come «verificare», «valutare l'eventualità di». Chiedo che sia un ordine del giorno che impegni il Governo ad affrontare la tematica con i tempi dovuti affinché non vi siano più seggi nei consolati per le elezioni europee.
2014-03-20	PD	MicheloniClaudio	L'Italia è uno degli 11 Paesi dell'Unione europea che costituiscono i seggi elettorali presso i consolati e le ambasciate. La Commissione continentale Europa e Africa del Nord del Consiglio generale degli italiani all'estero ha votato all'unanimità un ordine del giorno con il quale si richiede di non costituire presso i consolati i seggi elettorali per il voto nei collegi nazionali. È un ordine del giorno che condivido pienamente perché si pone due obiettivi, il primo dei quali ha un forte significato politico: gli elettori italiani che vivono nei Paesi dell'Unione europea hanno infatti la possibilità - che utilizzano in misura sempre maggiore - di votare e di candidarsi nei Paesi dell'Unione europea in cui sono residenti senza dover cambiare cittadinanza.
2014-03-20	PD	MicheloniClaudio	Non voglio raccontare di nuovo la storia del martello e del casco, però questo è il problema. Ma questo problemino ci dovrebbe far riflettere per i prossimi provvedimenti, altrimenti dovremmo fare dieci decreti al giorno. Accetto allora volentieri questa trasformazione e vorrei dire alla cara collega ed amica Mussini che il discorso che ha fatto purtroppo guarda il futuro con gli occhi nelle spalle, perché i nostri partecipano alla vita europea e sono anche candidati in Inghilterra da italiani, sono candidati in Belgio, votano e costruiscono veramente l'Europa. I nostri italiani in Europa sono cittadini europei. Sarebbe opportuno che, nel semestre italiano, la cittadinanza materiale e reale dei cittadini europei che vivono in Europa fuori dai propri Paesi (sono 22 milioni) sia un tema affrontato dal nostro Paese, che ne ha tanti su questi 22 milioni.
2014-03-25	LN	CentinaioGianMarco	Colleghi, siamo tutti dell'idea che questo Stato, così come è nel momento attuale, debba essere modificato, innovato e debba soprattutto essere ristrutturato, come si fa con una bella casa, magari vecchia, che deve essere migliorata. Siamo convinti anche che le riforme non possano essere fatte con annunci spot - come si sta facendo in questo momento - e con atti come questo, ma attraverso un'organica riforma di tutto lo Stato. Non si può fare una cosa un giorno, una cosa un altro e un cosa diversa un altro giorno ancora, senza una logica. Occorre una riforma complessiva, quindi, a lungo periodo, così come pensata dai Padri costituenti, e non una riforma in base alle mode del momento. I Padri costituenti, quando scrissero la Costituzione, decisero di ragionare a lunghissimo termine, decisero di ragionare per noi ed anche per i nostri figli. Queste riforme invece le stiamo facendo con l'idea che forse, se va bene, riusciamo ad avere la prima pagina di un giornale. È impensabile inoltre che queste riforme arrivino da un Governo il cui Presidente del Consiglio ha occupato il ruolo di Presidente della Provincia e di Sindaco, ed è impensabile che questo disastro - perché definisco disastro questo provvedimento - abbia anche la firma di Delrio: si tratta di due persone, Renzi e Delrio, che sul tema degli enti locali hanno costruito la propria campagna pubblicitaria e che, continuando a riempirsi la bocca sul discorso degli enti locali, stanno cercando di intortare mezza Italia. Rispetto a questo provvedimento, parlando anche con colleghi del Partito democratico e del Nuovo Centrodestra (dato che, forse contrariamente al signor Delrio e al signor Renzi, sono spesso sul territorio), quando ho detto loro che al Senato sarebbe arrivato il decreto Delrio, si sono messi le mani nei capelli dicendo: «Ma questi sono matti!». Si dice che l'eliminazione delle Province porterà a delle economie. Qualcuno lo dice, ma qualcun altro dice il contrario, ossia che porterà a delle diseconomie. Chi lo dice? La Corte dei conti, l'Università Bocconi (e abbiamo qui emeriti colleghi di tale istituzione), il Censis e quarantatré costituzionalisti. Non lo dice il senatore Centinaio: lo dicono persone che hanno fatto della propria professione l'analisi delle possibili riforme dello Stato italiano. L'eliminazione delle Province sarà costosissima: 56.000 dipendenti da trasferire ad altri enti, e sappiamo tutti benissimo che non verranno trasferiti all'ente più basso, ma all'ente più alto. Bisognerà passare milioni di contratti, utenze, appalti e servizi e bisognerà trasferire gli immobili, quindi con delle spese che mi chiedo se siano state considerate da chi sta presentando questo provvedimento. Una vera débâcle amministrativa, un delirio giuridico da offrire al popolo come simbolo di risultati ottenuti, da parte di un Presidente del Consiglio un po' troppo chiacchierone, che deve fare a tutti i costi, ma soprattutto deve mantenere a tutti i costi delle promesse. Quindi, visto che non riesce a mantenere le altre promesse fatte, cerca di mantenere almeno questa. Mi rivolgo ai colleghi del Partito Democratico, a voi che sostenete un Presidente del Consiglio molto europeista, quindi a voi che guardate l'Europa prendendola sempre come esempio: guardiamo anche quanto costano le Province e quanto incidono negli altri Paesi europei. In Francia le Province incidono per il 6,3 per cento; in Germania per il 4,5; in Spagna per il 3,2; in Italia solo per l'1,3 per cento. Mi chiedo allora perché negli altri Paesi europei non taglino le Province: ma perché sono più efficienti di noi, non perché costano di più!
2014-03-25	LN	ConsiglioNunziante	Ci sono state frasi ad effetto, signora Presidente, grandi campagne mediatiche e grandi battaglie storiche da parte di molti politici, che invece avrebbero dovuto adoperarsi in un'analisi seria, in una altrettanto seria riflessione, in una seria ricerca di soluzioni possibili. Ma non c'è stato niente di tutto questo: solo un colpo di spugna e un calcolo economico sbagliato, direi sbagliatissimo, che non prende in considerazione il fatto che le Province e i Comuni sono gli enti che hanno visto la spesa crescere solo del 3,4 per cento, in perfetta linea con l'inflazione. La spesa pubblica è di 815 miliardi circa, sulla quale le Province, tutte, virtuose e non, incidono solo ed esclusivamente per l'1,5 per cento: uno dei dati più bassi dell'intera Europa.
2014-03-25	LN	CrosioJonny	E sappiamo bene chi ispira questo pensiero. L'Europa ispira il vostro pensiero, e non l'Europa fondata sui popoli, ma quella dei banchieri e della vostra padrona, Frau Merkel, la vostra padrona.
2014-03-25	LN	CrosioJonny	Sia chiara però una cosa: tira una brutta aria per voi in Europa, e siamo solo all'inizio. La vostra Europa, quella dei banchieri e dei burocrati, che vi impone la cancellazione delle Province, è destinata a fallire, così com'è destinato a fallire il vostro Governo, centralista, nemico dei territori e suddito dell'Europa. Questa è la verità.
2014-03-25	M5S	NugnesPaola	Si tratta dell'oramai noto gioco di prestigio con le parole private di significato. Appare persino difficile rispondere a domande semplici del tipo: «Sei a favore della città metropolitana?». «Quale, quella di Delrio? Contraria.». Bisogna sempre specificare, è doveroso spiegarsi, fare distinguo. Trappole: la legislazione italiana non fa che creare trappole per topi. Come questa: «Sei contrario all'abolizione dell''IMU per la prima casa?»; «No, sono contrario alla ricapitalizzazione di Bankitalia». È una faticaccia. Le Città metropolitane di Delrio sono «supercapoluoghi» con poteri speciali per governare territori urbani complessi e densamente popolati. Un nuovo ente che non trova riscontro in Europa. Basta partire dal numero: dieci nel disegno di legge del Governo Letta; diventano diciotto alla Camera, e poi venti. Proprio com'è stato con le Province, un organismo canceroso che continua a crescere in modo incontrollabile, per l'ingordigia di alcuni e non per effettive esigenze urbanistiche e territoriali. In Germania, nel Regno Unito, in Francia, in Spagna, in Olanda e in Austria, con 280 milioni di abitanti e 110 grandi aree urbane, i «governi metropolitani speciali» sono solo dieci, la metà di quelli che l'Italia vuole creare con una popolazione quasi cinque volte inferiore. A cosa è dovuto il nostro «urbano» entusiasmo? A un maturato e condiviso dibattito urbanistico, a una consolidata idea di comunità? A una spinta dal basso di esigenze territoriali? O piuttosto al fatto che l'Unione europea ha appena attivato specifici finanziamenti per le aree metropolitane? Un nuovo osso da spolpare, gettato ai Comuni con la bava alla bocca, cani affamati dalla spending review. Come si sta provando a fare con i Parchi nazionali, Presidente: gettate loro un osso, vero? Le organizzazioni internazionali considerano «aree metropolitane» quelle con determinate dimensioni fisiche e demografiche, alta densità abitativa, concentrazione di attività produttive e, soprattutto, stretta interdipendenza tra nucleo centrale e hinterland. Nella ricerca del Censis si evidenzia che «il dibattito italiano ha assunto un connotato di assoluta specificità, che non trova riscontro in Europa». Nessun altro Paese, Presidente, impone dall'alto un modello unico, perché non funziona. «Mai si istituiscono specifici enti metropolitani», ma sono le esigenze dei territori che producono soluzioni di governo, secondo «un impasto di ragioni storiche, assetti amministrativi, scelte condivise e maturate progressivamente». Madrid, Vienna e alcune città- Länder tedesche hanno status privilegiati con funzioni legislative; a Barcellona cooperano gli enti di base; Londra è un unicum con sindaco e assemblea eletti direttamente; a Parigi dopo decenni di dibattito «dal basso» sono state istituite tre sole città metropolitane. In Italia, scrive il Censis, «mancano le dimensioni demografiche, manca il dibattito locale, manca il sentimento». Dopo decenni di «padroni in casa propria», di depauperamento della comunità, di devastazioni territoriali, di costruzioni abusive e lottizzazioni abusive, il dibattito culturale, il sentimento, in Italia è a zero. Il miraggio dei fondi europei rende metropolitane anche città che secondo gli standard internazionali non lo sono, come Reggio Calabria, cui si sono aggiunte poi Salerno, Brescia e Bergamo; poi ancora Palermo, Trieste e Cagliari (sono capoluoghi di Regioni a Statuto speciale, vanno tutelati); poi un paio tra Padova, Vicenza, Verona e Treviso (che insieme fanno oltre 1,5 milioni di abitanti); infine Messina e Catania (la legge regionale a Statuto speciale le ha già previste, come escluderle?). E sono venti. Si dirà: poco male, visto che le corrispondenti Province sono abolite. Falso, perché se tre Comuni non vogliono sottostare alle Città metropolitane hanno diritto a sganciarsi, facendo rivivere le Province. Giuristi, economisti e Corte dei conti nelle audizioni hanno segnalato dubbi e criticità. La logica avrebbe dovuto essere la semplificazione e il risparmio, invece abbiamo moltiplicazione di enti e conflitti istituzionali: un pasticcio italiano. Naturalmente, è noto, noi non vogliamo mantenere lo status quo; noi vogliamo abolire le Province e, se sarà possibile, aprire un vero dibattito dal basso sulle città metropolitane di stampo europeo, se se ne porranno le condizioni culturali, innanzitutto. Le cose vanno però fatte con onestà intellettuale procedendo innanzitutto con l'abolizione delle Province per legge costituzionale, altrimenti il solo risultato sicuro è che si faranno danni e aumenteranno i costi.
2014-03-26	LN	ArrigoniPaolo	Signor Presidente, colleghi, signori rappresentanti del Governo, dopo tre mesi di pausa, il disegno di legge Delrio ha subito un'accelerazione imposta dal premier Renzi (ricordo che l'esame in prima lettura alla Camera risale infatti al 21 dicembre, più di tre mesi fa). Renzi, però, dopo la bandierina dell'Italicum - anzi, una mezza bandierina, perché la nuova legge elettorale non è ancora tale - aveva bisogno di sventolarne al popolo una seconda, per dimostrare le alte performances del nuovo Esecutivo rispetto a quelle scarse dei Governi che l'hanno preceduto, quello Letta in primis (e tutti i componenti della maggioranza in ossequio ad obbedire). Il modus operandi del Sindaco d'Italia - peraltro, nel ruolo di primo cittadino di Firenze, a quanto dicono le cronache, tra i più assenteisti - è ovviamente stupire con l'efficienza, la velocità ed il timing da rispettare (al limite, è consentito solo qualche giorno di ritardo), ma non importano l'efficacia e l'economicità dei provvedimenti (vale a dire i loro contenuti). Qui, l'italiano medio - l'operaio, la sciura Maria - fanno fatica a coglierli e li si può prendere per il naso. Mi vengono dunque in mente le parole di Sciascia quando osservava sui comunisti, con i quali ha percorso un pezzo di strada, che si riesce a vendere il ciarpame per oro. Oro è dunque l'Italicum, che contiene quelle stesse anomalie e criticità del Porcellum, che ne hanno rappresentato i motivi di rilievo e di stroncatura da parte della Corte costituzionale: forte premio di maggioranza e assenza di preferenze, con l'aggiunta di soglie di sbarramento un tantino antidemocratiche, da Corea del Nord, che ledono il principio di rappresentatività previsto dalla Costituzione. È oro anche il disegno di legge Delrio, che - così si spaccia - consentirà risparmi di risorse, aumento di servizi e, soprattutto - a quanto dice Renzi, e lo dirà anche questa sera - l'eliminazione delle Province e dunque di tante poltrone di politici mantenute dagli italiani. Ecco che le Province diventano il capro espiatorio da sacrificare per l'ondata demagogica e di antipolitica che flagella l'Italia, un sentimento che il premier Renzi cavalca abilmente. Ad avviso del Gruppo Lega Nord e Autonomie il Governo Renzi, dopo quello Letta da cui è nato il disegno di legge, e analogamente al Governo Monti che si è visto bocciare dalla Consulta ben due decreti-legge, sta mettendo in atto in modo irrazionale e, soprattutto, incostituzionale un intervento legislativo che svuota le Province e che mira ad affidare a questi enti solo funzioni di indirizzo politico e di coordinamento, senza contare la nascita di un numero di Città metropolitane superiore rispetto a quelle esistenti in Europa. Dopo quella svolta alla Camera dei deputati, anche la discussione e le modifiche apportate in Commissione affari costituzionali del Senato hanno confermato un provvedimento confuso, con norme ingarbugliate, che non semplifica, non sburocratizza ma, piuttosto, aumenta la confusione sulle funzioni e sulla gestione dei servizi a livello locale creando nuovi problemi alle imprese e ai cittadini, ai quali invece dovreste pensare. È mancato il coraggio di intervenire per risolvere i nodi che avranno immediato impatto: l'aumento dei costi che deriverà dall'attuazione e il caos sui servizi essenziali la cui erogazione è lasciata a complicate intese e convenzioni tra enti. Salta poi completamente qualunque certezza sulle responsabilità delle istituzioni locali rispetto al loro operato. Eppure esperti giuristi hanno unanimemente giudicato il testo incostituzionale. Senza contare lo studio della Corte dei conti che indica i reali aumenti di spesa che questa norma produrrà, a fronte di risparmi irrisori e tutti da dimostrare. Anche la ricerca condotta dall'università Bocconi nel dicembre 2011 ha evidenziato come il trasferimento di funzioni dalle Province ai Comuni, anche costituitisi in Unioni, non migliore l'efficienza del sistema. Soggetti tutti inascoltati dal Governo che, anzi, non solo non ha affrontato il gravissimo vuoto aperto dai commissariamenti illegittimi delle Province a seguito della pubblicazione della sentenza della Corte, ma ha riproposto anche nella legge di stabilità (durante il Governo Letta) la proroga delle gestioni commissariali esistenti, impedendo in questo modo la rielezione degli organi di governo delle Province da parte dei cittadini. Mi pare che in termini di risparmi anche la 5ᵃ Commissione bilancio abbia avanzato molte perplessità sul testo, tanto che il presidente Azzollini mezz'ora fa è arrivato a proporre delle modifiche al testo su cui è stata posta la fiducia, a dimostrazione che questo è un pasticcio, la conferma di un grande pasticcio. La Lega Nord è sempre stata convinta che la strada giusta, capace da un lato di razionalizzare la spesa pubblica con la riorganizzazione degli enti locali territoriali e, dall'altro, di non paralizzare il Paese doveva essere l'avvio di una riforma costituzionale che attribuisse alla responsabilità delle singole Regioni il compito di disciplinare la nascita di una nuova forma associativa per l'esercizio delle funzioni di governo di area vasta, tenendo conto dei connotati particolari del proprio territorio, ma con elezioni di primo livello, ovvero con l'elezione degli organi di governo da parte dei cittadini, che è l'ABC della democrazia. È per noi inaccettabile la mancanza del suffragio universale. Teniamo poi a precisare che la riforma costituzionale doveva passare attraverso la soppressione di tutti gli enti intermedi, come comunità montane, consorzi ed enti parco, cioè quel sottobosco di enti fuori dal controllo dei cittadini ma funzionali, molte volte, alle logiche delle segreterie di partito. Si sta parlando di circa 7.000 enti le cui competenze potevano essere tolte e date alle Province conseguendo un risparmio (questo sì) notevole. Invece no. Renzi ha tirato diritto e ha voluto persino porre la fiducia ed il ricorso alla fiducia - lo sottolineo - è relativo ad un disegno di legge, non ad un decreto-legge con termini in scadenza. Questo ricorso alla fiducia attesta il fallimento del Governo. Renzi mette la fiducia perché non ha la maggioranza. Questa è la verità. Altro che riforma! Questo disegno di legge è solo un gran pasticcio frutto dell'incompetenza di questo Esecutivo, che sta dimostrando di essere capace di fare solo due cose: grandi annunci, che restano però vuote parole, e di mettere le mani nelle tasche dei cittadini onesti. È il caso della TASI e della TARI, che sono certezze, al di là delle vuote parole. Volevo fare tre sottolineature. La prima è che il ministro Boschi questa mattina, apponendo la fiducia, ha confermato e spergiurato che il testo sarebbe stato uguale a quello licenziato dalla Commissione affari costituzionali. Abbiamo visto le modifiche proposte dal presidente Azzollini, ma un'altra cosa che voglio evidenziare è che la proroga del Presidente e delle Giunte provinciali uscenti, che il testo uscito dalla Commissione fissava al 31 dicembre 2014, diventa solo ultimo termine, e queste proroghe possono essere semplicemente ravvicinate. La seconda è che Renzi ieri si è affrettato a dire, come hanno dichiarato molti colleghi che mi hanno preceduto, che con questa riforma 3.000 politici smetteranno di ricevere un'indennità dagli italiani, ma si è guardato bene - lo dico anch'io come lo hanno detto altri colleghi - dal dire che ci saranno 26.386 consiglieri e 5.082 assessori comunali in più: un poltronificio, persone che un'indennità comunque la percepiranno; e, al di là dell'invarianza di spesa, cito la relazione della Commissione bilancio, che afferma: «non risulta evidente l'idoneità del meccanismo di compensazione atto a garantire l'invarianza di spesa in ordine all'incremento dei consiglieri e degli assessori». Si conferma quindi la mistificazione. La terza, infine, è che la Lega Nord sulla partita delle riforme, delle Province e sul disegno di legge Delrio, a livello locale come a livello nazionale, ha sempre avuto un'unica faccia, cosa che - devo assolutamente evidenziarlo - non è successa per i partiti della maggioranza, soprattutto quelli del Nuovo Centrodestra, che fino ad un mese e mezzo fa vedeva autorevoli esponenti nazionali dichiararsi contro «il delirio» (anzi, scusate: «il Delrio»). Ma si sa che tutti possono cambiare idea. Chissà che imbarazzo proveranno quegli amministratori locali, Sindaci e Presidenti di Provincia del Nuovo Centrodestra e del Partito Democratico, che fino a pochi giorni fa dichiaravano che «il Delrio» era una schifezza da contrastare e da respingere, anche attraverso atti ufficiali, com'è accaduto con un ordine del giorno approvato a larghissima maggioranza in Provincia di Lecco. Questi amministratori locali dovranno mangiare un boccone amaro, e per loro sarà imbarazzante giustificarsi di fronte ai cittadini.
2014-03-26	LN	BisinellaPatrizia	Facciamo notare innanzitutto che, in Europa, le vere Città metropolitane sono solo due, e poi vi sono delle aree metropolitane, di governo metropolitano, ma sono altra cosa rispetto a quello che si sta facendo qui da noi, dove pare saranno tra le 15 e le 20, con una sovrapposizione inutile fra livelli di governo istituzionale.
2014-03-26	LN	BisinellaPatrizia	Riteniamo poi gravissimo che si sia persa l'occasione, un'ennesima volta, di sopprimere le prefetture; queste sono vere fonti di costi e di sprechi. Le competenze amministrative che sono state attribuite al prefetto sono state già assorbite in parte da funzioni dello Stato e delle Regioni. Il prefetto è in netta contrapposizione con le esigenze di decentramento dello Stato a favore delle autonomie locali. Per questa ragione, in un'ottica di riforma federale dello Stato e di distinzione di competenze tra Stato, Regioni e gli altri enti locali, il prefetto è una figura che deve essere abolita. E noi, proprio a partire da questo fine settimana, proponiamo con una raccolta di firme un referendum popolare su questo. In conclusione, caro Governo Renzi, quello che vi accomuna ai precedenti Governi, oltre al fatto che nessuno vi ha votati, è la grande demagogia, nessuna sostanza, il dispregio della democrazia e della volontà popolare e la solita sudditanza all'Europa dei burocrati. Ma l'aria sta cambiando e vi conviene prestarci molta attenzione.
2014-03-26	LN	CentinaioGianMarco	Abbiamo visto con favore il simpatico scambio di battute tra il Premier e il Primo ministro tedesco durante la sua ultima visita in Europa: non dubitiamo che dopo tanti proclami, egli riuscirà a convincere l'alfiere tedesco del rigore a lasciare la strada dell'austerità per poter permettere una vera e concreta ripresa della nostra economia.
2014-03-26	M5S	EndrizziGiovanni	Un Governo a 5 Stelle avrebbe avviato subito un reddito di cittadinanza, misure per le imprese, la revisione dei vincoli imposti dall'Europa e, riguardo alle Province, avrebbe immediatamente iniziato la loro vera abolizione, attraverso un disegno di legge costituzionale, unico strumento legittimo per una simile riforma. Posso dire che l'avremmo fatto, perché noi abbiamo elaborato e depositato queste proposte: noi abbiamo agito prima di parlare. Invece, un Presidente della Repubblica è stato obbligato ad un secondo settennato, come un tempo un cappotto consumato veniva portato a rivoltare, e non suoni d'offesa a lui, ma alla partitocrazia che lo ha spinto ad un passo che egli stesso riteneva fuori luogo e che, prima di lui, Carlo Azeglio Ciampi aveva definito stridente con i principi della Costituzione: un passo voluto dalla maggioranza del partito unico, che gli ha poi imposto il Governo del partito unico, e i risultati sono questi.
2014-03-26	M5S	EndrizziGiovanni	Vi saranno risparmi di dubbia quantificazione, mentre è certo che vi saranno costi aggiuntivi, specialmente nella fase di transizione. E poi i veri costi sono quelli indiretti: mantenete le Province e istituite una quantità di Città metropolitane superiore a tutte quelle esistenti in Europa, affidando ad esse competenze strategiche, e sottraendo però ai cittadini il potere di controllo attraverso il diritto di voto; aumenterete quindi il potere dei partiti, la lottizzazione, gli sprechi e la gestione clientelare degli appalti per le opere ed i servizi. Vedremo allora come i costi aumenteranno, stringendo il cappio sulla finanza pubblica e sulla possibilità di ripresa dell'Italia intera.
2014-04-01	LN	CandianiStefano	«Faccio una proposta. Nel caso ci dovesse essere un rimpasto nel Governo, propongo che il Dicastero della giustizia sia affidato ad uno psichiatra. Sicuramente non se ne intenderà di diritto, ma questo visti i pregressi non è un problema, ma almeno potrà curare la schizofrenia che affligge i nostri legiferatori. Da una parte si lanciano proclami di sfide contro il delitto e si adoperano parole d'ordine forti: certezza della pena, tolleranza zero contro l'evasione fiscale, lotta contro il femminicidio, introduzione del reato di omicidio stradale; dall'altro, si vocifera di amnistia e indulto, si emanano provvedimenti diretti allo svuotamento delle carceri e si concedono bonus non accompagnati da misure finalizzate alla prevenzione dei reati (quanto dura un anno di carcere? Per chi ha commesso reati ed è stato condannato, 7 mesi). In un Paese in cui la dilapidazione del patrimonio pubblico ha natura sistemica e la corruzione alligna in ogni settore pubblico, ciò è assimilabile al comportamento del padrone di casa che a guardia dei suoi averi mette un cane senza denti». L'articolo prosegue: «Quel che si è visto sinora non è ancora sufficiente. A dare un ulteriore colpo all'efficacia del sistema giustizia sta provvedendo in questi giorni il Parlamento italiano. La filosofia di fondo che adotta il disegno di legge» - proprio quella di cui trattiamo oggi - «è semplice. Se il termometro indica che il malato ha la febbre, basta rompere il termometro. Se i detenuti in attesa di giudizio sono troppi (perché i reati e i gradi di giudizio sono troppi) basta rendere più difficile l'emissione della misura cautelare. Pazienza se i delinquenti rimarranno liberi fino alle calende greche. Vediamo allora un po' cosa c'è sotto a tutto questo. Fino ad ora, il ragionamento del giudice era semplice: tu hai commesso un grave reato dimostrando che la minaccia di pena non è stata sufficiente a fermarti. Io penso che c'è il pericolo concreto e che tu imputato possa commettere altri reati e quindi emetto una misura cautelare (carcere o arresti domiciliari). La riforma aggiunge invece che il pericolo, oltre che concreto, deve essere attuale, e poi così prosegue: "Le situazioni di concreto e attuale pericolo, anche in relazione alla personalità dell'imputato, non possono essere desunte esclusivamente dalla gravità del reato per cui si procede". Mettiamo il caso del figlio unico, privo di parenti, fino ad allora bravo ragazzo, che uccide i propri genitori per conseguire l'eredità e poi confessa il reato: dobbiamo concludere che non ci sono esigenze di custodia cautelare, dal momento che non ha intereresse ad uccidere altre persone, e quindi può tranquillamente attendere in stato di libertà l'esito dei processi. Eventualmente, per evitare un'ipotetica fuga (ma la latitanza è difficile e costa) basta toglierli il passaporto. Allo stesso modo, l'amministratore pubblico che dopo essere stato trovato con le mani sporche di marmellata si dimette dalla carica, oppure l'imprenditore evasore multimilionario che lascia le cariche aziendali non dovranno essere arrestati perché il pericolo che commettano reati non è più attuale. Naturalmente, il ladro recidivo che ruba un'auto può essere tranquillamente messo in carcere, perché la sua personalità - gli piacciono le macchine altrui - fa presumere che commetterà o commetterà altri reati. Non basta. Un'altra norma stabilisce che non può essere applicata la misura della custodia cautelare in carcere o quella degli arresti domiciliari se il giudice ritiene che con la sentenza possa essere concessa la sospensione condizionale della pena (e fin qui nulla di nuovo), ma poi aggiunge: «o se ritiene che all'esito del giudizio l'esecuzione della pena possa essere sospesa ai sensi dell'articolo 656, comma 5». Si tratta cioè di tutte le condanne a pena non superiore a tre anni di reclusione e, in qualche caso, anche quattro. Cosa significa questo: che siccome la maggior parte delle condanne per peculato, corruzione, concussione, evasione fiscale non superano quasi mai questo limite, queste persone non faranno un giorno di carcere. Andiamo avanti. Il lavoro del giudici è difficile? Rendiamolo più gravoso. C'è una norma costituzionale che impone la ragionevole durata del processo. Cosa implica? Che bisogna eliminare tutto ciò che è superfluo e che rallenta l' iter del processo, il cui fine ultimo non è, e può essere altro, che l'affermazione di colpevolezza o di innocenza dell'imputato. L'articolo 9 del disegno di legge prevede che sulla richiesta di misura cautelare del pubblico ministero il giudice deve provvedere con una "autonoma valutazione", sia per quanto riguarda le esigenze cautelari sia per quanto riguarda gli indizi di colpevolezza. E allora, onorevoli colleghi, questo articolo molto acutamente prosegue: «L'omissione di un'autonoma valutazione comporta l'annullabilità tout court dell'ordinanza, e quindi la scarcerazione dell'arrestato. Difficile capire quale sia la ragione della norma, se non quella di rendere più lenta, più farraginosa e più contestabile dalla difesa l'emissione del provvedimento di arresto ("il giudice ha copiato", scriveranno nel ricorso). Mi spiego. Se il pubblico ministero fa una richiesta azzardata e il giudice non la condivide, la respinge. Ma, se il pubblico ministero esamina correttamente gli atti, interpreta adeguatamente la norma giuridica e fa una richiesta in cui indica con completezza gli indizi di colpevolezza e le ragioni per cui è necessario arrestare l'indagato, cosa significa richiedere al giudice di compiere un'autonoma valutazione», quindi qualcosa di completamente difforme rispetto alla realtà? «Come si dimostra che è stata compiuta un'autonoma valutazione in provvedimenti che possono essere anche di centinaia di pagine? È sufficiente cambiare le parole, fare la parafrasi del testo oppure bisogna radicalmente cambiare i concetti?» E come si possono cambiare i concetti, se stiamo parlando di una realtà univoca? «Se il sospettato ha le mani sporche del sangue della vittima e in tasca ha il biglietto di aereo ed il pubblico ministero indica questi elementi a sostegno della richiesta di arresto, qual è l'autonoma valutazione richiesta al giudice? I fatti sono quelli. E perché, se manca l'autonoma valutazione - errore del giudice - ma il provvedimento giusto, deve essere annullato e non può essere corretto da altro giudice? Sbaglia il giudice e paga la collettività?». Quante volte abbiamo visto questo! Apro una parentesi: ricordiamoci che attualmente questo Paese non rispetta ancora una normativa europea che impone la responsabilità civile per i magistrati come per tutti gli altri professionisti pubblici. «Se questo disegno di legge dovesse diventare legge» - e mi auguro che il voto del Senato non lo consenta - «chi evade da gli arresti domiciliari potrà di nuovo esservi rimesso: ma allora a che serve il tanto sbandierato braccialetto elettronico? Arriviamo all'assurdo che le forze di polizia potranno, e in certi casi dovranno, arrestare in flagranza di reato, ma il giudice dovrà liberare subito. Come disse qualcuno "a pensar male si fa peccato, ma spesso ci si azzecca"». Se questa non è una legge che va a rendere difficile il lavoro dei magistrati, qualcuno deve spiegarcene l'utilità. «Ha detto Adrian Zuckermann, professore di Oxford (testualmente da "Report" dell'11 dicembre 2013): "Da voi la giustizia non è una cosa molto importante. Il rispetto delle leggi non è una cosa molto importante da voi. Da noi è molto importante. Qui la gente ha un istinto di giustizia: che la giustizia alla fine deve essere fatta, deve vincere. Se non vince la giustizia, che tipo di sicurezza potremmo avere in questo Paese?". Io oggi non so cosa rispondere». Adet Toni Novik, consigliere della Corte di cassazione. Onorevoli colleghi, leggiamo molto poco interventi come questo su quello che oggi stiamo dibattendo in Aula, perché le pagine dei giornali sono occupate dalle mirabolanti proposte del presidente Renzi che, "unto dal destino", sta sciogliendo i nodi che rimanevano irrisolti da più generazioni. Non leggeremo nulla di questo provvedimento, non leggeremo nulla di questo nuovo svuota carceri, perché, comunque lo si voglia chiamare, è scomodo. È scomodo dire da parte della stampa che la svolta buona, quella tanto sbandierata, contempla anche questo tipo di interventi. Proprio in questi giorni, invece, leggiamo sui giornali che quanto il Senato ha approvato più o meno un anno fa, ovvero la soppressione degli ospedali psichiatrici giudiziari, come previsto e come volevasi dimostrare, risulta tuttora inattuata. E questo semplicemente perché nessuno ha preso sul serio quel provvedimento. Non si sono attivati gli uffici delle Regioni, non si è attivato l'ufficio del Ministero, non si è attivato nessuno di quelli che dovevano dimostrare che le leggi approvate da questo Parlamento sono una cosa seria e rispettabile. Allora mi chiedo: come potete, voi della «svolta buona», pensare che questo non dia messaggi contraddittori rispetto alla certezza della pena e ai processi veloci che i cittadini chiedono; rispetto a una riforma della giustizia che deve svuotare le carceri non facendo indulti o amnistie mascherate, ma lasciando in carcere solamente coloro che sono condannati e devono scontare le pene detentive? Questo Paese continua a passare da ipocrisia a ipocrisia, e anche oggi, con questo provvedimento, il Parlamento continua ad alimentare questo gorgo insidioso, andando a nascondere la verità dei fatti. Qualcuno potrà dire: questo provvedimento serve, è necessario. È necessario perché le carceri sono ingolfate, e l'Unione europea ci farà pagare l'ennesima sanzione (premesso che stiamo pagando sanzioni perché non riusciamo a pagare i fornitori delle pubbliche amministrazioni). Anche su questo, il Senato si era espresso in maniera molto esplicita; ma anche se non si fosse espresso il Senato, che è prossimo alla dissoluzione, stando al messaggio dell'«uomo del destino» Matteo Renzi, si è espressa la Camera dei deputati. Ma allora cosa dobbiamo presupporre? Che sia la Camera che il Senato, ovvero tutto il Parlamento, sono inutili. Ma allora perché, Presidente, procedere ancora alle elezioni? Costa molto meno non fare le elezioni: non facciamo nulla, lasciamo che semplicemente una persona decida per tutti. E magari sarà anche quella persona che svuoterà le carceri, convincendo la gente che tenere i galeotti fuori di galera e i ladri in giro per le strade sarà un'occasione in più per creare lavoro. Questa può essere un'opportunità, una chiave di lettura. Ebbene, dietro a tutte queste parafrasi c'è una grande ipocrisia, come dicevo: quella di andare dalla gente a raccontare che questo Governo si sta impegnando sulla sicurezza, mentre taglia i costi, quelli che sono i valori delle Forze dell'ordine. Nei prossimi giorni abbiamo un'occasione: sarà in discussione un provvedimento nel quale chiederemo che siano assunti 512 agenti di polizia di Stato, cittadini che hanno fatto un concorso, che hanno avuto rassicurazioni da parte del Ministro e che invece il Governo non vuole assumere. Infatti il Governo da una parte, dice di dare la sicurezza e poi taglia i fondi, non fa le scelte di sicurezza; dall'altra parte, in maniera ancora più grave, scarcera o addirittura impedisce che possano essere cautelativamente messi in carcere coloro che si sono macchiati di gravi reati nei confronti della collettività. Presidente, riteniamo che tutto questo debba essere smontato, non debba procedere. I cittadini ci chiedono sicurezza, quindi ci chiedono assunzioni nelle Forze dell'ordine, ci chiedono che le nostre Forze di polizia possano essere tutelate nel momento in cui compiono il proprio dovere, non sbeffeggiate da galeotti che una volta presi sono scarcerati perché il sistema e le leggi che approva il Parlamento, e il Governo vuole, così prevedono; ci chiedono che quando la gente viene presa con la fatica delle indagini sia poi mantenuta in carcere. Questo provvedimento non risolverà il problema del sovraffollamento; lo abbiamo appena dimostrato con l'esempio degli ospedali psichiatrici giudiziari, aboliti per legge l'anno scorso e che tuttora sono in vigore; essi continuano a funzionare, senza che ci sia stato qui il grave scandalo che ci fu l'anno scorso, quando alcuni benpensanti venivano a stracciarsi le vesti. Andiamo invece a dire ai cittadini che diamo sicurezza e diremo anche all'Europa che stiamo provvedendo a rendere meno affollate le carceri; nel frattempo aumentano i clandestini, che non sono più clandestini, perché in questo Paese devono chiamarsi necessariamente tutti rifugiati, altrimenti non siamo perbene. Questo è un Paese che sta facendo del perbenismo la propria arma letale di suicidio: i ladri non sono più ladri ma sono cittadini che, ovviamente, hanno sbagliato, magari hanno qualche simpatia per le cose degli altri. Ma perché allora pensare che questi siano dei cittadini fuori luogo? Andando avanti così, Presidente, come dice un vecchio adagio, in un mondo di matti l'unico matto è quell'unico sano che dice agli altri che sono matti. Noi voteremo sicuramente contro, ma la mia non è una dichiarazione di voto anzitempo: è più che altro una volontà di risvegliare dal torpore che avvolge questo Senato, in cui probabilmente i senatori sono attenti a pensare a quello che sarà il futuro di questa Camera (futuro molto certo, a quelle che sono le parole del nuovo «unto del Signore»). Riteniamo che invece debba esserci un rigurgito di orgoglio, quello di una Camera che, a partire dai disegni di legge che approva, sia rispettabile, e quindi seria. E la serietà non si raggiunge tramite provvedimenti così ipocriti, vuoti e falsi.
2014-04-02	PD	LumiaGiuseppe	Signora Presidente, siamo giunti alla fine dell' iter di approvazione del testo che va a riformare le misure cautelari personali. Un iter che ha visto impegnati prima la Camera dei deputati poi il Senato, in particolare con un lavoro attento, di merito nella Commissione giustizia. Ora che è giunto all'esame dell'Aula e sono stati ottenuti dei risultati, apportando alcune correzioni, anche noi del Gruppo Partito Democratico riteniamo sia un testo che vada approvato. Constatiamo inoltre che attorno a questo testo è stato svolto un lavoro comune, che tutti i Gruppi hanno dato il proprio apporto e che è stato conseguito un risultato in termini di qualità che credo sarà sancito anche dal voto finale. I colleghi sanno che interveniamo su un punto molto delicato, e anche complesso. Le misure cautelari personali hanno questa caratteristica: riguardano la libertà delle persone e quindi un valore di inestimabile portata. Ma riguardano anche il sistema di sicurezza del Paese, un valore che in questi anni si è sempre più accresciuto e affermato. Possiamo definirlo un diritto di nuova generazione che sicuramente sta salendo tutti gli scalini dei nuovi diritti di una società democratica fino a diventare - ne sono sicuro - un diritto di rango costituzionale. La libertà delle persone (un grandissimo valore) e il diritto alla sicurezza dei cittadini e della società. Abbiamo provato a conciliare queste due dimensioni, abbiamo provato a mettere in relazione le misure cautelari personali con entrambi questi due riferimenti. Penso che il risultato finale sia serio e sia appunto condivisibile e da approvare. Il testo che ci apprestiamo ad approvare limita la discrezionalità del giudice nella valutazione delle esigenze cautelari. I colleghi sanno che queste esigenze cautelari scattano e sono individuate nel pericolo d'inquinamento delle prove, nel pericolo di fuga, nel pericolo di reiterazione dei reati. Adesso, nelle valutazioni che bisogna fare in questi contesti, la situazione di concreto e attuale pericolo di fuga non può essere desunta esclusivamente dalla gravità del titolo di reato. Viene inserita, accanto alla concretezza, anche la necessaria attualità del pericolo medesimo; due elementi che devono essere valutati dal giudice nel momento in cui dispone la misura cautelare. Faccio riferimento a questo punto per far comprendere la portata del cambiamento, un cambiamento chirurgico, che può apparire di piccola dimensione, ma invece mette nelle condizioni di non far danno e di non scoprire sia la necessità di salvaguardare l'intervento quando viene in gioco la libertà personale, sia quell'altro richiamo che ho fatto ripetutamente alla necessità di non scoprire i cittadini di fronte alla domanda di sicurezza che oggi si impone sempre più. Abbiamo fatto anche un altro lavoro di merito che per me è molto importante e di qualità sia nei lavori della Camera sia nei lavori del Senato, ossia di prevedere un'attenzione particolare quando si interviene su alcuni tipi di reato. Sapete che sempre più nel nostro sistema stiamo inserendo il principio del doppio binario; anche in questo caso abbiamo lavorato intorno a questo principio. Siamo in condizione di intervenire e quindi di fare in modo che, quando ci troviamo di fronte a reati di grave allarme sociale, il criterio di valutazione del giudice cambi e scatti una sorta di presunzione di idoneità della sola misura carceraria. Questo avviene per tanti tipi di reato appunto di grave allarme sociale: associazione mafiosa o finalizzata al traffico di stupefacenti, riduzione in schiavitù, tratta di persone, sequestro di persona a scopo di estorsione, delitti con finalità di terrorismo, pornografia, violenza sessuale; tutta una serie di reati, anche reati associativi, di grande portata. Abbiamo anche inserito un'altra misura molto importante che riguarda il finanziamento illecito dei partiti. Insomma, penso che questo principio di doppio binario ci metta nelle condizioni di contemperare il giusto rigore e quindi di dare un segnale chiaro al Paese: il Parlamento, di fronte a gravi reati, a reati su cui non bisogna dare nessun segnale di cedimento, mantiene in piedi un sistema rigoroso, rigorosissimo; dall'altro lato, il Parlamento dice: attenzione, quando ci sono reati non di grave allarme sociale, il sistema delle garanzie deve essere qualificato e deve trovare ulteriori gradi di conferma e di accentuazione. Penso che anche questo sia un equilibrio moderno, un equilibrio che può dare forza al lavoro che stiamo facendo e può portare ad un risultato ampio da parte di tutte le forze politiche che lavorano mettendo il merito al centro della propria valutazione e facendo del lavoro parlamentare non il momento del conflitto pregiudizievole, ma il momento della ricerca della migliore soluzione al servizio del Paese. Colleghi, siamo solo all'inizio di un lavoro importante e qualificato e in questi mesi abbiamo già fatto interventi importanti, alcuni anche di rilievo. Vi sono stati temi discussi da anni, che però mai avevano trovato in Parlamento una soluzione o una «sintesi», come si dice in questi casi, che invece si è trovata in Commissione giustizia al Senato e in Aula è stata addirittura migliorata. Ecco perché siamo in condizioni di dire che quello che abbiamo fatto anche con il provvedimento sulla custodia cautelare deve essere una sorta di anticipazione di quanto dovremo fare su scala più generale. È chiaro infatti che sul sistema carcerario dobbiamo fare scelte senza precedenti, in grado veramente di mettere la nostra Carta costituzionale, a proposito della funzione rieducatrice della pena, al centro del nostro lavoro e, nello stesso tempo - lo dico molto chiaramente - dobbiamo compiere scelte in grado di mettere ancora più in evidenza la necessità d'intervenire su alcuni tipi di reato e di condotta che, ad esempio, i boss mafiosi dal carcere sono ancora capaci di attuare. Dal carcere, infatti, si produce ancora la loro funzione di guida dell'organizzazione mafiosa con effetti devastanti, poiché sono in grado di indicare quale appalto truccare e quali omicidi compiere, di orientare flussi di denaro spaventosi e - perché no - anche di condizionare il sistema democratico nel momento sorgivo del voto. Questa è la ragione per cui dobbiamo compiere scelte importanti, mettere mano ai nostri codici, rivedere con intelligenza i tre gradi di giudizio, fare in modo che vi sia una strategia moderna organizzativa di grande qualità e compiere così scelte che ci consentano di stare in Europa non più come un problema, ma come una risorsa avanzata e moderna. Votiamo questo provvedimento con convinzione, ed il Partito Democratico darà il suo contributo anche nelle fasi successive, in cui ritorneremo ad affrontare le grandi riforme.
2014-04-02	PD	PezzopaneStefania	Tutto ciò meritava un'attenzione nuova e diversa, dopo il clamoroso intervento del decreto sviluppo del 2012 che, di fatto, vanifica precedenti interventi normativi maggiormente ispirati alla sostenibilità e alla cautela rispetto ad un ambiente tanto vulnerabile come il Mare nostrum. Ringrazio quindi la 13ᵃ Commissione per il prezioso lavoro svolto: ringrazio il presidente Marinello per la sintesi nel lavoro di ricostruzione delle mozioni attraverso l'ordine del giorno e i componenti della Commissione per il lavoro faticoso ed impegnativo svolto in queste settimane e che comunque ha prodotto un dato politico che oggi ci apprestiamo a sostenere e a votare. Infatti, partendo da diverse proposte di mozione e con una intensa pratica fatta di ascolto di rappresentanti di enti locali, associazioni, categorie, si sta trovando ora il giusto equilibrio tra i bisogni energetici e la salvaguardia delle nostre esauribili risorse naturali ed economiche. L'ordine del giorno G2 propone infatti una sintesi importante. Già all'inizio di questa legislatura, esattamente un anno fa, depositai un'interrogazione e un disegno di legge sull'argomento. Nell'interrogazione, che attende ancora una risposta (approfitto, anzi, di questa occasione per sollecitarla) si chiedono chiarimenti sull'allucinante ed omissivo comportamento della Regione Abruzzo. Nel disegno di legge invece si propone la modifica e l'abrogazione del fantomatico articolo del decreto sviluppo. Il disegno di legge, che per me non è una coccarda ma rappresenta un input al Governo per legiferare in maniera nuova, è stato presentato anche alla Camera dai deputati da colleghi del Partito Democratico come primo disegno di legge sull'argomento in questa legislatura. L'obiettivo è di sospendere l'installazione della piattaforma petrolifera «Ombrina mare», opera che dovrebbe sorgere (secondo il progetto presentato) a pochi chilometri dalla costa dei Trabocchi. Con il disegno di legge da me presentato si abroga l'articolo 35 del decreto-legge 22 giugno 2012, n 83 (decreto sviluppo); con la mozione n. 91 e con l'ordine del giorno G2, che opera la sintesi delle mozioni, si fanno passaggi ulteriori ed importanti. In particolare, con la mozione a prima firma del nostro capogruppo in Commissione ambiente senatore Caleo, e sottoscritta da me e da altri colleghi, abbiamo voluto riproporre questa tematica in tutti i suoi ampi e complessi aspetti; una tematica che coinvolge milioni di cittadini, centinaia di enti locali, migliaia di imprese. Le norme che regolano le attività di prospezione, ricerca e coltivazione di idrocarburi liquidi e gassosi in mare si sono sovrapposte nel tempo e hanno fatto aumentare le preoccupazioni soprattutto dei gestori di attività economiche (non solo dei cittadini) che operano nel campo della pesca, dell'agricoltura e del turismo. Inutile negare un elevato fattore rischio legato ad incidenti e contaminazioni dell'ambiente marino. Le drammatiche immagini di quelle tragedie non ci facciano piangere solo le amare lacrime del coccodrillo, ma ci inducano ad intervenire sulla previsione del danno. Inutile citare ancora i tanti episodi di incidenti. È invece bene ricordare in questa sede quanto frequenti siano gli eventi sismici in queste aree e che il nostro mare ha un'intensa attività tellurica e vulcanica. Inoltre il mare Adriatico, com'è stato detto da altri colleghi, è un mare chiuso, con distanze relativamente brevi tra le sponde, un grande meraviglioso lago stretto tra Paesi e regioni differenti della nostra Europa. Il lavoro fatto nella Commissione e dal Partito Democratico nella Commissione ha portato, insieme al lavoro prezioso di altri, e questo maturo dibattito in Aula, che propone al Governo un itinerario importante e che dà ai soggetti in campo nuove opportunità e nuovi obiettivi. Segnalo i punti più importanti: riconsiderare l'attuale disciplina, in particolare le previsioni dell'articolo 35 del decreto-legge n. 83 del 2012, dei procedimenti autorizzativi già avviati e l'efficacia dei titoli abilitativi già rilasciati; rivalutare il complesso delle autorizzazioni per la ricerca, le prospezioni e le perforazioni in mare anche alla luce dell'ampliamento della zona marina classificata C; rafforzare il ruolo degli enti locali nella procedura di VIA, accogliendo i Comuni e gli enti locali come protagonisti del procedimento amministrativo e delle scelte e non più come ingombri della democrazia (insomma una nuova e più diretta partecipazione non può che favorire scelte più giuste ed equilibrate, in sintonia con i desideri e i bisogni della popolazione); promuovere la ratifica degli accordi internazionali, e in particolare il protocollo della Convenzione di Barcellona per minimizzare gli impatti prodotti da queste attività; ricercare una comune strategia dei Paesi del Mediterraneo per una severa regolazione dello sfruttamento dei giacimenti; disporre la sospensione delle nuove attività di coltivazione di idrocarburi liquidi entro le 12 miglia dalle linee di costa e dalle aree marine e costiere protette (qui c'è anche la piattaforma abruzzese di «Ombrina mare»; incrementare le royalty del 50 per cento, anche per individuare misure compensative a favore delle comunità rivierasche interessate e penalizzate; valutare l'effettiva capacità tecnico-economica dei richiedenti e la loro capacità di far fronte ad eventuali misure di compensazione dei danni ambientali. Altri punti sono previsti nell'ordine del giorno; non mi soffermo, sono stati già evidenziati anche dal Presidente della Commissione. Ma queste ed altre importanti indicazioni inserite nell'ordine del giorno consentono al Partito Democratico di esprimere soddisfazione per il buon lavoro e per il risultato raggiunto. Questa soddisfazione la esprimo anche come cittadina di un territorio minacciato e rappresentante qui in Senato di una precisa volontà di quel territorio. Torno nella mia Regione potendo raccontare non solo di aver presentato una legge, come fosse una coccarda, ma avendo concretamente fatto, assieme ai miei colleghi del Partito Democratico e degli altri partiti che sosterranno quest'ordine del giorno, una cosa utile e concreta non solo per l'ambiente ma anche per lo sviluppo economico delle coste del nostro Paese. «Ombrina mare» ed altre realtà con quest'ordine del giorno vengono sospese. Il lavoro che continueremo a fare è di aiuto e di sostegno per questi punti importanti dell'ordine del giorno che aprono una fase nuova.
2014-04-02	M5S	DePietroCristina	Signora Presidente, quando questo Accordo, come abbiamo sentito, sarà ratificato da entrambe le parti, Italia e Niger potranno finalmente scambiarsi una serie di informazioni particolarmente importanti per il contrasto a una serie innumerevole di reati, principalmente transnazionali. Premetto subito che il nostro voto sarà favorevole. L'Accordo prevede una serie di attività molto utili per perseguire e mantenere la sicurezza dei cittadini italiani e non solo; tra queste troviamo un rapido scambio di informazioni in materia di contrasto al traffico di sostanze stupefacenti, così come la programmazione di corsi di addestramento e lo scambio di esperienze tra le parti, nonché l'uso della tecnica delle consegne controllate di droga. Un altro obiettivo - a mio avviso, il principale - è il contrasto al terrorismo. Come tutti sappiamo, nel continente africano numerosi sono i focolai di recrudescenza terroristica, in particolar modo nell'area subsahariana, insieme al Corno d'Africa, dove si è trasferito il quartier generale delle principali organizzazioni terroristiche, da Al Qaeda alle sue promanazioni più recenti. Attraverso le permeabili frontiere dei Paesi subsahariani e della Libia, i terroristi arrivano sulle sponde del Mediterraneo e da qui si mescolano alle migliaia di disperati sui barconi che giungono in Italia e in Europa. Gli accordi del tipo che stiamo esaminando fra il nostro Paese e alcuni Paesi africani - in questo caso il Niger - sono fondamentali per la nostra sicurezza e per i delicati equilibri geopolitici mediterranei. Infine, ma non meno importante, l'accordo che ci accingiamo a ratificare permetterà di contrastare la tratta degli esseri umani che vede il Niger coinvolto in modo significativo... PRESIDENTE. Senatrice De Pietro, mi scusi se la interrompo, ma stiamo svolgendo dichiarazioni di voto sull'Accordo con la Repubblica di San Marino. DE PIETRO (M5S). Mi scusi, Presidente. PRESIDENTE. Consideriamo quindi svolta la sua dichiarazione di voto sull'Accordo con la Repubblica del Niger. DE PIETRO (M5S). Signora Presidente, le chiedo allora di poter consegnare il testo della mia dichiarazione di voto per poterla allegare al Resoconto della seduta. PRESIDENTE. La Presidenza l'autorizza in tal senso.
2014-04-03	LN	CrosioJonny	In quella realtà si fanno i ponti d'oro alle nostre aziende, perché sono di altissima qualità ed appetibili, non solo economicamente, ma anche per la loro importanza e il loro background, che la Confederazione elvetica vuole avere all'interno del suo sistema economico. Esistono addirittura progetti mirati e finanziati dalla Confederazione, da Berna, per agevolare questa possibilità. Tutto questo sta creando la desertificazione in Lombardia e in Piemonte, e il dato è davvero preoccupante. Dobbiamo anche dire che negli ultimi anni i Governi che si sono succeduti, tutti i Governi, si sono dimostrati freddi e refrattari a questa tematica. E perché? Fintanto che la mucca aveva latte da devolvere, andava tutto bene, e i territori confinanti andavano in secondo ordine. Oggi siamo in una situazione fortemente critica. Con la mozione in esame chiediamo un impegno al Governo per creare le condizioni affinché l'importante patrimonio che abbiamo sui nostri territori non se ne vada fuori, non solo dal Paese, ma addirittura dall'Europa, perché ricordo che la Svizzera è fuori dall'Europa. Chiediamo sistemi di compensazione e di competitività nei confronti della Svizzera più incisivi, proprio per introdurre un meccanismo che crei le condizioni per cercare di riparare e tutelare - come dicevo prima - un importante patrimonio e per creare uno speciale regime fiscale ed amministrativo che abbia veramente la possibilità di tamponare - risolvere sarà molto difficile - il divario competitivo che, in questo momento, la Regione più performante del nostro Paese, ovvero la Lombardia, non riesce a sostenere con i Cantoni Ticino e Grigioni. È una situazione veramente preoccupante: chi vive in questi territori sta toccando con mano la difficoltà che riguarda sempre più aziende, che sono veri e propri patrimoni. Mi riferisco infatti alla mia Provincia, in cui, ad esempio, abbiamo un importante settore, quello delle cave lapidee: caviamo in zona, ma il lavoro viene fatto in Svizzera, per cui i sassi vengono portati lì per essere tagliati e modellati, e poi trasportati in tutto il mondo. Questo è fuori da ogni logica, ma perché avviene allora? Perché si fanno i ponti d'oro per creare le condizioni affinché uno possa insediare la propria azienda: in poco più di un paio di settimane si danno i permessi, le agevolazioni fiscali e le contribuzioni importanti, sicure e certe da parte della Confederazione. Questo cosa produce? La desertificazione, togliendoci questo patrimonio del nostro territorio, che abbiamo creato in decine e decine di anni. Voglio solo dirvi di fare attenzione, perché si è innescato un processo che cercheremo di tamponare, ma per quest'importante patrimonio che non ci sarà più pagheranno i nostri figli. Per fare un po' il partigiano, una provincia come la mia, che sta ai confini dell'impero e apparentemente, sulla bocca di tanti, sembra una di quelle ricche, oggi è molto in sofferenza. Rischiamo di trovarci nelle condizioni di non poterci più riprendere, perché non avremo le basi e la struttura socioeconomica in grado di dare una risposta nel prossimo futuro. Questo è molto preoccupante, per cui invito il Governo ad adoperarsi: se veramente il presidente Renzi vuole dare risposte importanti - come crediamo - ha un'occasione, quella che hanno perso i Governi che si sono succeduti negli ultimi anni; e mi assumo la responsabilità di dirlo, chiaro e tondo: si è sempre cercato di tamponare, ma ben poco si è fatto, dal Governo Berlusconi e via dicendo, perché erano le condizioni del Paese. Concludo, signor Presidente, invitando veramente l'Aula a fare una riflessione ed a condividere questa mozione, che non è solo nostra, ma è ampiamente condivisa e va ad incidere in maniera fondamentale sui nostri territori.
2014-04-03	LN	CrosioJonny	Signor Presidente, proprio in virtù della presenza del Governo in Aula, pur dichiarandoci sicuramente favorevoli a questo Accordo, vogliamo sottolineare un aspetto che il sottosegretario Pistelli non ha evidenziato. In Commissione lavori pubblici, comunicazioni abbiamo svolto una lunga discussione sulla privatizzazione dell'ENAV. Proprio in quella discussione è stata ravvisata una criticità rispetto al passaggio che stiamo compiendo oggi: all'interno del cielo unico europeo ci saranno altre regole, altre norme, altre visioni più performanti per quanto riguarda lo spazio aereo, e cosa fa invece questo Governo? È andato a privatizzare l'ENAV prima di arrivare a questi accordi, per un semplice motivo: solo per fare cassa. Noi diamo il 49 per cento di ENAV in mano ai privati prima di concludere questo importante Accordo. Tra l'altro, in Commissione avevamo avanzato anche delle proposte, in particolare quella di una possibile fusione - e qui c'era un accordo abbastanza trasversale - fra ENAC ed ENAV, prima di arrivare all'eventuale privatizzazione dell'ente che ne sarebbe uscito. Tra l'altro, c'è anche una forte criticità: avendo creato l'Autorità di regolazione dei trasporti, questa dovrebbe essere sempre più funzionale ad una gestione organica di tutto il sistema trasportistico del Paese, mentre tutte queste azioni che vuole fare il Governo sono esattamente in contrasto con tale obiettivo. Non vorrei andare a mettere il dito nella piaga, perché probabilmente a qualcuno non andava bene il fatto che sia stata creata l'ennesima Autorità all'interno del nostro Paese (forse una delle poche effettivamente importanti), ovverosia quella della regolazione dei trasporti, e abbiamo assistito a dibattiti che sono sfociati addirittura nel delirio. Detto questo, ribadisco che siamo favorevoli a questo Accordo, perché lo riteniamo futuristico e importante. Vogliamo sottolineare, e continuiamo a farlo, come questo Governo agisca, anche in questo settore, in maniera maldestra per quanto riguarda le proprie competenze. Noi mettiamo in mano temporaneamente - speriamo che l'Europa ci dica qualcosa da questo punto di vista - l'Ente nazionale di assistenza al volo ai privati con un pacchetto azionario del 49 per cento: una cosa delicatissima, in una fase delicatissima, in cui in Europa si stanno facendo questi importanti accordi. Ciò va in senso diametralmente opposto a quanto stanno facendo i partner all'interno dell'Europa. Signor Sottosegretario, ribadisco pertanto che avrete il vostro voto favorevole, ma vogliamo lasciare agli atti che non va bene la conduzione di questo Governo del sistema trasportistico (mi riferisco, in modo particolare, al trasporto aereo). Tra l'altro, questa mattina abbiamo letto che il Ministro si sta ancora riempiendo la bocca, per quanto riguarda il trasporto aereo, di una possibile lettera di intenti da parte di una compagnia che vuole rilevare la quota della compagnia di bandiera. Il Ministro è venuto in Commissione, riempiendosi la bocca e dicendo che farà un nuovo piano strategico per gli aeroporti ed il trasporto aereo; c'è un piccolo particolare: noi crediamo che il piano industriale che verrà fatto dalla nuova compagnia aerea determinerà anche le strategie dei nostri aeroporti e di tutto il sistema trasportistico. Peccato che non l'ha capito il Ministro!
2014-04-03	PD	BertuzziMariaTeresa	Io sono componente della delegazione italiana all'Assemblea parlamentare del Consiglio d'Europa. Non più tardi dell'ultima sessione, nella Commissione diritti umani è stato presentato un quesito che dovrà portare alla costruzione - mi auguro - non solo di un parere, ma di una risoluzione da parte del Consiglio d'Europa sulla questione del popolo del Saharawi. Il Consiglio d'Europa, a differenza dell'Unione europea, è un organismo che per composizione e per obiettivi dovrebbe essere ancora più forte rispetto a quanto possa essere l'Unione europea. È più forte nella composizione, perché appartengono al Consiglio d'Europa 47 Paesi; è più forte perché il suo mandato è quello di favorire la diffusione della democrazia; ed è più forte perché risultano secondari quelli che oggi sembrano gli elementi che hanno impedito la conclusione di questo accordo, cioè le questioni economiche e le questioni di margini di potere.
2014-04-03	PD	ToniniGiorgio	Certamente, tra i tanti aspetti positivi della strategia dell'allargamento che hanno rappresentato un momento molto importante della crescita dell'Europa e della sua capacità di costruire pace attorno a sé, probabilmente l'operazione Cipro è stata condotta con una certa intempestività: bisognava forzare una intesa prima dell'ingresso nell'Unione europea. Adesso naturalmente tutto si è complicato in merito alla possibilità dell'Unione europea di spingere nella direzione della pace e dell'accordo all'interno dell'isola. Tuttavia, credo sia importante quanto ha detto il vice ministro Pistelli: l'impegno dell'Italia è forte per spingere in questa direzione, e anche la ratifica in esame deve essere intesa in tal senso.
2014-04-03	PD	ToniniGiorgio	Signor Presidente, annuncio il voto favorevole del Gruppo del Partito Democratico a un provvedimento di grande importanza. Si tratta, infatti, di una ratifica di grande importanza, per le ragioni già esposte dal relatore e sottolineate poi dall'intervento del vice ministro Pistelli. Credo che i temi importanti siano due. Per un verso, vi è la questione dell'unificazione dello spazio aereo europeo, che è qualcosa di strategico per il futuro dell'Europa. A questo proposito - non me ne voglia il collega della Lega - parlare di privatizzazione quando lo Stato mantiene il controllo del 51 per cento è un'espressione perfino problematica.
2014-04-03	LN	CentinaioGianMarco	Signor Ministro, la contraffazione a tavola, dati alla mano, è quella più temuta dagli italiani: circa il 60 per cento degli italiani la considera più grave delle frodi fiscali e degli scandali finanziari. I dati ci dicono che la contraffazione alimentare in Italia vale circa un miliardo di euro, 60 miliardi di euro se consideriamo tutti quei prodotti che vengono venduti nel mondo e vengono spacciati come italiani: una cifra enorme. La frode alimentare, a nostro parere, è un crimine odioso perché si basa su due elementi: da un lato sulla ridotta capacità di spesa delle famiglie italiane e, dall'altro, sull'ignoranza di tutti quegli stranieri che comprano prodotti pseudo-italiani pensando di mangiare italiano. Prodotti DOP e IGP che vengono massacrati dalle contraffazioni e dalle agromafie. Farò qualche esempio, per essere più concreto: mozzarella di bufala campana, che aspetta dal 1996 la denominazione DOP; pomodori concentrati, con un +174 per cento di contraffazione, che arriva praticamente tutta dalla Cina; tartufo del Piemonte, che subisce la contraffazione da Africa e Albania; pseudo-agrumi di Sicilia, che arrivano da America e Sudafrica; funghi taroccati, che arrivano da tutto il mondo e che sono venduti come italiani. E poi, ricordo che il 74 per cento dei sequestri effettuati nel 2012 dalla Guardia di finanza ha interessato cloni dell'olio d'oliva, per non parlare del grana padano e del parmigiano che arrivano da Danimarca e Stati Uniti e, ancora peggio, del prosciutto crudo Parma o San Daniele che molto spesso arriva dalla Germania. In tutto questo, quello che chiediamo è dov'è l'Europa, quella famosa Europa di cui tutti ci riempiamo la bocca, che dovrebbe aiutare il nostro settore agroalimentare ed invece ci massacra aprendo le porte al riso della Birmania (io arrivo da Pavia e penso alle aziende agroalimentari e alle risaie pavesi che verranno massacrate). Chiediamo pertanto come intenda procedere il suo Ministero per rendere più incisivi la lotta alle frodi alimentari e il controllo per contrastare il fenomeno.
2014-04-03	LN	CentinaioGianMarco	Signor Ministro, la problematica dell'imprenditoria giovanile in agricoltura è sicuramente una questione prioritaria, che attira l'attenzione non solo del Parlamento, ma anche dell'Europa. Gli aiuti per i giovani sono necessari per evitare la desertificazione delle campagne. Non deve venire a mancare la futura generazione di agroimprenditori, in quanto importanti più che mai nella gestione del territorio. Nelle campagne ci sono molte opportunità, soprattutto per le nuove generazioni, che la politica deve continuare a incentivare. Nell'ultimo anno sono stati proprio i giovani a contribuire in modo più significativo alla crescita del lavoro in agricoltura, visto che gli occupati con meno di 35 anni sono aumentati del 5,1 per cento. È necessaria però un'accelerazione, alla luce del fatto che oltre un terzo degli agricoltori oggi ha più di 65 anni, mentre gli imprenditori under 35 non arrivano al 10 per cento. Le imprese agricole, se messe in condizioni di farlo, possono offrire possibilità ed opportunità concrete e preziose, soprattutto per i giovani. Quindi chiediamo al Ministro cosa intende fare il suo Dicastero per agevolare l'introduzione di un'imposta sostitutiva sul reddito delle imprese e delle relative addizionali in favore dei giovani agricoltori e soprattutto per una semplificazione amministrativa del settore agricolo.
2014-04-03	M5S	GaettiLuigi	Signora Presidente, signor Ministro, l'Italia è il Paese europeo con il maggiore numero di controlli a tutela dei nostri prodotti e degli acquirenti. Ci sono molti organi controllori, e tra i tanti vorrei ricordare l'Istituto controllo qualità del Ministero, l'Agecontrol, le Aziende sanitarie locali, i Nuclei antisofisticazione dei carabinieri, la Guardia di finanza, l'Istituto zooprofilattico sperimentale, il Corpo sperimentale, gli Uffici sanità marittima, e potrei continuare. Anche il disegno di legge collegato accenna alla semplificazione, in maniera peraltro un po' vaga. E, a questo punto, le chiedo come intende operativamente incidere sulla semplificazione: privilegiando la riduzione degli enti, o un maggior coordinamento tra loro, o intende intervenire sulle procedure dei controlli? Inoltre, le chiedo anche come intende muoversi in Europa: operando sul versante della repressione, che peraltro, per essere concreta, deve avere quella etichettatura esaustiva a cui è stato precedentemente accennato, oppure anche sulla promozione della qualità?
2014-04-03	PD	ScaliaFrancesco	Signor Ministro, in un 2013 caratterizzato per l'Italia da un'economia in recessione, l'unico «settore» che ha fatto registrare una crescita formidabile è stato quello delle agromafie, con il 12 per cento in più rispetto al 2011, stando alle rilevazioni Eurispes, e 14 miliardi di volume d'affari nel 2013. Si stimano almeno 5.000 esercizi di ristorazione gestiti dalla criminalità organizzata; dilagano le frodi alimentari, e lo scorso anno un italiano su cinque ne è rimasto vittima. È in atto una vera e propria strategia di accaparramento delle terre agricole. Nel 2012, su quattro beni immobili confiscati alla criminalità organizzata, uno era un terreno agricolo. Inoltre, al fenomeno antico dell' italian sounding, la commercializzazione all'estero di prodotti stranieri con l'uso di marchi evocativi dell'Italia, si è aggiunto il fenomeno dell' italian laundering, l'acquisizione di marchi italiani per commercializzare anche in Italia prodotti che di italiano non hanno nulla. Tutto ciò danneggia la nostra economia, l'immagine del nostro Paese e la nostra agricoltura. Un dato credo fotografi in maniera plastica e drammatica gli effetti di questa situazione: su 100 euro prodotti dalla filiera agroalimentare, negli ultimi dieci anni la quota di reddito degli agricoltori italiani è crollata da 7,6 euro a 1,5 euro. Le chiedo, signor Ministro, quali iniziative il Governo intende assumere per contrastare questo fenomeno e come intende identificare e promuovere nel mondo il prodotto italiano di qualità. C'è qualcosa nel disegno di legge collegato alla legge di stabilità, ma credo sia largamente insufficiente. Inoltre, a quando i decreti attuativi della legge sulla tracciabilità, di cui siamo in attesa da tre anni? So bene che ci sono difficoltà di compatibilità con l'ordinamento comunitario, per lo meno con un'interpretazione prevalente che si dà dei principi in materia. Credo che si debba cambiare in Europa anche su questo.
2014-04-08	M5S	MartonBruno	Signor Presidente, noi ci opponiamo assolutamente alla richiesta del senatore Di Biagio, in quanto l'argomento è già stato trattato in Commissione. Non c'è alcuna certezza che abbassare i limiti incrementi automaticamente il numero degli iscritti: lo si può presupporre, ma non ve ne è sicuramente certezza. Ritengo inoltre che occorra dare una garanzia alle persone che ce lo hanno chiesto: tantissime persone, infatti, ci scrivono domandandoci di dar loro un'opportunità e affinché si possano abbassare questi limiti che, come ha detto la relatrice, sono già decisamente più bassi in tutta l'Europa. Credo quindi che sia ora di finirla di prendere in giro i cittadini, di dire da una parte che si vuole il loro bene, mentre dell'altra parte si fanno queste cose, dicendo sempre bugie ed evitando di discutere in Aula. Ci opponiamo quindi assolutamente a questa richiesta di sospensiva.
2014-04-08	PD	AmatiSilvana	Signora Presidente, per quanto riguarda l'emendamento 1.100, invito il senatore Di Biagio al ritiro della prima parte relativa alla « lettera d)» ed invito ad una riformulazione con la sostituzione della parola «dodici» con «sei». Invito sempre il senatore Di Biagio a riformulare l'emendamento 1.102 con la sostituzione della parola «sei» al posto di «dodici». Invito la senatrice Capacchione a ritirare l'emendamento 1.103, altrimenti il parere è contrario. Per quanto riguarda l'emendamento 1.0.100, presentato dai senatori Marton e Santangelo, pur nella consapevolezza di quello che succede nelle altre parti d'Europa, essendo la tematica diversa, rivolgo un invito al ritiro. Per quanto concerne i tre ordini del giorno, che hanno contenuto omologo, ci atteniamo al parere del Governo, anche perché il tema è comunque eterogeneo rispetto al disegno di legge.
2014-04-08	PD	AmatiSilvana	È bene ricordare peraltro che nel sistema in vigore fino al 2007 per le Forze armate, quando ancora vigeva la leva obbligatoria, tale limite risultava comunque di un metro e cinquanta, ed è ancora significativo tener presente che mentre si guarda all'Europa come punto di riferimento per ogni politica, fino ad oggi non si è inteso prendere in considerazione alcuna il fatto che nei principali Paesi europei, quelli con maggiori spese in campo militare, questo limite da tempo è assai superato.
2014-04-08	PD	CociancichRoberto	La linea Alta velocità Torino-Lione si inserisce nel Corridoio 5 Lisbona-Kiev della Rete transeuropea dei trasporti (TEN-T), inserito tra dieci corridoi prioritari dell'Unione europea. Questi assi sono stati scelti per il valore aggiunto che possono portare all'Europa e per la possibilità di essere realizzati entro il 2030, e sono stati inseriti nel Piano di investimenti europeo « Connecting Europe Facility (CEF) 2014-2020», attualmente in via di approvazione da parte del Parlamento europeo. Anche in considerazione del rilievo strategico che le viene riconosciuto, la Torino-Lione ha potuto contare, già in fase di studio, di importanti quote di cofinanziamento europeo. Lo scorso 17 ottobre la Commissione europea ha confermato l'allocazione dei cofinanziamenti previsti dall'Unione europea, fino ad una percentuale del 50 per cento per gli studi, le indagini geognostiche e i lavori preparatori, e fino al 40 per cento per i lavori definitivi, che saranno assegnati non appena i due Paesi avranno indicato ufficialmente l'impegno previsto e destinato a livello nazionale alla realizzazione dell'opera. L'Accordo in esame, frutto di una negoziazione triennale condotta in seno alla conferenza intergovernativa Italia-Francia, individua il tracciato della sezione transfrontaliera, con le modifiche apportate rispetto allo studio originario del 2005 e precisa la ripartizione dei costi. Prevede che la linea ferroviaria venga realizzata per fasi funzionali, di cui la prima è stata individuata nella sezione transfrontaliera compresa tra Susa-Bussoleno, in Italia, e Saint-Jean-de-Maurienne, in Francia. L'Accordo si compone di un preambolo e di 28 articoli, suddivisi in sette titoli, più un allegato. Il titolo I contiene le disposizioni generali e l'oggetto dell'accordo. Il titolo II enuclea le disposizioni relative alla governance del progetto, affidata ad un soggetto bilaterale denominato «promotore pubblico», che ha sede legale in Francia e che, in qualità di ente aggiudicatore, è l'unico responsabile della conclusione e del monitoraggio dell'esecuzione dei contratti richiesti per la progettazione, la realizzazione e l'esercizio della sezione transfrontaliera. Con riferimento alla nomina del direttore generale e del direttore amministrativo e finanziario del promotore pubblico, si sottolinea che la Camera dei deputati ha proceduto a modificare il disegno di legge di ratifica, aggiungendo la previsione contenuta nell'articolo - divenuto ora l'articolo 3 - in cui si specifica che tali figure sono nominate previa comunicazione alle Commissioni parlamentari competenti. Il titolo III dell'Accordo precisa alcune disposizioni in merito al finanziamento degli studi, dei sondaggi e dei lavori preliminari della parte comune della sezione internazionale, che sono divisi in parti uguali tra i due Paesi, ad eccezione dei costi aggiuntivi per il cambiamento del tragitto nella parte italiana, che saranno sostenuti dal nostro Paese con un finanziamento europeo. Il titolo IV precisa e definisce le disposizioni relative alle modalità di realizzazione del progetto. Il titolo V definisce le disposizioni applicabili alla messa in servizio dell'opera e al suo esercizio, mentre il titolo VI definisce le misure di accompagnamento del progetto, in particolare con l'impegno delle parti ad adottare politiche per favorire il trasferimento del trasporto dalla strada alla ferrovia. Da ultimo il titolo VII definisce le disposizioni finali relative alle modalità di revisione dell'Accordo, alle modalità di risoluzione delle controversie ed alla notifica del completamento delle procedure per l'entrata. L'Analisi dell'impatto della regolamentazione, predisposta dal Governo, riepiloga i benefici del progetto: una forte riduzione dei tempi di percorrenza; lo spostamento stimato di circa 700.000 mezzi pesanti l'anno dalla strada alla ferrovia; l'aumento della quota di trasporto di passeggeri internazionali di circa 600.000 unità, oltre ad una forte riduzione dell'inquinamento legata al trasporto su gomma. La costruzione dell'opera, secondo queste stime, avrà poi un positivo impatto anche sul versante occupazionale, con la creazione di circa 5.800 posti di lavoro per la realizzazione del cantiere e di 400 ulteriori per la gestione ordinaria e finale della struttura. Si tratta ovviamente, come sappiamo, di un progetto che incontra molte critiche. In modo particolare, ricordo che nel dibattito parlamentare è emersa la critica riguardante il fatto che l'opera sarà regolamentata dalla legislazione francese. A questo proposito, voglio ricordare che l'Autorità per la vigilanza sui contratti ha approvato le linee guida emesse con la determinazione n. 4 del 7 luglio 2011, la quale ha ribadito la natura imperativa delle norme della legge n. 136 del 2010 recante il piano straordinario contro le mafie. Queste disposizioni antimafia rimarranno applicabili anche agli appalti relativi all'opera. Inoltre, vi è un monitoraggio da parte del gruppo investigativo interforze TAV, costituito dalla DIA e dalle strutture dello Stato, preposto al contrasto della criminalità organizzata. Si può però segnalare che il progetto approvato si differenzia sostanzialmente rispetto a quello originario (che ha dato origine alle critiche di cui ho parlato), sia in relazione al tracciato (ora destinato a svilupparsi quasi integralmente in sotterraneo), sia in relazione alle modalità di realizzazione, anche in ragione del dialogo instauratosi nel frattempo con le popolazioni e le istituzioni locali. Nelle valutazioni del Governo, le opere di riqualificazione del territorio, ricomprese in una prima tranche per un valore di circa 42 milioni di euro, quali le previste ristrutturazioni di scuole, la creazione di nuove stazioni, il consolidamento degli argini, il miglioramento della rete elettrica, la sistemazione della rete stradale, non debbano essere considerate come una semplice "compensazione" a fronte della messa in opera della linea, ma come un vero e proprio arricchimento del tessuto sociale ed economico del territorio interessato dal progetto. Ricordo anche che durante il vertice bilaterale italo-francese tenutosi lo scorso 20 novembre a Roma, i due Governi hanno ulteriormente sottolineato il carattere prioritario della linea "Torino-Lione" e hanno ribadito l'impegno ad adottare tutte le misure necessarie per ottenere il cofinanziamento comunitario dell'opera. La Francia ha già provveduto a ratificare l'Accordo in esame. Relativamente all' iter di valutazione in sede consultiva del disegno di legge di ratifica da parte delle Commissioni del Senato, segnalo che sono giunti i pareri favorevoli espressi dalle Commissioni 2ᵃ, 11ᵃ, 13ᵃ e 14ᵃ, quello favorevole con osservazioni formulata dalla Commissione 8ᵃ, quello non ostativo con presupposto della Commissione 5ᵃ, e quello non ostativo espresso dalla lᵃ Commissione. In conclusione, si propone l'approvazione da parte dell'Assemblea del provvedimento in esame.
2014-04-09	M5S	MartelliCarlo	In Europa, i mezzi che circolano su gomma (assumendo che lo standard internazionale è che un autocarro da trasporto vale due automobili) fanno 3000 miliardi di chilometri. Il trasporto merci su rotaie fa 30 miliardi di chilometri: l'1 per cento di quello su gomma. Se noi raddoppiassimo ogni linea ferroviaria europea raddoppieremmo 60 miliardi di chilometri, cioè il 2 per cento. Ditemi, quindi, come si fa, con 250 chilometri in più, ad avere uno spostamento da gomma a rotaia. Ricordate che il proponente ha detto: non c'è un beneficio economico, non c'è un beneficio per i passeggeri, non c'è un beneficio per le merci. Non c'è nulla!
2014-04-09	PD	EspositoStefano	Bravo Esposito! Stai bene nel PD! ESPOSITO Stefano (PD). Quando si parla di dati, di documenti ufficiali, di scelte che avvengono non solo nel Parlamento italiano, ma anche in sede europea, è difficile ascoltare. Quindi, noi stiamo parlando del corridoio mediterraneo, che ci connetterà ad altre Nazioni e consentirà a questo Paese di essere parte del grande progetto di riduzione della produzione di CO₂, con conseguenti benefìci per l'ambiente. Intorno a questa singolare vicenda, ormai un dato non si può più modificare: abbiamo un'opposizione alla realizzazione dei treni ad alta capacità - perché di questo stiamo parlando - cioè per il trasporto merci, a cui non corrisponde, purtroppo, un altrettanto forte movimento, naturalmente sempre democratico e pacifico, per impedire che nella stessa Valle e nella stessa montagna si raddoppi un tunnel autostradale. Noi lavoriamo per spostare i trasporti dalla gomma al ferro, mentre altri combattono il ferro. Noi siamo l'unico Paese in Europa con questo tipo di impostazione e questo tipo di opposizione. Qualche giorno fa, proprio con il collega Scibona, siamo stati in missione per conto dell'8ᵃ Commissione in Svizzera, un Paese che ha realizzato, sta realizzando e realizzerà entro il 2019 ben tre tunnel, per un investimento complessivo di 15 miliardi di euro. Uno è già in opera (Lötschberg), un altro sarà attivo tra un paio d'anni (Gottardo), e il terzo sarà pronto nel 2019 (Ceneri). Perché la Svizzera li realizza? Per ridurre al minimo il passaggio dei camion sul proprio territorio. Così, grazie alla ferrovia e a tunnel di base competitivi e senza grandi pendenze, che li renderebbero antieconomici, come nel caso del vecchio tunnel del Fréjus, sposta il trasporto dalla gomma al ferro. Io continuo a sentir parlare della linea storica. Non so cosa ne penserebbe Cavour, che è colui che l'ha pensato e realizzato quel tunnel! In Europa tutti i tunnel realizzati tra il 1850 e il 1900 sono in fase di abbandono con la realizzazione di tunnel di base. Noi stiamo facendo esattamente quello che fa il resto dell'Europa. La Svizzera non ha i contributi dell'Unione europea, e questo lavoro se l'è autofinanziato. Tuttavia, una volta arrivata al confine con il nostro territorio, cioè con la Lombardia, ha avuto un problema, e così ha addirittura messo a disposizione, come ci è stato confermato dal Ministro dei trasporti, ben 120 milioni di euro pur di poter realizzare il pezzo di connessione tra i due Paesi. Io questa iniziativa l'ho vissuta, lo dico al Vice Ministro che è qui presente, come un'umiliazione: gli svizzeri ci danno 120 milioni di euro a fondo perduto per farci realizzare quel che noi, come Paese, dovremmo realizzare con una nostra programmazione... ENDRIZZI (M5S). Così si fa! ESPOSITO Stefano (PD). ...avendo chiaro che il futuro dell'Europa passa attraverso il ferro, perché questa è la scelta più compatibile dal punto di vista ambientale. E l'opposizione al ferro in questo Paese continua ad essere il sostegno alla gomma. Lo voglio dire anche al senatore Rossi, con la dovuta serenità. Senatore Rossi, non si tratta di contrapporre la Torino-Lione al Terzo valico. Non si tratta di contrapporre il Terzo valico alla Napoli-Bari. E non si tratta neanche - glielo dico con affetto e simpatia, siamo anche colleghi di Commissione - di provare ad accarezzare il pelo dalla protesta per il verso del pettine, perché tanto chi è contrario alla Torino-Lione sarà contrario anche al Terzo valico, e il suo tentativo di convincerli, votando contro il Trattato ad avere un atteggiamento più disponibile sul Terzo valico le porterà forti delusioni.
2014-04-09	PD	EspositoStefano	La tesi secondo la quale questa sarebbe un'opera inutile, concepita vent'anni fa e non più attuale tende a dimenticare alcuni elementi derivanti dall'iniziativa della Commissione europea che nei mesi scorsi ha ribadito quanto presentato solo due anni fa. Mi riferisco alle dieci dorsali individuate come strategiche per l'Unione europea, le quali servono a connettere i capoluoghi metropolitani con i porti, eliminando le barriere fisiche (e in Europa le Alpi ed i Pirenei sono barriere fisiche), per produrre quello che in molti ritengono uno dei punti centrali della strategia europea ed ambientale, cioè un equilibrio modale che trasferisca quote consistenti di traffico merci e passeggeri dalla gomma alla rotaia.
2014-04-09	PD	EspositoStefano	Quest'oggi vi sono stati interventi di colleghi che legittimamente hanno raccontato una storia, che però non è quella sottesa a questo trattato, e terrei ad utilizzare i pochi minuti a mia disposizione per provare a segnalare all'Assemblea e a chi ci ascolta alcuni elementi oggettivi, sapendo che sulla realizzazione di quest'opera si sono innescate altre questioni, che nulla hanno a che vedere con gli aspetti tecnici, economici e di relazioni con l'Europa che stanno alla base di questa discussione.
2014-04-09	PD	PuppatoLaura	È un vero peccato. La Consulta dell'autotrasporto del 2005 - volevo fare un invito al Governo - insieme ai commissari anche di centrodestra come Mainardi, che si stanno occupando della tratta Trieste-Venezia, hanno evidenziato, dati alla mano, come questo Paese non si possa permettere, in tratte che non sono ATTUALMENTE sufficientemente coperte rispetto alle disponibilità del tratte stesse, di andare a spendere miliardi che il Paese non ha in funzione di tratte che, per loro natura e per le attuali dimensioni, non necessitano di investimenti di questo genere. Quello di cui hanno bisogno è piuttosto che siano eliminati i colli di bottiglia, che sia resa possibile l'intermodalità, che siano messe in funzione quelle duplicazioni che sono necessarie, ad esempio, per permettere la separazione delle merci dai passeggeri. Quello che stiamo facendo non ha alcuna motivazione rispetto agli elementi di priorità nella mobilità che il Paese si deve dare, considerato che oggi è evidente come i porti del Nord Europa stanno portando via tutto il lavoro ai porti del Mediterraneo, perché noi non stiamo facendo ciò che dobbiamo dal punto di vista del sistema autotrasportistico.
2014-04-10	M5S	BuccarellaMaurizio	Il Movimento 5 Stelle era contento di aver dato il proprio contributo alla realizzazione di una normativa, quella licenziata dal Senato, che davvero colmava un vuoto normativo rispetto alla normativa vigente, che sappiamo punire oggi solo la dazione di denaro come elemento di scambio in virtù di una promessa di voti. Eravamo contenti perché, una volta tanto, anche tenendo a mente le false accuse mosse nei nostri confronti di non voler collaborare, di voler solo protestare e di stare a Roma senza far niente, avevamo dimostrato, come in altre occasioni, di avere la massima disponibilità a collaborare con le altre forze politiche, senza alcuna pregiudiziale ideologica. Si era quindi creata quella maggioranza capace di modificare finalmente quell'articolo comprendendo qualunque altra utilità come ipotesi di scambio politico mafioso. Su espresso suggerimento del nostro Gruppo, era stata introdotta nella normativa anche la condotta consistente nella cosiddetta messa a disposizione del politico, ben sapendo che lo scambio tra mafia e politica non si sostanzia necessariamente e immediatamente con dei soldi, degli appalti o delle nomine, ma anche con la semplice consapevolezza del fatto che quella persona, messa al Comune, alla Regione, a Roma o in Europa, è «uno dei nostri», quindi una persona che ci deve qualcosa e alla quale possiamo chiedere qualcosa.
2014-04-10	M5S	GiarrussoMarioMichele	Vergognatevi per queste cose! Vergognatevi! L'Europa, il mondo intero ci guardano, ci guardano con schifo!
2014-04-10	M5S	GiarrussoMarioMichele	Signor Presidente, il Sottosegretario ha specificato che questa forza di intervento di polizia con funzioni di gendarmeria viene schierata fuori dei territori dei Paesi membri dell'Europa. Mi sembra che la Grecia faccia parte dell'Unione europea: o ne è uscita da poco? Ci sono infatti fonti giornalistiche che riportano fotografie di un contingente di Eurogendfor che sembrava schierato nelle basi greche. Vorremmo quindi sapere se questa attività è avvenuta, se è stata autorizzata da qualche Parlamento e quali reparti vi abbiano preso parte. Per quanto riguarda le immunità, sì, l'articolo 25 del Trattato ne disciplina alcune, però va letto con gli articoli dal 21 al 24 e tutti sembrano concernere una sorta di immunità per quanto concerne le attività di Eurogendfor e del personale; e sembra che gli articoli presentino fra di loro delle contraddizioni. Lei, signor Sottosegretario, ha risposto che non vi sono contraddizioni, però saremmo più tranquilli se tutta una serie di immunità, che sono comunque previste, fossero regolate diversamente e in maniera più consona non solo al diritto italiano, ma anche a quello europeo.
2014-04-15	M5S	BotticiLaura	L'emendamento 1.70 recita: « Al comma 1, capoverso "Art. 416-ter", dopo le parole: "dieci anni", aggiungere le seguenti : "Salvo che il fatto costituisca più grave reato, si applica la pena della reclusione da sette a dodici anni a coloro che ottengono, o si adoperano per far ottenere, per sé o per altri, la promessa in cambio della disponibilità a soddisfare gli interessi dell'associazione di cui all'articolo 416- bis "». Con questo emendamento intendiamo aumentare la pena a sette anni nel minimo e a dodici anni nel massimo per coloro i quali si adoperano per far ottenere la promessa di procurare voti in cambio della disponibilità a soddisfare gli interessi dell'associazione mafiosa. La formula della «disponibilità a soddisfare gli interessi o le esigenze dell'associazione» era già presente nel testo dell'articolo 416- ter originariamente approvato dal Senato, ma è stata espunta dalla Camera nonostante in tal modo potessero essere ricondotte nell'alveo del rapporto criminale tra politici e mafiosi un maggior numero di fattispecie rispetto a quelle ipotizzabili con la formulazione attuale. Nell'allegato dedicato all'Italia della relazione sulla lotta alla corruzione della Commissione europea del febbraio 2014 ci si sofferma a lungo sullo stretto legame esistente tra corruzione politica e criminalità organizzata. In questo rapporto è scritto testualmente: «La credibilità di un quadro anticorruzione efficace e dissuasivo dipende dalla capacità di perseguire i casi di corruzione. La percezione pubblica del fenomeno denuncia lo scarso effetto deterrente delle sanzioni applicate in questo settore. Secondo i dati dello speciale Eurobarometro sulla corruzione del 2013, appena il 27 per cento dei rispondenti italiani ritiene che il numero di reati di corruzione indagati e accertati sia sufficiente a scoraggiare condotte corruttive attive o passive. Dai rapporti del GRECO (Gruppo di Stati del Consiglio d'Europa contro la corruzione)... PRESIDENTE. Per sapermi regolare, le chiedo se intende concludere, o quanto ancora deve parlare. BOTTICI (M5S). Ho fatto. Mi manca solo una pagina, che leggerò in modo veloce. PRESIDENTE. In base all'articolo 84 del Regolamento, ho il compito di armonizzare i tempi. BOTTICI (M5S). Concludo con questo emendamento e non illustro l'altro. PRESIDENTE. La prego di concludere, siamo già a dodici minuti. BOTTICI (M5S). Prosegue la relazione della Commissione europea: «Dai rapporti del GRECO (Gruppo di Stati del Consiglio d'Europa contro la corruzione) e dell'OCSE si evince che, per quanto il quadro penale sia presente nel suo insieme, le carenze esistenti contribuiscono alla percezione di un clima di quasi impunità e ostacolano l'efficacia dell'azione penale e l'accertamento nel merito dei casi di corruzione. In Italia i legami tra politici, criminalità organizzata e imprese e lo scarso livello di integrità dei titolari di cariche elettive e di governo sono oggi tra gli aspetti più preoccupanti, come testimonia l'elevato numero di indagini per casi di corruzione, tanto a livello nazionale che regionale.» - poi vogliamo fare il Senato delle Regioni: e vai! - «Uno studio del 2010 a cura del Center for the Study of Democracy considera il caso italiano tra i più esemplari per capire quanto stretti siano i legami tra criminalità organizzata e corruzione. Secondo lo studio è soprattutto la corruzione diffusa nella sfera sociale, economica e politica ad attrarre i gruppi criminali organizzati e non già la criminalità organizzata a causare la corruzione. Secondo i procuratori italiani, i legami tra mafia e corruzione sono tuttora evidenti, anche nelle Regioni non originarie dei gruppi criminali organizzati. Negli ultimi anni sono state portate all'attenzione del pubblico numerose indagini per presunti casi di corruzione, finanziamento illecito ai partiti e rimborsi elettorali indebiti, che hanno visto coinvolte personalità politiche di spicco e titolari di cariche elettive a livello regionale. Questi scandali hanno portato a una serie di dimissioni, alle elezioni regionali anticipate in un caso, e hanno spinto il governo...»
2014-04-15	M5S	BulgarelliElisa	Con la crisi economica, inoltre, le mafie - che voi state allevando - investono soldi comprando tutte le attività che stanno chiudendo, da Roma in sù, sia in Italia, sia in Europa; si stanno comprando tutto. Consegnate quindi in mano alle mafie non solo l'Italia, me anche l'intera Europa, senza prendere in considerazione e senza attuare tutte le direttive che arrivano dall'Europa e che sono d'interesse per la giustizia. Quando vi fa comodo, però, «ce lo chiede l'Europa»: in questo caso no, non ce lo chiede l'Europa.
2014-04-15	M5S	MoroneseVilma	Con l'emendamento 1.37 chiediamo l'innalzamento delle pene previste dall'articolo 416- ter, così che vadano da otto a dodici anni, anziché da quattro a dieci anni. Tanti di voi che siedono qui oggi sedevano anche nell'ultimo Governo Berlusconi, poi in quello Monti, in quello Letta e oggi anche in quello Renzi, però andiamo ai fatti. Con decreto del 7 giugno 2013 il Presidente del Consiglio dei ministri Enrico Letta istituisce la commissione per l'elaborazione di proposte per la lotta, anche patrimoniale, alla criminalità. La commissione ha come presidente Roberto Garofoli, magistrato del Consiglio di Stato, e i componenti sono: Magda Bianco (dirigente Banca d'Italia), Raffaele Cantone (magistrato di Cassazione), Nicola Gratteri (procuratore aggiunto di Reggio Calabria), Elisabetta Rosi (magistrato di Cassazione), e Giorgio Spangher, professore ordinario di procedura penale. Molte sono state le audizioni tenutesi a Palazzo Chigi, fra cui quella del prefetto Giuseppe Caruso, direttore dell'Agenzia nazionale per l'amministrazione e la destinazione dei beni sequestrati e confiscati alla criminalità organizzata, del generale Leonardo Gallitelli, di don Luigi Ciotti, presidente di Libera, e anche del dottor Franco Roberti, procuratore nazionale antimafia. L'ex Presidente Letta firma la presentazione della suddetta commissione con queste parole: «La ripresa del Paese dopo una crisi ormai decennale, che ha colpito duramente l'intera Europa, è l'obiettivo fondamentale dell'azione di governo, ma non può esserci una buona crescita senza il rafforzamento della legalità». Questo documento viene presentato e pubblicato nel mese di gennaio 2014; sono 182 pagine, ma quello che a noi interessa si trova a pagina 120, nel paragrafo 6.1, recante la proposta della commissione. Ebbene, leggo quanto scritto nella relazione: «Invero, l'ampliamento dell'oggetto dello scambio ovvero delle prestazioni erogabili dal politico a fronte dell'impegno dell'associazione mafiosa impone, in omaggio a un principio di sistematica ragionevolezza delle pene, di rendere differente il regime sanzionatorio previsto dall'articolo 416 -ter del codice penale rispetto a quello...» PRESIDENTE. Concluda. MORONESE (M5S). Se non finisco la citazione...
2014-04-15	M5S	NugnesPaola	Perché stiamo dando tanto tempo e tanta importanza a questa discussione? Perché è il cuore della faccenda, perché lo scambio politico-mafioso è quello che affossa l'Italia, è quello che rende il TAV un grandissimo equivoco italiano, quello che rende tutte le grandi opere quattro o cinque volte più care rispetto a quelle del resto d'Europa. Sappiamo cosa significa, ma non lo dico a voi, che già sapete, che il 416- ter già esiste, lo dico alla gente a casa: il 416- ter già esiste e si riferisce, per quanto riguarda le pene, al 416- bis, che prevede pene da sette a dodici anni. E adesso abbiamo una commissione, la commissione Garofoli, che ha chiesto un aumento di pene: e noi cosa facciamo? Le diminuiamo! La cosa è di una gravità inaudita, e sappiamo benissimo perché questa pena viene ridotta (da quattro a dieci anni anziché da sette a dodici): perché con il provvedimento di poche settimane fa, lo svuotacarceri, abbiamo portato da tre a quattro anni la possibilità di scontare la pena ai domiciliari e ai servizi sociali e non avere l'interdizione dai pubblici uffici. Lo stiamo ripetendo da tre ore, ma sembra che nessuno ascolti queste parole semplicissime.
2014-04-16	LN	BellotRaffaela	Con questo provvedimento, infatti, viene concesso alla Banca d'Italia di avvalersi di soggetti terzi per l'esercizio delle attività di vigilanza informativa e ispettiva sulle banche e sui gruppi bancari. Un meccanismo particolare che è uno dei passaggi previsti da tempo per la realizzazione dell'unione bancaria in Europa, allo scopo di dare vita a un quadro finanziario integrato per salvaguardare la stabilità finanziaria e ridurre al minimo il costo dei fallimenti delle banche. Tra le sue componenti, per l'appunto, vi è il meccanismo di vigilanza unico e i nuovi quadri integrati di garanzia dei depositi e di risoluzione delle crisi degli enti creditizi.
2014-04-16	LN	BellotRaffaela	Tale valutazione, così come previsto dal provvedimento, deve essere effettuata almeno per gli istituti creditizi significativi, ovvero per gli istituti le cui attività superano i 30 miliardi di euro o laddove il rapporto tra le attività totali e il PIL dello Stato membro in cui l'istituto è stabilito supera il 20 per cento o dove l'ente creditizio è uno dei tre maggiori istituti di uno Stato membro partecipante. Stringenti criteri che, stando a quanto riportato nella nota tecnica allegata al presente provvedimento, coinvolgeranno circa 130 enti creditizi in tutta Europa e che insieme rappresentano l'85 per cento delle attività bancarie dell'intera area dell'euro, quindi, una forte percentuale.
2014-04-16	M5S	VaccianoGiuseppe	Il comma 4 prevede il superamento del segreto d'ufficio, attualmente previsto nei confronti del Ministero dell'economia e delle finanze, esclusivamente quando questo esercita le funzioni di presidente del Comitato interministeriale per il credito e il risparmio (esclusivamente sotto questa veste). Con questa norma si va ad estendere il superamento del segreto d'ufficio, ma intanto non risulta che una simile proposta ci sia stata richiesta né dall'Europa, né dalla BCE, né da nessun altro. La comunicazione fatta dalla BCE è molto chiara e parla di avvalersi di soggetti terzi per attività di supporto alla vigilanza, e certamente non introduce il superamento del segreto d'ufficio, che è in diretta violazione delle previsioni della direttiva 36/2013 dell'Unione europea. La suddetta direttiva, agli articoli 53 e successivi, stabilisce, in continuità con le precedenti disposizioni in materia di segreto d'ufficio delle autorità di vigilanza creditizia, il divieto per le autorità di vigilanza di utilizzare le notizie e i dati acquisiti nell'esercizio delle proprie funzioni di vigilanza, anche nell'ambito della collaborazione con altre autorità di vigilanza europee, per scopi diversi e ulteriori alle funzioni di vigilanza medesime. Questo è quanto previsto dalla norma che vige in Europa. Stiamo dicendo sostanzialmente che questa norma non va bene, ed è normale che sia così, visto che una normativa europea è superiore alla legge che stiamo introducendo. Pertanto tale disposizione va semplicemente eliminata. Il comma 4 non trova corrispondenza nella normativa europea, e soprattutto mette a rischio l'autorità di vigilanza, i soggetti vigilati, ma anche gli stessi cittadini, con un'inopportuna interferenza politica su un'attività molto delicata.
2014-04-16	PD	MirabelliFranco	Votiamo questo provvedimento perché siamo convinti che questa modifica dell'articolo 416- ter serva per rafforzare ancora di più una delle cose più preziose che questo Paese ha saputo costruire grazie anche al sacrificio di tanti: quella normativa antimafia che è riconosciuta come un modello in Europa e non solo. Come sa il senatore Giarrusso, questo Paese, che ha purtroppo una mafia forte, ha saputo avere anche un'antimafia e una legislazione forte, che ogni giorno dà risultati e che ci ha permesso di combattere in fasi drammatiche la criminalità organizzata. Insieme all'istituzione del reato di autoriciclaggio, su cui il ministro Orlando sta presentando una proposta, quella di punire più efficacemente il voto di scambio è la priorità che ci eravamo dati in questa legislatura per dare più forza al contrasto della criminalità organizzata, e oggi facciamo un passo avanti. Come abbiamo fatto un passo avanti la settimana scorsa votando all'unanimità, in Commissione antimafia, le proposte per migliorare l'azione di sequestro e confisca dei beni dei mafiosi. Lo ricordo perché per due giorni il Parlamento è stato presentato come un luogo in cui la mafia non si combatte, e non è così. Voteremo questa legge oggi anche perché siamo convinti che questa norma debba essere votata ora, mentre si stanno presentando le liste per le elezioni europee e quelle amministrative in migliaia di Comuni.
2014-04-16	LN	BellotRaffaela	(ore 16,44) (Segue BELLOT ). Al di là di quanto Bruxelles decide e sancisce, ognuno di noi, ogni giorno, non può non accorgersi di quanto profonda sia la distanza tra un'area europea settentrionale, dove i Governi continuano a sostenere le banche locali, e un'area meridionale, la nostra, dove, come noi purtroppo possiamo testimoniare, la situazione è molto più difficile e complicata. Ripercorrendo alcune delle tappe più recenti della storia dell'eurocrisi, il nostro ricordo corre immediatamente ai mesi a cavallo tra il giugno 2012 e la fine dello stesso anno, quando - giusto perché tutti rammentino e possano farne memoria - le banche spagnole erano sul baratro del fallimento e l'ombra di un effetto domino su tutta l'Europa regnava incontrastata. Fu allora, proprio in quel momento, che venne deciso, sull'esempio del modello americano, che l'eurosistema dovesse dotarsi di un'unione bancaria, la cui finalità era quella di verificare la responsabilità della gestione dei fallimenti bancari. Una scelta che, se da un lato ha dato ossigeno alla moneta unica, dall'altro ha stravolto, e non poco, il quadro stesso in materia di unione bancaria. Sappiamo infatti che la BCE inizierà a sorvegliare direttamente i maggiori istituti di credito dal prossimo novembre, limitandosi, per il momento, ad analizzarne la solidità di bilancio. La conseguenza, a nostro avviso inevitabile, sarà che mentre le banche sottocapitalizzate sarebbero costrette a ricercare nuovo capitale, quelle con maggiori difficoltà potrebbero essere gradualmente liquidate. Di fatto, nell'attesa dell'entrata a regime del meccanismo unico di risoluzione dell'Eurozona, le banche del Nord Europa sarebbero sostenute dai grandi Governi, proprio dai più stabili, mentre senza dubbio tale operazione rischia di essere quanto meno più difficile per gli istituti a corto di liquidità, quelli nelle aree del Mezzogiorno. Infatti sappiamo che questa situazione si riscontra in maniera palese - e lo stiamo vivendo - nell'area mediterranea. Nella sostanza, quindi, il sistema rischia di diventare fortemente sbilanciato, con il salvataggio delle banche che resterà nelle mani dei Governi nazionali, per lo più o per la maggior parte controllati dalle «loro» banche, ma con palesi differenze sulle capacità di intervenire in loro aiuto. Ecco perché, colleghi, le banche del Nord Europa avranno più possibilità di essere sostenute, a differenza di quelle dell'area mediterranea le quali, per sopravvivere, saranno costrette giocoforza a chiedere in prestito il denaro necessario, e ancora una volta a chinarsi al sistema dell'area del Nord Europa. Il quadro finale, onorevoli colleghi, è facilmente desumibile, ovvero una sempre più evidente frattura tra l'area settentrionale e l'area meridionale dell'Europa, dove gli istituti di credito potrebbero ritrovarsi con costi di finanziamento più elevati rispetto ai colleghi tedeschi o francesi. Si tratta di una possibilità che a sua volta determinerebbe, com'è facilmente intuibile, conseguenze pesanti e nefaste sul sistema produttivo e in particolar modo sulle imprese, con quelle del Nord Europa ancora una volta avvantaggiate rispetto a quelle dell'area mediterranea, con una situazione di concorrenza non del tutto equa e leale. Il rischio è che la tanto decantata crescita diventi sempre più difficile, tanto più per le nostre aziende, tipicamente caratterizzate, come sappiamo tutti, da una struttura di medio-piccole dimensioni. Ancora una volta, insomma, Bruxelles cerca inutilmente un'unione, in questo caso bancaria, che invece di appianare e colmare le sempre maggiori differenze all'interno dell'Eurozona, le ampia inesorabilmente. È di oggi - qualcuno forse lo avrà letto su «Il Sole 24 ORE» - l'articolo in cui si dice che la nascente unione bancaria implica un'importante cessione di sovranità. È chiaro, invece, che un'unione bancaria più rafforzata porterà ad una conseguente perdita di sovranità. Per questi motivi il Gruppo della Lega Nord voterà contro il provvedimento al nostro esame.
2014-04-17	LN	ComaroliSilvanaAndreina	A fronte di questi 125 miliardi di euro, immaginate quante cose si possano fare. Sono invece ben poca cosa i 7 miliardi di euro che potremmo invece investire proprio sui lavoratori. Tutto ciò avviene sotto le catene dell'euro, che ci impedisce ogni leva monetaria ed ogni intervento per favorire le esportazioni che sono il punto di forza delle nostre imprese. Al momento, l'unico vero sostegno ai nostri conti deriva da uno spread incredibilmente basso, che determina un risparmio miliardario sulla nostra spesa per interessi. Nel DEF il Governo prevede però che questo spread favorevole durerà all'infinito. PRESIDENTE. Senatrice Comaroli, la invito a concludere. COMAROLI (LN-Aut). Sì, ho quasi terminato, signor Presidente. Purtroppo, noi che c'eravamo abbiamo visto come, invece, esso sia una variabile impazzita fuori da ogni controllo del Governo. Signor Presidente, c'è bisogno di buonsenso e di onestà: buonsenso da parte di chi governa e di chi si deve rendere conto che non possiamo versare miliardi di euro all'Europa, in una situazione in cui non abbiamo le risorse necessarie a garantire l'essenziale; onestà da parte europea nell'assumersi solidarmente la responsabilità delle proprie politiche.
2014-04-17	M5S	FucksiaSerenella	Signor Presidente, onorevoli colleghi, anche quest'anno arriva l'atteso Documento di economia e finanza che, in sintonia con le rottamazioni ahimè rimaste solo annunciate, non ci risparmia la delusione. Un programma anche bello, ma che balla poco, e sicuramente non da solo; infatti, abbiamo quest'anno aggiunto anche la letterina di giustificazione per l'Europa.
2014-04-17	M5S	LezziBarbara	L'Europa a trazione tedesca lascerà aggirare le regole al Premier : si rischia il consenso elettorale di chi vuole l'Europa dei popoli e non dei vincoli. Infatti l'Italia è soggetta soprattutto a tre vincoli: il primo ci impone di ridurre il nostro debito pubblico eccedente il 60 per cento del PIL ad un ritmo medio di un ventesimo l'anno: (una delle regole contenute nel famoso six pack); il secondo, ovvero la regola sul deficit, ci impone che l'indebitamento netto della pubblica amministrazione non deve superare il 3 per cento del PIL; il terzo è stato introdotto dal famoso fiscal compact e costituisce un ulteriore vincolo imposto ai saldi di finanza pubblica: un limite dello 0,5 per cento del rapporto fra l'indebitamento strutturale, cioè l'indebitamento al netto del ciclo economico e delle misure una tantum, ed il PIL. Il nostro Governo, malgrado le previsioni ottimistiche, racconta che a causa delle sue elargizioni pre elettorali, nel 2014 il nostro disavanzo strutturale si attesterebbe allo 0,6 per cento del PIL, riducendosi di 0,2 punti percentuali di PIL rispetto al 2013, anziché di 0,5 punti percentuali, come richiesto dal Patto di stabilità. Inoltre, la Commissione impone che l'aggregato della spesa pubblica, per i Paesi che non hanno raggiunto gli obiettivi del saldo strutturale di medio termine, come il nostro, debba essere ridotta di un ammontare che garantisca una diminuzione del saldo strutturale di bilancio di almeno 0,5 punti percentuali ogni anno. Anche in questo caso, per i periodi che vanno dal 2014 al 2016, mentre la riduzione richiesta è pari all'1,07 per cento ogni anno, l'Italia ridurrà il tasso di crescita della spesa, in termini reali, dello 0,64 per cento nel 2014, dello 0,74 per cento nel 2015 e dello 0,41 per cento nel 2016. Il Movimento 5 Stelle non ci sta, perché nella sua piena responsabilità, così come ha lavorato in tutto quest'anno, pretende un Governo serio ed autorevole, che vada in Europa a liberare l'Italia da tutti questi vincoli. A liberarla, perché ci sia anche una vera e propria lotta all'evasione fiscale. Mi rifaccio alle risoluzioni del PD: noi non siamo per la lotta all'evasione delle piccole e medie imprese strozzate dal redditometro, ma vogliamo la lotta all'evasione della criminalità organizzata, le lobby, il gioco d'azzardo
2014-04-17	M5S	LezziBarbara	Per recuperare consenso e non far precipitare la situazione, adesso viene a chiedere l'autorizzazione per avvalersi della procedura per gli eventi eccezionali prevista dall'articolo 6 della legge n. 246 del 2012. Infatti, Renzi è partito veloce e in Europa non l'ha creduto nessuno. Oltre a rimangiarsi tutto quello che ha promesso, ora cerca di metterci una pezza, chiedendo a noi, al Parlamento, l'autorizzazione a discostarsi dagli obiettivi programmatici per l'equilibrio del saldo strutturale.
2014-04-17	M5S	LezziBarbara	Signora Presidente, quest'anno il DEF è stato trasformato da un indispensabile documento di programmazione a uno strumento elettorale. Siamo passati da Letta che faceva finta di fare a Renzi che fa finta di fare presto e, malgrado gli sforzi e gli artifici contabili per dimostrare che tutto va bene, emerge la fotografia di un Paese che fa fatica ad andare avanti e si persevera a non creare alcuna condizione realistica per la crescita. Non solo fatichiamo a crescere, ma, mentre il PIL in Europa nel 2014 crescerà dell'1,5 per cento, che salirà al 2 per cento nel 2015, per l'Italia la situazione è drammatica. Nel 2013 il PIL, anziché crescere, si è contratto dell'1,9 per cento, dopo un'ulteriore contrazione del 2,4 per cento registrata nel 2012 ed il futuro è ancora nero, malgrado la congiuntura mondiale favorevole. Per l'Italia la Commissione europea prevede un tasso di crescita del PIL pari allo 0,6 per cento, meno di tutti gli altri Paesi europei. L'Italia dal 2007 ha perso 9 punti percentuali di prodotto interno lordo e questo significa che siamo diventati tutti più poveri. Per essere più chiara, voglio specificare che ogni punto di PIL perso equivale a 14 miliardi in termini reali. Quindi, moltiplichiamo questa cifra per 9 e ci rendiamo conto del perché siamo un Paese in ginocchio. Renzi deve far finta di fare veloce, quindi, al pari di Monti e Letta, bara con i tassi di crescita del PIL. Evidentemente il suo viaggiare, prima dalla Merkel e poi al Consiglio europeo, è servito a ben poco: le regole del rigore a qualunque costo sono rimaste immutate, non si sono ammorbidite affatto; anzi, lo costringono a far finta di fare riforme, ma soprattutto a prevedere un tasso di crescita per il 2014 dello 0,8 per cento. Come già detto, la crescita che ci attribuisce la Commissione, supportata dal Fondo monetario, è dello 0,6 per cento; addirittura, alcuni organismi internazionali indipendenti ci dicono che non sarà superiore allo 0,5 per cento. Ma si sa: anche se sulla carta, per giustificarsi davanti alla Commissione europea, i conti bisogna farli tornare e quale migliore strumento se non quello di continuare a bluffare? Lo 0,2 per cento di differenza significa manomettere i conti per 3,2 miliardi in termini nominali. Il nostro Parlamento è stato impegnato per tutto il 2013 a cercare di recuperare circa 4 miliardi per abolire l'IMU. Il DEF di Renzi riporta che, tra il 2018 e l'inizio del 2019, l'Italia avrà recuperato i 9 punti di PIL persi durante la crisi. Si preferisce nascondere la verità agli italiani. Non si vuole dire che, con i tassi di crescita non camuffati, il PIL del 2007 verrebbe raggiunto solo nel 2022; quello pro capite tornerebbe al livello del 2007 nel 2025, così come il tasso di disoccupazione. Il deficit pubblico difficilmente andrà vicino allo zero, ma sarà sempre superiore a quanto indicato nel DEF e, soprattutto, il rapporto debito/PIL sarà superiore al 125 per cento anche dopo il 2018. Quello che mi chiedo, e il Movimento si chiede, è se gli italiani (le famiglie, le imprese, i giovani, le donne, gli anziani) - possono aspettare il 2025 per tornare alle condizioni del 2007. La cosa tragica è che noi ci siamo mangiati un'intera generazione di italiani. Tutto questo lo dobbiamo alla politica poco seria, della spesa facile e di chi subordina l'interesse del Paese alla realizzazione di spot elettorali che si pagano a caro prezzo, nonché alle regole che ci impongono i Trattati europei. Il fiscal compact, a cui questo DEF si piega e risponde a comando, ci riserva una prospettiva sociale, economica e finanziaria insostenibile. Il percorso vizioso è sempre lo stesso: lo stesso che abbiamo seguito negli ultimi anni e che ha strozzato l'economia reale. Le prospettive miracolistiche di Renzi, che prevedono finti tagli di tasse e tagli indeterminati di spesa, sono impraticabili. La verità è che si procederà con i soliti tagli lineari e soprattutto con la svendita, al peggior offerente, del patrimonio e degli asset pubblici. I proventi attesi dalle privatizzazioni sono pari allo 0,7 per cento del PIL ogni anno, che equivalgono a 12 miliardi ogni anno. Gli speculatori lo definiscono «un programma ambizioso», che richiede «un rapido e deciso programma di dismissioni». L'invito è a vendere il più presto possibile: gli appetiti da soddisfare sono tanti. Altro che risultati attesi dalle finte riforme! Dopo aver spremuto gli italiani, ora si punta a svendere il patrimonio pubblico. Poi è evidente che i risparmi di spesa cumulati per il 2014 e 2015, attesi dalla spending review, indicati come valore massimo ottenibile in 17 miliardi, non sarebbero sufficienti a conseguire gli obiettivi prefissati dal DEF di finanziare lo sgravio dell'IRPEF e di evitare l'aumento delle entrate contenute nella legge di stabilità come da clausola di salvaguardia (che vale 3 miliardi di nuove tasse nel 2015, 7 miliardi nel 2016 e 10 miliardi nel 2017 e che rappresenta fra il 26 e il 62 per cento delle maggiori entrate tributarie previste dal DEF tra il 2015 e il 2018, come sostiene la Corte dei Conti insieme al Movimento 5 Stelle). Quindi, subito dopo le elezioni, è già pronta la valanga di tasse a carico degli italiani. Quando il Movimento ha denunciato l'imbroglio previsto dalla clausola di salvaguardia nessuno ci ha dato retta, ma adesso lo fa la Corte dei conti. Inoltre, siccome le tasse non si fanno mai mancare a nessuno, all'interno del DEF, siccome Renzi ha promesso 80 euro ad una platea di 10 milioni di italiani (soldi che chiaramente si daranno con una mano e poi si toglieranno con due), è già prevista la rimodulazione delle detrazioni per coniuge a carico, che però si farà dopo le elezioni. Chissà perché il fumo si getta negli occhi prima delle elezioni, l'armonizzazione delle detrazioni la si fa solo dopo! Ma, visto che si parla di temi legati alla struttura del fisco, non sarebbe stato più ragionevole metterlo in delega fiscale? Ma l'inganno non è mai ragionevole.
2014-04-17	M5S	MolinariFrancesco	Signor Presidente, sappiamo che quest'anno il DEF è importante perché, secondo le regole dell'Unione europea, i Paesi dell'Eurozona non potranno più limitarsi nei vari DEF ad un semplice elenco di buone intenzioni, ma saranno vincolati al fine di rafforzare il coordinamento delle politiche fiscali in Europa. Invece, questo DEF, costituito da circa 1500 pagine (tra analisi macroeconomiche, tabelle e Piano nazionale delle riforme) è solo un unico e irrealistico spot. Al di là delle numerose enunciazioni di principio che si vanno tra l'altro ripetendo stancamente da anni, l'unica novità è l'attivazione della procedura eccezionale prevista dalla legge introduttiva del pareggio di bilancio, che, al fine, appunto, di potersi discostare dal piano di rientro nel medio periodo, evoca ragioni «eccezionali». In pratica, stiamo cominciando a scontare il bluff costituito dalle regole dei vari pack che dovevano riportare stabilità. È da quasi un decennio che siamo in questo tunnel senza fine, aspettando una ripresa sempre annunciata e fatta scontare con lacrime e sangue al popolo italiano. Solo un anno fa ammonivamo il vecchio Governo, retto tra l'altro dalla stessa maggioranza, sull'inutilità del DEF del 2013 ad impattare sulla crisi e proponevamo un nostro documento alternativo a quello. Solo ora si ammette che quella tanto invocata e lodata politica di austerità è stata un fallimento, ma nulla si continua a dire su quanto hanno pesato, per esempio, su quel fallimento i contributi che ci hanno visto partecipare al Meccanismo europeo di stabilità, al Fondo europeo di stabilità finanziaria e all'erogazione di prestiti bilaterali alla Grecia, che hanno pesato per 36.932 milioni di euro nel 2012 e 55.620 nel 2013 sul nostro debito complessivo, che ormai viaggia oltre il 133 per cento. Sulla base di cosa si pretenda, ora, di giustificare la procedura per convincere la UE a non aprire una procedura di infrazione ci è sconosciuto. Nessun intervento strutturale è previsto. Né può definirsi strutturale l' una tantum, tanto declamata e venduta sul mercato del consenso, degli 80 euro al mese (tra l'altro per un solo mese) a valere sul reddito delle famiglie, e neanche tutte: solo quelle che possono vantare un reddito di lavoro dipendente. Infatti, considerando il rischio che entri in vigore la perdita del beneficio per la detrazione del coniuge a carico, prevista nel famoso jobs act, i vantaggi che dovrebbero derivare da tale misura sulla domanda interna (vero punto debole del quadro macroeconomico nazionale) si ridurrebbero a 25 miseri euro, sui quali sembra assai difficile poter contare per un riavvio dell'economia. È facile comprendere che una famiglia normale, che non riesce a programmare neanche l'orizzonte mensile, tratterrà interamente questi soldi per il timore del domani. Unici piani strutturali indicati sono quello delle privatizzazioni e quello della svendita del patrimonio immobiliare. Il primo prevede un incasso di circa lo 0,7 per cento annuo del PIL e sappiamo che, ogni volta che è stato previsto, si è trasformato in una svendita del nostro patrimonio industriale, senza alcun beneficio ai cittadini (abbiamo l'esempio della Telecom); in modo non dissimile è avvenuto per la vendita degli immobili. Ma continuano ad essere le condizioni di accesso al credito il problema, così come il problema, su cui nulla viene detto, di come l'internazionalizzazione si è tramutata nella delocalizzazione di imprese italiane... PRESIDENTE. Si avvii alla conclusione, prego. MOLINARI (M5S). ...che, di fatto, ha depotenziato l'impianto produttivo nazionale e il quadro macroeconomico. Nulla, infine, è previsto per evitare che l'impiego delle poche risorse attivate finisca per essere circoscritto in specifiche zone geografiche a discapito del Sud. Conviene a tutto il panorama di questa becera politica nazionale che il Sud venga schiacciato dal malaffare e dal clientelismo, continuando ad essere considerato solo un serbatoio di voti senza nome: giova lasciare inaridire le speranze dei giovani meridionali sotto il sole del ricatto di un tasso di disoccupazione che supera il 50 per cento, come in Calabria!
2014-04-17	M5S	ScibonaMarco	Signora Presidente, signor Ministro, la Torino-Lione ad Alta velocità non è prevista da nessuna normativa europea. Lo ha confermato l'allora sottosegretario al suo Dicastero Girlanda alla Camera il 5 giugno 2013. Infatti, la Torino-Lione è parte dell'Asse europeo 6 che non è previsto ad Alta velocità, mentre altri assi sono espressamente previsti ad Alta velocità. Ciò si rinviene anche negli allegati alle decisioni dell'Unione europea n. 884 del 2004 e n. 661 del 2010 e nei regolamenti UE 1315 e 1316 del 2016. L'Asse 6 dunque non è previsto ad Alta velocità. Perché lei continua a riferire erroneamente che il TAV Torino-Lione è richiesto dall'Europa? In merito alla recente ratifica del trattato per la nuova linea Torino-Lione è stata ampiamente illustrata e dimostrata in Parlamento la cessione di sovranità alla Francia, dove è noto non esserci una legislazione antimafia avanzata come nostra. Qual è la ratio per cui si è deciso di affidare tutti i futuri appalti in territorio italiano della tratta comune secondo la legge francese, togliendoli di fatto alla legislazione italiana antimafia? Risulta che non sono esistite e non esistono in Italia situazioni simili. Come potrà il Governo italiano intervenire sullo Stato francese e sul suo quadro normativo per evitare infiltrazioni della mafia negli appalti della linea TAV Torino-Lione?
2014-04-17	PD	SantiniGiorgio	Dobbiamo rilevare con grande forza che, assieme a questo disegno, dobbiamo chiedere, quando avremo la guida del semestre europeo, che la politica dell'Europa possa cambiare, che la politica dell'Europa, soprattutto per quanto riguarda crescita e investimenti, golden rule, cofinanziamento dei fondi europei, possa essere sottratta dai vincoli stretti del bilancio, dai quali è stata condizionata, purtroppo, in questi anni. Concludendo, in queste settimane, che sono così convulse perché segnate dalla fibrillazione del voto per le elezioni europee, in cui si fanno forti i timori dell'allargarsi di sintomi antieuropei populisti che fanno leva su un disagio sociale che è molto forte, ma al quale si deve rispondere a nostro avviso non promettendo delle cose irrealizzabili e fantasiose ma cercando coerentemente, giorno per giorno, con le politiche di dare un respiro alla crescita, di dare una risposta al tema dell'occupazione, di fare in modo allora che finalmente si possano offrire soluzioni a questo Paese, crediamo che il DEF, che oggi viene posto in votazione, rappresenti una piattaforma politica e di governo capace di imprimere quella svolta necessaria affinché il nostro Paese torni a crescere e soprattutto ad avere fiducia nel proprio futuro. Per questo motivo il Gruppo del Partito Democratico voterà convintamente a favore del DEF e della risoluzione che prevede l'allungamento dei tempi del pareggio di bilancio.
2014-04-17	PD	SantiniGiorgio	Un'ultima riflessione per quanto riguarda il tema della finanza pubblica e del rientro del deficit : il Partito Democratico voterà a favore della risoluzione che prevede la possibilità di allungare di un anno i tempi del pareggio di bilancio; voterà a favore in modo convinto. È molto curioso (lo dico agli amici che sono intervenuti e che generalmente attaccano il Partito Democratico e il Governo per sudditanza all'Europa) che quando con coraggio, prendendosi la responsabilità di farlo attraverso riforme strutturali, il Governo italiano utilizza procedure previste dall'Unione europea per poter flessibilizzare di un anno e comunque dentro l'arco temporale del DEF il pareggio di bilancio, questo venga giudicato in modo critico, in modo anche in questo caso preconcetto.
2014-04-23	M5S	GaettiLuigi	Signor Presidente, colleghi, cittadini tutti, quando cento anni fa il neurologo (psichiatra e neuropatologo) tedesco Aloysius Alzheimer descrisse la malattia che ha preso il suo nome non aveva certo pensato di iniziare una storia che, molto tempo dopo, avrebbe dominato lo scenario clinico che oggi viene definito «epidemia silente del terzo millennio». La mozione tratta molti aspetti che condivido e gli impegni che i proponenti indicano al Governo sono concreti e tutti veramente importanti. Due sono però gli argomenti che voglio meglio analizzare. Questa malattia colpisce le persone in età avanzata, anche se sono presenti forme presenili in soggetti con determinate alterazioni genetiche. Su questi due aspetti, cioè l'età e le alterazioni genetiche, non possiamo certamente intervenire. Ma la letteratura scientifica è concorde nel dare particolare importanza alla prevenzione che permette di limitare il numero di nuovi casi e di ritardarne l'insorgenza. Poiché la demenza colpisce un elevato numero di persone, definire i singoli fattori di rischio rappresenta una prevenzione efficace sul piano globale. Si tratta di agire su elementi che possono essere controllati in tutto o in parte. Ma vi sono alcune condizioni, in particolare quelle legate allo stile di vita, all'ambiente sulle quali è possibile intervenire ottenendo significativi risultati sul piano clinico. Poiché sono abitudini che esercitano il loro effetto negativo lentamente nel tempo, anche gli interventi sono misurabili sul lungo periodo e solo studi epidemiologici accurati permettono di mettere in luce rischi e benefici. Questa affermazione è particolarmente importante, perché il cittadino si attende invece indicazioni precise che portino a risultati nel breve periodo. Appare evidente che investire nella prevenzione primaria non rende in termini elettorali. I risultati si percepiscono nel lungo periodo e non sono spendibili subito, mentre al politico interessano proposte di immediata attuazione. Inoltre, la prevenzione è globale e non genera interessi economici focalizzati ai pochi gruppi di potere (vedi le Big Pharma). La ricerca degli ultimi anni ha evidenziato che gli stessi fattori che favoriscono le malattie cardiovascolari comportano anche un maggiore rischio per la malattia di Alzheimer: come già detto, obesità, colesterolo alto e ipertensione sono fattori di rischio oggi modificabili. Riconoscerli e trattarli riducono il rischio di sviluppare la malattia. Studi scientifici pubblicati sulle più importanti riviste mondiali evidenziano come gli stili di vita, in particolare i buoni comportamenti relazionali - si ottengono con un aumento del livello di istruzione, con un miglioramento delle condizioni delle attività lavorative manuali e con una buona promozione dei rapporti sociali - e una corretta alimentazione possono ridurre il numero dei malati, ritardarne l'insorgenza e rallentare la progressione della malattia. Prevenire la malattia di Alzheimer è possibile mangiando alimenti che contengono acidi grassi polinsaturi omega-3, che hanno la capacità di ridurre i tassi sanguigni della proteina beta-amiloide, come il pesce e la frutta secca oleoginosa (nocciole, mandorle o noci). I ricercatori hanno trovato che più un individuo consuma omega-3, più sono bassi i tassi di proteina beta-amiloide nel sangue, ed hanno rafforzato la convinzione che la dieta mediterranea - sì, la nostra dieta mediterranea - è utile per prevenire le turbe cognitive leggere che spesso precorrono l'Alzheimer. Seguiamo la nostra dieta mediterranea, con il nostro olio extravergine di oliva, e non il lampante spagnolo; con i nostri frumenti, come la timilia e il senatore Cappelli, e non quelli con marchio registrato di cui paghiamo le royalty come il Kamut; con i nostri pomodori, e non quelli che arrivano da Paesi sconosciuti che permettono l'uso incontrollato di pesticidi di cui non conosciamo neanche l'esistenza. Ricordo che ormai è stato dimostrato che molti di quei pesticidi sono causa di malattie come il Parkinson, malattie che in Francia sono state dichiarate professionali. Tutto questo evidenzia che dobbiamo prestare più attenzione nei confronti del nostro ambiente: attenzione che con altre mozioni, come quella relativa all'utilizzo del CSS nei cementifici, non stiamo in questa sede dimostrando. Ora i nemici in agguato sono le epidemie di diabete e di obesità alle quali purtroppo assistiamo in Occidente, e non solo. Si tratta di due potenziali fattori di rischio per la demenza, che non hanno però ancora investito in pieno la popolazione anziana. Purtroppo è solo questione di tempo. La nostra dieta mediterranea non arricchisce - come ho già detto - nessuno, mentre è abitudine consolidata anche del nostro parlare qui dentro puntare alle medicine miracolose e costosissime. Noi cerchiamo le medicine per essere belli, intelligenti, al top e per aumentare le nostre performance, come dice una pubblicità. Rivolgo quindi un invito pressante ai ricercatori perché non diffondano false speranze, che creano dolorose illusioni in chi è colpito dalla malattia e nei suoi familiari. La vera scienza non ha bisogno di campagne pubblicitarie, perché si autopromuove attraverso i vantaggi che produce nel tempo. L'altro aspetto che desidero sottolineare, oltre alla prevenzione primaria, è il sostegno psicologico che dobbiamo fornire ai familiari. La malattia - lo abbiamo visto - è progressiva, lunga e davvero invalidante, e non solo per le persone colpite. A questo punto - se permettete - abbasso il tono della voce perché, quando si entra in certi ambiti di discussione, bisogna essere davvero cauti. Mi riferisco al fine vita. Bisogna prendere decisioni a volte sofferte che spettano ai familiari, in attesa che venga regolamentato il testamento biologico. In quei momenti l'assistenza psicologica alla famiglia è fondamentale, anche perché oggi la visione della medicina è tecnologica e rifiuta la morte come elemento ineludibile e la considera come un incidente, come una incapacità del medico curante da perseguire poi legalmente. La medicina tecnologica non è più sostenibile sul piano sociale e neanche su quello economico. Detto questo, confermo il voto favorevole del Movimento 5 Stelle su questa importante mozione.
2014-04-23	M5S	PagliniSara	Signor Presidente, la situazione a Piombino è tragica. Il secondo sito siderurgico d'Italia sta chiudendo. Una città di circa 32.000 abitanti rischia di implodere; un territorio che dal Dopoguerra ha puntato quasi tutta la sua sopravvivenza su una fabbrica che produce acciaio si accorge che a breve più di 4.000 lavoratori della Lucchini e dell'indotto saranno in ginocchio. Dopo numerosi tentativi di vendita falliti, un'infruttuosa acquisizione da parte del gruppo Severstal del russo Mordashow e un commissariamento, ci troviamo oggi con la zona a caldo, l'altoforno, che ha già cessato di colare acciaio. Anzi, questa notte è avvenuta l'ultima colata e da domani l'impianto di fusione sarà caricato in «bianco». Il 27 settembre 2013 sono stata in quel luogo insieme ad altri portavoce del Movimento 5 Stelle per una visita all'interno dell'acciaieria. È come entrare in un girone dell'inferno dantesco: strutture in metallo semiabbandonate e arrugginite. Montagne di minerali scuri, depositati lungo la strada che conduce all'altoforno, hanno condannato la zona a un tasso di inquinamento altissimo. Fumate marroni dai forni hanno reso l'aria pesante e irrespirabile e il paesaggio spettrale. In questi decenni, la città di Piombino è stata amministrata da politiche cieche e sorde. Nessun piano serio di riconversione industriale è stato presentato e attuato. Eppure quella fetta di terra ha una delle coste più belle e ricche di storia della Toscana: a due passi ci sono scavi archeologici di interesse mondiale, una città millenaria come Populonia, la costa degli etruschi, cibo eccellente, mare da favola, un pezzo di Italia che andava valorizzato per creare nuove opportunità di lavoro e sviluppo. Nella foga di perseverare in una politica che si affida esclusivamente al voto di scambio, cioè io ti faccio lavorare all'inferno in un ambiente insalubre e ad alto rischio e tu sopravvivi e non muori di fame (ma forse muori di altro...), nessuna politica di sviluppo alternativo alla produzione dell'acciaio è stata pensata, nessun piano B di riconversione del territorio e salvaguardia dell'ambiente e del lavoro. In questi giorni gli operai si sono appellati addirittura a papa Francesco e i partiti, i sindacati, coloro che hanno amministrato la città e la Nazione che dicono? Ci voleva un operaio, Paolo Francini di 54 anni, che si è messo a fare lo sciopero della fame per attirare l'attenzione dei media nazionali. Ieri ero a Piombino davanti ai cancelli; con Paolo ci ho parlato: il suo è un urlo disperato, l'urlo di una città che deve riacquistare la sua dignità, insieme a quella dei suoi lavoratori. Oggi la realtà è questa: ieri sera è avvenuta l'ultima colata, la zona a caldo verrà spenta tra pochi giorni, con i sindacati pronti a strapparsi le vesti. Ricordo che l'Italia vanta il sistema sindacale più forte in Europa e gli stipendi più bassi per i lavoratori. Poi qualcuno prima o poi una domanda se la farà. Gli operai, se tutto va bene, si dovranno accontentare di contratti di solidarietà, cioè di un'elemosina al mese, ma non sarà loro sufficiente a garantire una vita dignitosa a loro e alle loro famiglie. Ancora più drammatico è il rischio che si prospetta, quello molto alto del fallimento, con la conseguente perdita degli ammortizzatori sociali. Piombino così muore, senza alcun progetto per il futuro. Il Movimento 5 Stelle si chiede: chi dobbiamo ringraziare?
2014-04-24	M5S	SimeoniIvana	Signor Presidente, colleghi, intervengo oggi in dichiarazione di voto per un provvedimento che è quasi la fotocopia del decreto proroga approvato nel marzo 2013, quando, appena entrati nelle istituzioni, dovemmo confrontarci con il delicato argomento del superamento degli OPG. Dico «quasi» fotocopia, perché in quel decreto, che fummo costretti a convertire, vi era anche l'infausta disposizione sul caso Stamina a dimostrazione di come, spesso, l'utilizzo della decretazione d'urgenza porti a commistioni scellerate. Le norme per il superamento degli OPG sono necessarie ed auspicabili ed il ritardo nella loro applicazione sta diventando insopportabile. Qui in Senato, lo scorso 27 marzo, abbiamo partecipato ad un convegno in cui sono intervenute varie autorità, dai medici esperti del settore al nostro ex-collega, ed ora sindaco di Roma, Ignazio Marino. In quel convegno è stato ribadito ancora una volta come gli ospedali psichiatrici giudiziari siano dei veri e propri campi di concentramento o - come sono stati definiti da una delegazione del Consiglio d'Europa - luoghi di tortura. È stato, inoltre, ricordato che l'esistenza di queste strutture sul suolo italiano è stato motivo di sanzioni da parte dell'Europa, ma soprattutto motivo di vergogna per il nostro Stato, agli occhi del resto dei popoli europei. È stato raccontato come i cosiddetti ospiti di quelle strutture vengano contenuti in strutture fatiscenti, in condizioni igienico-sanitarie disastrose e senza alcuna assistenza medica o psichiatrica. È stato raccontato come gli stessi versino in stato di abbandono da parte dello Stato e delle istituzioni. È stato raccontato come gli OPG siano un buco nero in cui, una volta entrati, si smette di essere umani. È stato raccontato di un ragazzo che ha fatto una rapina da 7.000 lire nel 1992 e, dopo essere stato rinchiuso per 22 anni, oggi è ancora detenuto. Mi viene allora da dire: basta con le proroghe, non prendiamoli e non prendiamoci in giro! Dal testo del disegno di legge in esame ci accorgiamo del rischio che il termine effettivo per la chiusura degli OPG venga spostato al 2017 e questo è assolutamente inaccettabile. Ad un anno di distanza dalla precedente proroga ci troviamo a rimandare ancora il termine di una riforma necessaria ed irrimandabile e mi chiedo: stiamo davvero facendo tutto ciò che è possibile per attuare la chiusura degli OPG? Al centro di tutto c'è la realizzazione degli ormai famosi REMS, delle nuove strutture che devono essere costruite o riconvertite dalle Regioni per ospitare i detenuti-pazienti. E naturalmente nelle Regioni, tra gare di appalti, Conferenze di servizi, patti della salute, Conferenze Stato-Regioni ed infiniti ricorsi giudiziari, i tempi si dilatano all'infinito. Ancora una volta ci rendiamo conto di come le Regioni siano dei carrozzoni inutili, che spesso hanno il solo ruolo di rendere complicata una soluzione semplice. Inoltre, in questi due anni, ci si è concentrati sull'aspetto strutturale del problema: l'unico obiettivo pare sia quello di costruire. Proprio su questo argomento il Movimento 5 Stelle è stato sempre molto critico: invece di riconvertire strutture che potrebbero essere funzionali (ospedali dismessi), si pensa solo ad appaltare la costruzione di nuovi edifici, con un grave aumento dei costi e degli sprechi. Il rischio è che si ripeta il disastro del piano per la riduzione dell'affollamento penitenziario. Il 29 giugno 2010 è stato approvato il piano carceri dall'allora Governo Berlusconi, che prevedeva la realizzazione di 9.150 posti, per un importo totale di 661 milioni di euro. Oggi i fondi sono calati a 450 milioni, ma neanche un mattone è stato posto. Partendo da queste premesse, in Commissione sanità ci siamo interrogati se il problema delle strutture sia l'unico da superare: la risposta è no! Vi sono tantissimi aspetti che vengono trascurati, a partire dalla necessità della gestione unitaria della riforma, attraverso una cabina di regia, fino ad arrivare alla formazione del personale e alla previsione di programmi di sostegno. Nel mio ultimo intervento su questo argomento, all'inizio dell'attuale legislatura, avevo sottolineato che nella relazione della Commissione d'inchiesta sugli OPG della precedente legislatura veniva riscontrato dai sopralluoghi effettuati dai colleghi, una forte carenza di personale medico specialistico all'interno delle strutture: spesso un solo medico e due infermieri, a fronte di centinaia di pazienti, e l'assenza di figure quali psichiatri o psicologi, che sono l'essenza di questo settore. Detti aspetti non possono e non devono venire trascurati nel processo di riforma e superamento degli OPG. Proprio per questo abbiamo adottato una risoluzione, votata dalla Commissione all'unanimità, che vuole riequilibrare il testo inserendo specifiche norme sulla riqualificazione dei Dipartimenti di salute mentale, sulla formazione degli operatori e sulla durata massima delle misure di sicurezza da scontare presso i REMS. A questo proposito vorrei sottolineare che la nostra posizione, come Movimento 5 Stelle, è sempre stata per la certezza della pena, ma non contro la rieducazione ed il recupero del detenuto, che è un principio fondamentale inserito anche nella nostra Costituzione. Vogliamo che chi ha sbagliato paghi, ma non vogliamo buttare via la chiave. Non dobbiamo però farci illusioni, perché alcuni soggetti sono oggettivamente irrecuperabili ed inadatti a tornare ad una normale vita sociale. E questo lo dico per esperienza personale, visto che per molti anni ho prestato servizio presso alcuni istituti di cura di malattie psichiatriche. In ogni caso, non è questo un buon motivo per trattarli come bestie. Dobbiamo garantire loro il rispetto ed il decoro che spetta agli esseri umani. Dobbiamo capire che il benessere sociale passa attraverso il benessere psichico dei nostri cittadini. Per questo è un nostro obbligo recuperare quei soggetti che possono essere aiutati e garantire la sicurezza ed il decoro a coloro che non possono essere reinseriti nella società, per dimostrare ai nostri cittadini che il sistema funziona e che vivono ancora in uno stato civile; per rassicurare tutti i famigliari disperati che si sentono abbandonati e che hanno paura di farsi aiutare dallo Stato, perché temono di vedersi strappare un proprio caro e di vederlo buttato in un buco nero da cui non riemergerà più. Noi dobbiamo ridare fiducia e speranza alle famiglie e, allo stesso tempo, garantire la sicurezza della comunità. Realizzare una valida alternativa agli ospedali psichiatrici giudiziari non deve essere un'utopia né un fastidioso impegno da rimandare eternamente, ma una priorità in cima alla lista dei nostri impegni. Come in cima alla lista degli impegni deve essere la risoluzione del problema carcerario in generale, e non perché temiamo le multe della Corte di Strasburgo, ma perché ce lo dice la nostra coscienza. Sebbene le considerazioni inserite nella nostra risoluzione siano state recepite parzialmente nel testo in esame, e pur nutrendo forti dubbi che il Governo possa realmente gestire in maniera efficiente questa importantissima riforma, oggi il Gruppo del Movimento 5 Stelle voterà a favore del provvedimento.
2014-04-29	M5S	NugnesPaola	Signora Presidente, sentiamo l'esigenza di denunciare un attacco, che questa volta viene dall'Europa, contro le rinnovabili. Rifkin ha avuto modo di dire che il nostro oro è il sole, che il nostro petrolio è il sole. Sembra che la nostra Ministra, e ne ho già parlato in questa Aula, sia di diversa opinione e, come un dinosauro, ella sostiene che il nostro oro siano ancora i fossili. Ci accorgiamo però che la Ministra sente di avere le spalle forti, in virtù di questa posizione che la UE prende verso le industrie, che potranno non contribuire più alle rinnovabili. In seconda istanza, si allargano e si estendono quei limiti di aiuto di Stato che possono essere fatti alle industrie private. Tutto questo avviene attraverso la pubblicazione delle linee guida della Commissione sulle politiche di concorrenza. In questa relazione si decide, appunto, di estendere ad altri soggetti la possibilità di ricevere quegli aiuti di Stato che, in generale, in Europa sono vietati, estendendoli alle grosse industrie energivore, che potranno, in questo modo, avere l'esenzione parziale o anche totale del pagamento della parte delle fatture elettriche dovute al sostegno alle rinnovabili. Questa misura potrà riguardare gran parte dei comparti industriali. In sostanza, tutte le aziende che consumano energia elettrica, con costi superiori al 10 per cento del loro fatturato, o che hanno una concorrenza internazionale, potranno esentarsi dal pagamento di quella quota parte che erano gli incentivi per le rinnovabili. Ancora, sarà possibile anche finanziare le centrali termoelettriche, come veniva già richiesto in Italia da più parti ed era già previsto nel DEF dell'anno scorso, con fondi pubblici per le cosiddette capacità di riserva, installate per garantire un backup affidabile che compensi l'intermittenza delle fonti rinnovabili (ossia quella famosa riserva di energia che le centrali termoelettriche possono ancora fare e le rinnovabili no). Noi, invece di investire sulla capacità delle rinnovabili e di creare un fondo di riserva, investiamo ancora sul fossile. Abbiamo avuto dimostrazione che c'era un cambiamento di forza e di potere già a maggio scorso, quando la Commissione per il cambiamento climatico ha pubblicato gli obiettivi al 2030. Tutte le lobby dei fossili si sono riunite e compattate in un gruppo che - guardate il caso - si chiama "Magritte": assolutamente surreale.
2014-04-30	FI	BerniniAnnaMaria	BERNINI (FI-PdL XVII). Signor Presidente, stiamo esaminando un decreto‑legge che contiene certamente delle disposizioni normative importanti, delle disposizioni di cui questo Paese ha bisogno, delle disposizioni che il presidente Renzi, anche in occasione delle sue dichiarazioni avanti a questa Aula parlamentare, ha considerato come una priorità. Signor Presidente, colleghi, non possiamo però pensare che tutto ciò possa essere fatto passare sotto la categoria della generica urgenza del provvedere, in particolare queste modifiche agli sciagurati disposti - e alcuni lo sono veramente, soprattutto con riferimento a tipologie contrattuali e ulteriori vincoli burocratici - che la norma ha posto rispetto a rapporti di lavoro che, soprattutto in tempi di crisi, debbono essere non già complicati, bensì semplificati e fluidificati. L'articolo 77 della Costituzione sul punto è estremamente chiaro, come abbiamo sottolineato più volte in quest'Aula e come pure è stato fatto alla Camera dei deputati (in un gioco delle parti che dipende anche dall'interpretazione dei ruoli che volta a volta chi interviene in questa sede esercita): per dare al Governo un potere parificato a quello del Parlamento, ossia dare forza di legge ad un proprio atto, non possiamo fingere che tutto sia straordinariamente necessario e urgente. Lo abbiamo sentito anche in occasione degli interventi che mi hanno preceduto: i contenuti di questo decreto non sono straordinariamente necessari e urgenti sotto un profilo costituzionale, nel senso dell'articolo 77 della Costituzione, ma contengono disposti che sono - essi sì - necessari e urgenti, per errori che sono stati commessi con Governi peraltro non eletti dal corpo elettorale. Tutto questo, però, non ci può indurre a far passare sotto silenzio patologie costituzionali che la Corte costituzionale continuamente stigmatizza. Non possiamo dire che sia necessaria ed urgente la rivisitazione - anzi, la bonifica, per così dire - del contratto a termine e a tempo determinato, che è una condizione essenziale per creare flessibilità in accesso nel mondo del lavoro, proprio da parte di coloro che non ne fanno parte e devono entrarvi. Tutto ciò non può essere definito necessario ed urgente, sotto il profilo dell'articolo 77 della Costituzione: è un tema di cui parliamo da tempo e che è stato oggetto di riforme; è un tema importante, ma non caratterizzato dalla straordinaria necessità ed urgenza che il citato articolo della Costituzione ci richiede. Non possiamo dire che il contratto di apprendistato inserito in questo provvedimento, che è stato oggetto di disposizioni governative rivisitate progressivamente in tutti questi anni, è straordinariamente necessario ed urgente. Ci troviamo ancora una volta in questa situazione, colleghi, proprio per questa brutta abitudine che sta prendendo anche il Governo in carica, che è venuto qui, nella persona del presidente Renzi, a dire che ci stava salutando per l'ultima volta, perché non ci avrebbe mai più richiesto la fiducia in una prossima legislatura (peraltro chiedendoci ora di emendare un testo su cui ha chiesto la fiducia alla Camera, pur considerandolo non perfetto nei suoi contenuti). Questo, signori e colleghi, è il sintomo di una responsabilità politica che il Governo si sta assumendo, che non possiamo ignorare. Questo decreto arriva fiduciato dalla Camera e dev'essere migliorato, bonificato ed emendato da noi, che non dovremo più esistere nella prossima legislatura, almeno non in questa composizione. Noi, come sempre, non ci sottraiamo a responsabilità che, soprattutto in questo tempo di difficoltà, di crisi e di recessione ormai depressiva, sono nell'interesse comune. Non facciamo discorsi solo di casacca o d'interesse partigiano, ma non possiamo sottrarci, soprattutto noi - e qui parla la sottoscritta, come componente della 1ª Commissione - ad un vaglio di costituzionalità, rispetto al quale questo provvedimento risulta sicuramente opaco. Che questo risulti come un avvertimento anche da parte nostra, che siamo un'opposizione che continua ad essere responsabile nel sostenere il Governo sulle riforme costituzionali, ma che non può astenersi dal sottolineare patologie che stanno diventando sistemiche: non possiamo proprio avallare in maniera acritica un uso indiscriminato dei decreti-legge, quando noi stessi - all'epoca in cui eravamo forza di Governo - abbiamo subito sanzioni implacabili sull'uso del decreto-legge. Ci rendiamo conto che il Paese ha bisogno di provvedimenti sul lavoro e che tutti i Paesi - anche la Germania, grande malato d'Europa nel 2001 - hanno ricominciato a produrre, crescere e portare posti di lavoro nel momento in cui si è impostata in maniera corretta una riforma del lavoro basata sulla flessibilità, peraltro anche salariale, non solamente delle tipologie contrattuali. Siamo consapevoli di tutto questo, signor Presidente, colleghi, come siamo consapevoli del fatto che questo provvedimento rischia seriamente di prestarsi - anzi, dovremmo dire si presta - a delle sanzioni di costituzionalità sotto i profili indicati. Siamo consapevoli che le fattispecie trattate nel decreto non sono caratterizzate da originalità. Si parla di Garanzia giovani, un progetto di cui ci ha lungamente parlato e su cui ci ha lungamente intrattenuto anche il Governo Letta, con un'idea di cofinanziamento partita bene ma che purtroppo, passando attraverso centri per l'impiego tendenzialmente inesistenti nel nostro Paese, rischia di spiaggiarsi o comunque di arrivare molto peggio di come sia partita. Tutto ciò premesso, Presidente, colleghi, Forza Italia come sempre non si sottrarrà alle proprie responsabilità e alle proprie capacità di emendare. Porteremo le nostre migliorie, faremo le nostre battaglie perché riteniamo - lo ripeto - che il comparto del lavoro sia assolutamente indispensabile per garantire lo sviluppo, la crescita e quindi la ripresa della produzione, ma per quanto riguarda questo provvedimento dichiaro il nostro voto di astensione.
2014-04-30	LN	BellotRaffaela	Chiediamo che siano sollevati dal Patto di stabilità quei comuni del Veneto che hanno subito ingenti danni a seguito dell'alluvione di fine dicembre 2013 e di gennaio e febbraio 2014. Chiediamo di non dover sottostare assolutamente ad un'Europa che, come dice il Governo, impone addirittura dei vincoli sul dare a chi ha subito danni. Crediamo che siano altre le situazioni sulle quali l'Europa può dare vessazioni, anche per verificare il nostro comportamento ed il nostro modo di attuare le regole europee. Di fronte, però, alle gravi situazioni di disagio ambientale e di dissesto delle aree che hanno subito danni, riteniamo veramente inaccettabile che il nostro Governo debba piegarsi e chinarsi al volere dell'Europa. Abbiamo delle aree economicamente sviluppate che hanno sempre dato, portano ricchezza e hanno il diritto di rialzare la testa, e non chiedono nulla se non uno svincolo dal Patto di stabilità. Non accettiamo assolutamente, per l'ennesima volta, la richiesta di riformulazione del testo mirata ad un'accettazione blanda da parte del Governo.
2014-04-30	LN	ComaroliSilvanaAndreina	Signora Presidente, intervengo in dichiarazione di voto su questo emendamento perché a nostro parere esso è molto importante. Siccome Roma Capitale deve predisporre un piano di rientro, vorremmo che costi analoghi venissero comparati, non dico con quelli di altri Comuni d'Italia, perché Roma è la Capitale, ma almeno con quelli delle altre capitali d'Europa. Visto che guardiamo sempre all'Europa, facciamolo anche in questo caso, perché è inaccettabile che per percorrere la stessa distanza a Roma Capitale si spenda il triplo di quanto spenda l'omologa azienda a Londra. Ciò è importante per cercare di realizzare effettivamente un concreto piano di rientro.
2014-04-30	M5S	CrimiVitoClaudio	La giurisprudenza costituzionale - mi riferisco alla sentenza n. 41 del 2000 della Corte costituzionale - ed anche la Corte di giustizia dell'Unione europea, con la sentenza del 23 aprile 2009, prefigurano infatti la incompatibilità, con lo scopo dell'effettività dell'accordo quadro comunitario, di parte fondamentale del decreto-legge in esame, in particolare quando si elimina la clausola di causalità per l'utilizzo dei contratti a tempo determinato. L'Europa, quindi, in questo caso ci richiama ad inserire delle clausole che tutelino i diritti dei lavoratori. L'Europa la richiamiamo sempre quando si tratta di imporre vincoli, tasse e burocrazia, mentre ve ne dimenticate sempre quando arrivano richieste di garanzie e diritti per il popolo, i cittadini ed i lavoratori, in questo caso. Quella direttiva europea aveva appunto l'obiettivo di contrastare gli abusi derivanti dall'utilizzo di una successione di contratti o rapporti di lavoro a tempo determinato. Quindi, non sussistono le ragioni di eccezionalità e straordinarietà che consentirebbero una modifica di tale portata con atto del Governo con forza di legge.
2014-04-30	M5S	PugliaSergio	Signora Presidente, sottoscrivo anche l'emendamento 13.2 e dichiaro su di esso il mio voto favorevole. Sottoscrivo questo emendamento perché qui si parla molto spesso, e tra poco se ne parlerà sempre di più, dei migranti che arrivano sulle nostre coste, soprattutto quelle siciliane. In questo caso, chiediamo che venga esteso anche ai Comuni della provincia di Ragusa il finanziamento destinato alla realizzazione di interventi urgenti destinati a far fronte alla situazione di emergenza connessa all'accoglienza dei profughi, perché anche quella provincia viene ad essere coinvolta nell'accoglienza ai migranti. Riteniamo in ogni caso che l'Italia non vada lasciata sola. Facciamo o non facciamo parte dell'Unione europea? Allora c'è bisogno di chiedere in maniera forte e decisa, sbattendo i pugni sul tavolo, all'Unione europea di non prendere soltanto dall'Italia, ma di darle i fondi necessari per gestire l'accoglienza dei migranti che ovviamente, nel caso delle nostre isole, già attualmente ricevono una opportuna accoglienza. Sarebbe quindi opportuno chiedere all'Europa di darci una mano in questo. All'Europa non bisogna soltanto dare, ma anche chiedere, soprattutto in materia di immigrazione.
2014-05-06	M5S	FucksiaSerenella	Adesso ci sarà il solito tavolo a scoppio ritardato e la giustificazione ce l'ho già nelle orecchie: colpa del pareggio di bilancio, non si possono toccare i fondi, eccetera. Ebbene, mettiamocelo in testa: un conto è sprecare, un conto è investire bene. Investire non depaupera, ma fa risparmiare. Tutto ciò che è investimento non deve entrare nei bilanci come uscita, ma come entrata futura: diventa in pratica un risparmio futuro. Inoltre, chapeau, Senigallia. L'apprezzamento non va all'amministrazione politica - che, come ha illustrato il collega Ceroni, di colpe forse ne ha diverse, ma queste le rinviamo - quanto ai cittadini che, nonostante i danni ingenti e le morti, si sono subito impegnati a ripulire dal fango il tutto per cercare di salvare il possibile e anche i bambini. Vorrei anche ricordare che una ragazzina, dato che i cittadini danno ormai per scontati la solidarietà e il contributo diretto dei politici, ha chiesto al presidente Renzi di dimezzarsi lo stipendio per tre mesi per poter ricostruire la propria casa distrutta. Vorrei dire invece al Presidente di non dimezzarsi lo stipendio in questo caso perché sarebbe un ennesimo spot elettorale, come gli 80 euro, e non è detto che finisca bene. Le Marche purtroppo sono abituate a fronteggiare calamità sismiche, dissesti idrogeologici e non hanno bisogno di questo, ma di un piano strategico serio, lungimirante che tuteli e valorizzi il territorio, nonché di utilizzare al meglio le risorse disponibili per diritto e quelle già stanziate. Il nostro Paese partecipa a numerose banche multilaterali, tra cui la Banca di sviluppo del Consiglio d'Europa. Tra le aree d'intervento di tale Istituto rientrano espressamente i disastri ambientali ed ecologici. Con la quota di partecipazione pari a circa il 16 per cento, assieme a Francia e Germania, l'Italia rientra tra i cosiddetti grandi pagatori e ha sottoscritto tutti gli aumenti di capitale della Banca di sviluppo del Consiglio d'Europa. Eppure, dei 28 progetti approvati nel 2012 dal consiglio di amministrazione della banca, per un totale di quasi 2 miliardi di euro, nessuno riguardava l'Italia. Informo che depositerò oggi stesso una mozione affinché il Governo si impegni a valutare la possibilità di chiedere l'apertura di una linea di credito in favore dei territori marchigiani colpiti dall'alluvione attingendo proprio a questi fondi. Invito tutti i senatori, in particolare quelli marchigiani, a sottoscriverla. Chiedo inoltre chiarezza: che non ricapiti quanto avvenuto per l'ultima alluvione nel Fermano, il cui stanziamento di 23 milioni di euro ad opera del Governo Monti non si sa dove sia andato a finire. Presenterò al riguardo un'interrogazione parlamentare, anche in conseguenza del diniego di spiegazioni in merito all'utilizzo di questi fondi per riparare ai danni dei privati. Invito a sottoscrivere sia l'interrogazione che soprattutto la mozione.
2014-05-06	M5S	PagliniSara	La vostra propaganda politica si basa sulla teoria del desiderio, vendete speranze a chi ancora vota! Ci togliete il diritto al lavoro a tempo indeterminato, ma ci promettete, chissà quando e con la delega al Governo, il lavoro a tutele crescenti. Ma per favore! Abbiate la decenza di non abusare dell'intelligenza degli italiani. Il problema è qua ed è adesso! In tutta Europa esistono forme di sicurezza del reddito che se fossero applicate in Italia, legate alla flessibilità, potrebbero risollevare veramente l'economia interna ma, soprattutto, la politica finalmente assolverebbe il suo principale compito, cioè prendersi cura della collettività! La verità è che il denaro deve servire e non governare. Noi del Gruppo Movimento 5 Stelle evochiamo il ritorno all'economia in favore dell'essere umano. Ma ci vuole così tanto per capirlo? Fuori la gente ci esorta disperata: «Fate presto, non ce la facciamo più!». È da un anno che portiamo qui la loro voce.
2014-05-06	M5S	PagliniSara	Qui ora sono presenti senatori che nel 2012 nel nome dell'Europa, complici il mercato finanziario globale, il presidente Napolitano, il senatore a vita Monti e l'ex ministro Fornero, votarono 1'odiata legge n. 92 sul lavoro, capace addirittura di coniare la nuova terminologia «esodati». Sappiate che questa legge noi del Movimento 5 Stelle la spazzeremo via!
2014-05-06	PD	PuppatoLaura	Signora Presidente, penso si noti anche da questo decreto-legge come si sia in fase pre-elettorale, perché davvero l'attacco che viene portato da parte delle forze di destra e del Movimento 5 Stelle si giustifica molto poco, guardando la realtà italiana e cercando di individuare gli elementi di questo provvedimento, che non è il jobs act. È meglio dirlo, che non è il jobs act, perché continuiamo a parlare come se stessimo costruendo il disegno di legge che dovrà predisporre l'ossatura del nuovo sistema di lavoro per l'Italia. Non è così. Noi stiamo costruendo il pre- jobs act, nel senso che con un decreto, in velocità, cerchiamo di implementare l'attenzione all'occupazione, di cui c'è estremo bisogno in questo Paese. Attraverso questo decreto, intendiamo provocare un shock nel sistema del lavoro in Italia, e mi pare ci si stia riuscendo, grazie al lavoro congiunto delle forze di maggioranza, che - non è un caso - non hanno voluto rappresentare, attraverso emendamenti, una qualche forzatura o contestazione, che pure potevano essere rappresentate su questo decreto-legge, con questo ravvedendo e verificando come oggi vi sia l'impressionante necessità di dare un segnale all'esterno, alle imprese di questo Paese ed ai disoccupati, agli inoccupati ed ai sottoccupati, che sono una pletora enorme. Sono ormai 10-12 milioni le persone che non hanno in questo Paese una occupazione che preveda per loro un presente ed un futuro. Guardando la fotografia del Paese in cui stiamo intervenendo con questo decreto-legge, voglio rappresentare alcuni dati per far comprendere come sia significativo ciò che stiamo cercando di fare. Come diceva anche il relatore, nel 2013 le assunzioni a tempo indeterminato sul flusso totale dei contratti si sono ridotte al 16,5 per cento. Questa è la fotografia di un Paese che più precario di così non potrebbe essere, visto che l'83,5 per cento dei lavoratori viene assunto con contratti atipici, contratti a tempo determinato di diversa natura, con il limite temporale, che diventa una mannaia per il lavoratore, di massimo 12 mesi. Da una parte e dall'altra siamo stati accusati di prevedere contratti troppo bloccati perché abbiamo previsto il massimo di cinque proroghe (prima erano otto) e perché abbiamo voluto applicare la norma che prevede una sanzione civile nel caso in cui il contratto a termine sia stato stipulato in eccedenza rispetto al limite del 20 per cento dell'organico aziendale. Ciò vuol dire che in realtà abbiamo voluto allargare i cordoni della borsa e dire alle imprese che devono avere fiducia nel presente e nel futuro di questo Paese e assumere lavoratori per 36 mesi cercando di guardare avanti e di pensare che (così come ci chiede l'Europa, peraltro) la normalità del contratto di lavoro dovrebbe essere quella di lungo e di medio periodo. Questo perché è interesse delle imprese e del lavoratore stipulare un contratto con l'intenzione di lavorare insieme per molto tempo. Ciò ha valore per il dipendente, che diventa sempre più capace e in grado di conoscere i meccanismi dell'impresa, ma anche per quest'ultima, perché può affidarsi ad un personale competente, capace e affidabile, che conosce il lavoro e sviluppa competenze e manualità. Ma nel contempo abbiamo ricevuto critiche anche da parte di coloro che vogliono credere e farci credere che in realtà questo decreto non produrrà effetti sulla crisi occupazionale che stiamo vivendo. Voglio ricordare a costoro che questo testo contiene alcuni elementi importanti e innovativi, compresa la riduzione della burocrazia per le imprese, le quali non dovranno giustificare, per ogni singola assunzione, anche dello stesso dipendente, anche in corso di proroga, le relative ragioni, che prima dovevano essere dettagliate per iscritto. Abbiamo voluto far capire alle imprese che noi crediamo che loro non giochino - e sappiamo che non giocano - con l'interesse del lavoratore, ma che avranno tutta l'intenzione di prorogare questi contratti di lavoro e fare in modo che quel lavoratore assunto temporaneamente possa diventare domani un lavoratore assunto a tempo indeterminato. Quindi, non abbiamo voluto incrementare il livello di burocrazia. Ma nel decreto c'è anche molto di più, ci sono elementi di innovazione importanti come la sanzione amministrativa che viene applicata nel caso in cui il contratto a termine sia stato stipulato in eccedenza rispetto al limite del 20 per cento dell'organico aziendale per le assunzioni a tempo determinato, facendo quindi costare di più il relativo lavoro. È un segnale che si vuole dare, che testimonia che noi siamo per un contratto di lavoro a tempo indeterminato a tutele crescenti che finalmente in questo Paese faccia pesare di più, come accade in tutti i Paesi civili, in Occidente e nella nostra Europa, il lavoro a progetto e a tempo determinato rispetto a quello indeterminato. Ma questo decreto dice ancora di più, se riusciamo a leggerne la sostanza. Esso dice, ad esempio, che vogliamo favorire - e stiamo favorendo in modo sistemico - un fenomeno che è nato con il caso Electrolux e che costituisce un dato significativo e non temporaneo che ci portiamo a casa: mi riferisco ai contratti di solidarietà, che poi, tradotto, significa una riduzione temporale che il lavoratore accetta e - io dico - che in qualche caso il lavoratore può chiedere, e che può risultare significativa anche per una riduzione del costo del lavoro. Ad esempio, sappiamo che in Italia il telelavoro e il tempo parziale sono presenti in misura irrilevante rispetto agli altri Paesi dell'Occidente europeo, e quindi mi chiedo perché non cominciare ad attivare una logica e un ragionamento che vedano l'impresa interessata ad occupare persone anche per quattro, sei o sette ore al giorno, senza raggiungere per forza le otto ore, aumentando la platea dei lavoratori. Voglio ricordare che siamo un Paese con 22.800.000 occupati su oltre 60 milioni di abitanti: dunque è occupato solo un abitante su tre. Dobbiamo correre ai ripari, e non ci saranno politiche che tengano per sostenere il welfare del futuro se non creiamo occupazione. Quindi vedo in questo decreto, in qualche modo embrionale, in questo pre- jobs act, quegli elementi che caratterizzeranno il sistema dell'occupazione e del lavoro del futuro, che andremo ad individuare insieme. Credo ci sia molta urgenza di convertire in legge questo decreto: lo facciamo e lo vogliamo fare con la maggior fretta possibile, perché ci rendiamo conto che il 93 per cento delle imprese ha meno di 15 dipendenti (la nostra è ancora, in larga parte, una realtà imprenditoriale di piccole e microimprese), ma che concentrati nel restante 7 per cento ci sono 6 milioni di lavoratori. PRESIDENTE. La invito a concludere, senatrice Puppato. PUPPATO (PD). Dunque c'è una massa di lavoratori, superiore a quella delle piccole imprese e delle microimprese, che è interessata a questo decreto, e quindi pensiamo e vogliamo credere nel sistema che abbiamo elaborato, per quanto sia non perfetto e in alcuni aspetti lacunoso. Concludo ricordando una significativa sollecitazione proveniente dal relatore, senatore Ichino, che è quella di scrivere le leggi in maniera semplificata. È vero che stiamo facendo una cosa molto bella e positiva, preliminare a un atto successivo, che sarà determinante per riuscire a far crescere l'occupazione in questo Paese, ma forse avremmo potuto scrivere ancora meglio la normativa e renderla immediatamente leggibile per i nostri imprenditori e per i nostri lavoratori, ovvero per coloro che da noi oggi si attendono molto e per i quali noi stiamo davvero pensando, in ogni modo, a come risolvere la situazione che si è creata in Italia.
2014-05-07	LN	CentinaioGianMarco	L'occupazione - parola importante, e forse in questo momento nella bocca di troppi - non si ottiene con i decreti: l'occupazione la si ottiene solo con aziende competitive. Ma oggi le imprese non sono competitive, per due motivi. Il primo è la moneta unica, questo euro che sta ammazzando le aziende, italiane e non solo: il fronte no euro, infatti, non c'è solo in Italia, ma in tutta l'Europa, ed è più forte che mai. Il secondo motivo è la pressione fiscale. Non dobbiamo andare a guardare solamente quello che succede in Europa, ma anche quello che succede a casa nostra (lo ripeto: non solo in Europa, anche a casa nostra). Con questo provvedimento, infatti, la pressione fiscale non viene toccata, e quella sul lavoro mette in ginocchio le imprese, che quindi non assumono. Da noi, la pressione fiscale è al 68,3 per cento, in Slovenia al 34 e in Austria al 50. Non sto parlando di Cina, Bangladesh o di chissà dove, ma di Paesi europei, che hanno una pressione fiscale pari quasi alla metà della nostra. Allora, perché un imprenditore dovrebbe investire in Italia? Se io fossi un imprenditore andrei all'estero, dove pago sicuramente meno tasse rispetto a uno Stato che mi ammazza e non mi permette di lavorare.
2014-05-07	LN	MuneratoEmanuela	Governo! Dov'è il Governo? BISINELLA (LN-Aut). Governo! PRESIDENTE. Per favore, non si urla in questo modo e non si interrompe! CANDIANI (LN-Aut). Dov'è il rappresentante del Governo? PRESIDENTE. Lo vede dov'è? Lo vede che sta ascoltando, senatore? CANDIANI (LN-Aut). No. Dov'è? Deve stare lì! (Il senatore Candiani indica il banco del Governo vuoto). PRESIDENTE. Va bene, però è lì. Comunque, la prego di non interrompere in questo modo, senatore Candiani. Prego, senatrice Munerato . MUNERATO (LN-Aut). Quella legge infame danneggia tutto il mondo lavorativo, a partire dai più giovani, che non troveranno lavoro (e i dati lo dimostrano, con una disoccupazione giovanile record in Europa), fino ai lavoratori più anziani, che dovranno andare a lavorare accompagnati dalla badante per raggiungere la grande meta di una pensione da fame dopo una vita di contributi versati. A questo, si aggiunge anche un grosso danno alle imprese, costrette a mantenere un organico vecchio, meno produttivo e molto più costoso. Sono convinta che anche voi non siete così ottusi da non capire che la legge Fornero va abolita al più presto, ma il vostro obbiettivo è far quadrare i conti. Molto dopo arrivano i diritti dei cittadini e dopo ancora arriva il diritto alla dignità e al lavoro!
2014-05-07	LN	MuneratoEmanuela	Vi interessa solo fare cassa per dimostrare di essere bravi, per far vedere che avete fatto i compiti per casa quando andate in Europa dalla vostra padrona cancelliera! Gli italiani uniti, da Nord a Sud, quelli onesti, quelli che hanno sempre lavorato, sono in agonia e non ne vogliono più sapere di chi gli offre un bicchiere d'acqua per rubargli la bottiglia.
2014-05-07	M5S	CatalfoNunzia	Un reddito legato al concetto di flexsecurity cui ho appena accennato; una misura attiva (al contrario degli ammortizzatori sociali), legata alla riqualificazione del cittadino e all'inserimento lavorativo dello stesso, allo sviluppo economico del Paese e alla possibilità per le imprese di rinnovarsi. Quindi - lo dico anche al senatore Ichino - non fate finta di non capire. So che siete abbastanza astuti da capire ciò che il Gruppo Movimento 5 Stelle propone. Quello che ho appena illustrato consente di attuare un sistema virtuoso che risolleverebbe la nostra economia, oggi schiacciata dal macigno della crisi. Vi ricordo che la presidente della commissione per l'occupazione e gli affari sociali del Parlamento europeo, Pervenche Berìs, ha affermato che per uscire dalla crisi si deve pensare a maggiori investimenti nel sociale e maggiori investimenti economici. E il Governo che fa? Fa dieci passi indietro, precarizza. Signori, in nessun Paese d'Europa esiste una situazione come quella italiana. Il reddito di cittadinanza esiste in tutti i Paesi europei, tranne che in Grecia e in Italia. In Danimarca, Paese citato da qualcuno dei nostri colleghi, che è all'avanguardia, vi è dal 1980
2014-05-08	M5S	BlundoRosettaEnza	La crisi economica dal 2008 a oggi ha messo in ginocchio il nostro Paese contribuendo sicuramente a peggiorare la condizione di molte famiglie e mettendo seriamente in dubbio quel diritto all'abitazione che è sancito in maniera più o meno esplicita nella Dichiarazione universale dei diritti dell'uomo e in molte raccomandazioni del Commissario per i diritti umani del Consiglio d'Europa.
2014-05-14	M5S	NugnesPaola	(ore 11,26) ( Segue NUGNES). In pratica, noi diamo all'emergenza abitativa una risposta che è ai minimi europei: il 4 per cento contro quello, che pure è molto basso, del resto d'Europa, pari al 16 per cento. In passato, con i bellissimi Governi Berlusconi, abbiamo avuto piani casa che erano in realtà condoni mascherati, deregolamentazioni, padroni in casa nostra, aumenti di volumetrie, sbaffi all'urbanistica. Adesso, con il Governo Renzi, abbiamo una velocizzazione della dismissione del patrimonio di edilizia residenziale pubblica, mascherata da alcuni interventi palliativi. Cosa sia una abitazione pubblica, rientrante nel patrimonio pubblico, lo abbiamo detto in sede di illustrazione degli emendamenti: è un patrimonio che serve a creare una rete di sostegno al bisogno sociale. E il bisogno sociale, allo stato attuale, è enorme, il più grande, il più devastante che abbiamo mai avuto negli ultimi decenni. E noi cosa pensiamo di fare per sostenere questa emergenza sociale? Da un lato, svendiamo il patrimonio pubblico. Giusto? Perché a noi servono case popolari e quindi le vendiamo, sostenendo che è necessario per la manutenzione di quelle che ci restano. Ma ci viene detto che il rapporto è di sette abitazioni vendute a una. Quindi, sicuramente avremo un bilancio negativo. Giusto, signor Presidente? Mi sta seguendo? Questa misura non serve o, almeno, non può esserci utile in questo momento. Ci ritroveremo dunque senza abitazioni, se le venderemo. E questa è una questione importante, sulla quale riflettere. Infatti, all'articolo 2 - come ho già detto nel corso dell'esame degli emendamenti - c'è la modifica dell'articolo 11 della legge n. 431 del 1998, in base alla quale questo fondo (che, come abbiamo già detto, è molto esiguo) oltre a dover dare sostegno a chi non ha la possibilità di pagare un affitto, è drenato in quelle che sono le agenzie e gli istituti, ma questa volta, a differenza della legge del 1998, non più subordinando la creazione di agenzie, enti o cooperative edilizie addirittura al fatto se il fondo sarà sufficiente, ma in primis. E le cooperative edilizie sono quelle che si occupano di trovare case per i propri soci anche senza condizioni particolari e, quindi, case ai migliori prezzi sia per i fitti che per le compravendite. Alla fine della lettera a), comma 1, si afferma che gli sfratti per finita locazione vengono equiparati a quelli per morosità. Noi abbiamo l'emergenza sfratti (abbiamo parlato di 265.000 sfratti): allora che cosa facciamo? Acceleriamo gli sfratti. Mi sembra questa una soluzione che va nella corretta direzione, giusto? Ho qualche difficoltà, da quando mi trovo in questa sede, a seguire la logica. Qui non si fa logica, ma dialettica che - come tutti ben sapete, visto che avete un grande spessore culturale - è ben altra cosa rispetto alla logica. Quindi, per effetto di questa previsione, sembra che non avremo neanche la sospensione per la finita locazione che si era avuta con il decreto-legge n. 158 del 2008. Torniamo ora al famoso punto dell'alienazione del patrimonio residenziale pubblico. Noi andremo in deroga alla legge n. 560 del 1993, quella che prevede chi ha titolarità all'acquisto, chi ha la prelazione all'acquisto. Mi ripeto: ci sarà un decreto ministeriale che stabilirà chi, come, quando e perché, ma su questo mi sono già soffermata. Mi voglio invece soffermare sull'esclusività del fatto che quel fondo, che deriva dalla vendita, dall'alienazione del patrimonio residenziale, vada effettivamente a confluire nel fondo per la casa. Un emendamento del relatore ha aggiunto il termine «esclusivamente». Allora, come risposta, avremmo dovuto dire: bene, stiamo a posto, e invece no. Se infatti leggiamo il comma 13 della legge n. 560 a cui andiamo in deroga, che cosa si specifica? Per avere sicurezza del fatto che questa disponibilità economica resti in mano ai proprietari, si specifica in modo molto chiaro che questi proventi saranno contabilizzati a cura dell'Istituto autonomo per le case popolari competente per territorio nella gestione speciale, di cui al decreto del Presidente della Repubblica n. 1036 del 1972, versati in un apposito conto corrente, denominato Fondo CER, e destinati alla finalità della legge n. 560 del 1993, quella a cui noi andiamo in deroga. Quindi, quell'«esclusivamente» è un palliativo, perché sappiamo per certo che questi fondi non sono veramente vincolati, perché possono andare in altri capitoli di bilancio in prestito e non essere poi restituiti. Lo sappiamo, purtroppo l'ho imparato anch'io in questa sede. Che cosa dobbiamo fare? L'articolo 5 è l'apoteosi, perché ci troviamo in un provvedimento che... PRESIDENTE. Senatrice Nugnes, la invito a concludere. NUGNES (M5S). ...da un lato, si occupa di criminalizzare quello che è sicuramente un comportamento illecito, sancito dal codice penale, e specificatamente dagli articoli 633 e 639‑ bis. Ma lo andiamo a criminalizzare quando è un reato che nasce dalla necessità, dal bisogno, dalle mancate risposte dello Stato. Dall'altra parte, ci troviamo contro la deregolazione dei grandi appalti in maniera continuativa e reiterata. Come si afferma su «Il Sole 24 Ore», sembra che siano 80 le deroghe. Il mio collega Cioffi, però, mi rassicura dicendo che sono solo 46 le deroghe al codice degli appalti. Ma questo - a mio parere - non è che il canto del cigno. Noi dagli anni Novanta, anzi voi dagli anni Novanta avreste dovuto riformare la politica, e non l'avete fatto, e questo, come un rigurgito, sta tornando su. È un vomito quello che sta succedendo. PRESIDENTE. Dovrebbe concludere, parlando in modo appropriato. NUGNES (M5S). E di fronte a quello che sta succedendo...
2014-05-14	PD	BiancoAmedeo	L'articolo 1 del disegno di legge provvede alla caducazione degli articoli 4- bis e 4- vicies-ter del decreto-legge 30 dicembre 2005, n. 272 (cosiddetto decreto Fini-Giovanardi). Avete già sentito i profili e gli aspetti di questa sentenza. Quindi, mi limito a dire e a precisare che il citato articolo 4 -bis interveniva sull'articolo 73 del testo unico, unificando il trattamento sanzionatorio previsto per le violazioni concernenti le sostanze stupefacenti psicotrope; trattamento in precedenza differenziato - mi riferisco alla cosiddetta legge Jervolino-Vassalli - a seconda che i reati avessero per oggetto le sostanze incluse nelle tabelle II e IV (definite, nel gergo, droghe leggere), ovvero quelle incluse nelle tabelle I e III (definite, nel gergo, droghe pesanti). Il successivo articolo 4- vicies ter (caducato - ripeto - dalla sentenza della Corte costituzionale) aveva parallelamente modificato la normativa, intervenendo sugli articoli 13 e 14 del testo unico ed accorpando le sostanze stupefacenti in due tabelle: la prima comprendeva le sostanze stupefacenti e psicotrope in senso stretto, mentre la seconda, articolata in cinque sezioni, individuava le sostanze aventi attività farmacologica e pertanto usate in terapia in quanto farmaci. Molto in sintesi, faccio presente che la caducazione dell'articolo 4- vicies-ter ha determinato di fatto la sostanziale illegittimità di numerosi e rilevanti atti amministrativi; più precisamente: 22 decreti ministeriali finalizzati a completare ed aggiornare le tabelle, secondo l'articolo 13 così come modificato; l'allegato 3- bis contenente l'elenco dei medicinali impiegati nella terapia del dolore così come modificato dalla legge n. 38, quella sulla terapia del dolore e le cure palliative, che mi permetto di ricordare a mia memoria che fu una delle pochissime, forse l'unica legge che nella scorsa legislatura registrò il consenso unanime di tutto il Parlamento. Ulteriori sei decreti risulterebbero diventati illegittimi, che riguardano la consegna di medicinali per il trattamento delle tossicodipendenze, la registrazione con i sistemi informatici, la detenzione e il trasporto di medicinali da parte di viaggiatori, approvazione dei ricettari per la prescrizione dei farmaci stupefacenti (e qui capiremo anche un altro piccolo problema); 500 decreti autorizzativi rilasciati ai sensi dell'articolo 17 per la produzione, fabbricazione, impiego e commercializzazione delle sostanze stupefacenti; lo stesso decreto del Ministero della salute congiunto con il Ministero della giustizia, che individua i limiti quantitativi massimi di cui parlava il senatore Giovanardi. In altre parole, per farvi capire la necessità della ricostruzione della cornice normativa, se il decreto-legge 30 dicembre 2005, n. 272, la cosiddetta Fini-Giovanardi, era intervenuto sul testo unico apportando modificazioni a 30 articoli di quel testo unico, dobbiamo ricostruire questa cornice normativa e questa reinterviene modificando 32 articoli del testo unico. Come avete capito, il provvedimento è complesso, quindi proverò a citarne gli elementi qualificanti. Avete già sentito parlare da parte del senatore Giovanardi dell'intervento dell'Istituto superiore di sanità, che sostituisce il Dipartimento nazionale per le politiche antidroga. Questo certamente rafforza la valenza più strettamente sanitaria delle questioni poste. Il comma 3 sostituisce l'articolo 14 del testo unico, individuando coerentemente le modalità con cui riformulare le quattro tabelle. In sintesi, le quattro tabelle ripristinate sono suddivise come segue. La tabella I comprende le sostanze stupefacenti e psicotrope, lo dico in parole molto semplici e facilmente comprensibili: oppio e derivati naturali di sintesi; foglie di coca e alcaloidi naturali o derivati ad azione eccitante sul sistema nervoso centrale, anfetamine; ogni altra sostanza che produca analoghi effetti sul sistema nervoso centrale; gli indolici sia triptaminici che lisergici (l'LSD), che abbiano effetti allucinogeni; le sostanze di sintesi e semi-sintesi riconducibili per struttura chimica al tetraidrocannabinolo, già citato dal senatore Giovanardi. Nella tabella II c'è un'unica presenza: la cannabis, i prodotti da essa ottenuti e le preparazioni contenenti la medesima. Nella tabella III sono compresi i barbiturici, che hanno notevole capacità di indurre dipendenza fisico-psichica, nonché altre sostanze ad effetto ipnotico o sedativo. Sono esplicitamente esclusi i barbiturici a lunga durata o di accertato effetto anti-epilettico, per l'ovvio motivo che potete comprendere, e i barbiturici a brevissima durata, che sono usati nell'induzione dell'anestesia o nel mantenimento dell'anestesia. La tabella IV comprende le sostanze e le prestazioni contenenti le medesime sostanze nelle quali sono stati accertati pericoli di induzione o di dipendenza. Questo, a grandi linee, è il disegno delle quattro tabelle ripristinate. La tabella medicinali è suddivisa in cinque sezioni (A, B, C, D ed E). In questo contesto, e per non rubare troppo spazio al dibattito, mi preme solo sottolineare che la sezione A comprende anche i medicinali di cui all'allegato 3- bis del testo unico, oggetto di modalità prescrittive semplificate in base alla disciplina delle cure palliative della terapia del dolore (quella famosa legge n. 38 del 2010 di cui dicevo prima), si è infatti dovuto anche recuperare e ricostruire la cornice di legittimità di questo provvedimento. Il decreto-legge in esame ripristina, in materia, la disciplina vigente alla data di pubblicazione della sentenza della Corte costituzionale numero 32 del 2014, apportando le modifiche necessarie per assicurare il corretto richiamo alle tabelle con talune integrazioni. Per quanto riguarda invece l'articolo 2, il senatore Giovanardi ha già illustrato l'opportunità del raccordo e come validare tutti gli atti che sono stati messi in essere in ragione della legge o dei provvedimenti caducati. A me preme ancora ricordare che questa legittimità degli atti deve intendersi estesa anche all'intervallo compreso tra la pubblicazione della sentenza n. 32 e l'entrata in vigore del decreto, che è di sedici giorni dopo. Anche questo è importante. Per quanto riguarda, invece, l'articolo 3, che è di assoluta prevalenza sanitaria, questo concerne disposizioni in materia di impiego di medicinali per indicazioni terapeutiche diverse da quelle contemplate nell'autorizzazione all'immissione in commercio. Si tratta della famosa AIC, che è più nota come utilizzo off label dei farmaci. Occorre in premessa ricordare, per capire la portata del provvedimento, che qualunque medicinale può essere prescritto a carico della sanità pubblica, esclusivamente per le indicazioni alle quali è stato autorizzato dalle Agenzie regolatrici (in Italia l'AIFA, in Europa l'EMA e negli Stati uniti l'FDA, che tutti conoscete) successivamente ad una valutazione derivante da studi clinici che ne accertino e ne qualifichino, in modo positivo, i profili di rischio beneficio. Tutta la nostra normativa in materia, non solo nazionale ma anche internazionale, ha come fondamento e ragionamento cardine la tutela della salute dei cittadini. Ora, la norma vigente prevede solo delle eccezioni a questa norma di carattere generale: eccezioni per le quali può essere prescritto un farmaco off label, in presenza di un farmaco on label, cioè autorizzato con quelle indicazioni terapeutiche. Le eccezioni a questa regola generale sono già presenti nel nostro ordinamento. Vi ricordo la legge n. 94 del 1998 (la cosiddetta legge Di Bella), che prevedeva modalità particolari, per le quali potevano essere usati determinati farmaci, che oggi definiamo off label. Ma ricordo anche la legge finanziaria del 2007, cioè il decreto-legge n. 296 del 2006, che prevede l'uso off label di farmaci. Questi però vanno collocati e individuati in una particolare lista, che è diventata la lista 648, in relazione al provvedimento di riferimento (cioè la legge n. 648 del 1996), ma solo in assenza di un farmaco on label, consentendone quindi la dispensazione a carico del Servizio sanitario nazionale. L'inserimento in questa lista quindi autorizza la dispensazione del farmaco a carico del Servizio sanitario nazionale. L'intenzione del legislatore di allora era verosimilmente quella di limitare l'uso di costosi nuovi farmaci (i quali all'inizio hanno sempre un costo elevato) a fronte di farmaci già registrati con la stessa indicazione; una preoccupazione che però si è completamente capovolta alla luce della nota vicenda Avastin-Lucentis, entrambi impiegati in una diffusa malattia dell'occhio (maculopatia degenerativa, con alcune caratterizzazioni cliniche particolari) che conduce alla cecità, se non trattata. Il secondo farmaco (Lucentis prodotto dalla Novartis) è previsto on label, ha l'AIC per quella indicazione specifica (trattamento della maculopatia degenerativa) con un costo di mercato largamente superiore all'Avastin (prodotto dalla Roche), che non ha quella indicazione ma di cui pratiche professionali di lunghi anni, nonché cinque studi internazionali, hanno dimostrato la pari efficacia. Si badi, i costi sono in un rapporto da uno a 50/60. L'Antitrust sanziona l'intesa per la quale l'industria produttrice del farmaco Avastin (Roche) non ha mai chiesto l'autorizzazione al commercio del suo prodotto Avastin per il trattamento della maculopatia degenerativa, lasciando di fatto grandissima parte del mercato e della domanda al farmaco prodotto dalla Novartis (Lucentis). Un intreccio - cito solo gli atti dell'Antitrust - di quote azionarie tra le due multinazionali chiude quel cerchio che l'Antitrust ha sanzionato come restrittivo della concorrenza. Questo è il quadro sul quale interviene l'articolo 3 del decreto, al comma 1, integrando l'articolo 48, comma 19, della legge del 24 novembre 2003 n. 326, prevedendo che il fondo istituito presso l'AIFA, alimentato con i contributi obbligatori a carico delle aziende farmaceutiche, possa essere destinato da parte dell'AIFA anche alla sperimentazione clinica di medicinali per un impiego non compreso nell'AIC. Tale destinazione può essere operata, sentito il Consiglio superiore di sanità - è questa la novella - anche su richiesta delle Regioni e delle Province autonome (ricordo che l'Emilia-Romagna aveva sollevato in un recente passato il problema Avastin-Lucentis, ma aveva perso davanti al giudice - o delle stesse società scientifiche, che sono state molto attive su questo tema specifico nel settore clinico di specifico interesse. Il comma 2, riformulato dalla Camera, inserisce nella famosa finanziaria del 2007, la legge n. 648, dopo il comma 4, la previsione che, anche qualora sussista un'alternativa terapeutica nell'ambito dei medicinali autorizzati, sia possibile inserire, previa valutazione del Comitato tecnico-scientifico dell'AIFA, secondo parametri di appropriatezza ed economicità, nel novero dei farmaci a totale carico del Servizio sanitario nazionale (la famosa lista 648), i medicinali che possono essere impiegati per un'indicazione diversa da quella prevista dalla propria AIC, sempre che tale indicazione sia nota e conforme a ricerche condotte nell'ambito della comunità medico-scientifica nazionale ed internazionale. Ovviamente, l'uso off label di questi farmaci impegna l'AIFA ad una particolare ed eccezionale attività di valutazione, monitoraggio e controllo di possibili effetti indesiderati, ricordandovi ancora una volta che la normazione ha la sua centralità nella tutela della salute. PRESIDENTE. Senatore, dovrebbe concludere. BIANCO, relatore. Signora Presidente, mi preme quindi ricordare che questa norma interviene in un settore delicatissimo e su beni del tutto speciali quali sono i farmaci, nella misura in cui gli eventuali usi off label, confortati da solide evidenze, possono produrre innanzitutto un beneficio ai pazienti e poi contribuire alla sostenibilità economica della spesa sanitaria pubblica. La ringrazio, signora Presidente, e chiedo scusa per essere andato oltre il tempo a mia disposizione.
2014-05-15	PD	PaduaVenera	Signora Presidente, colleghi, volevo condividere una veloce riflessione su due problematiche a me molto care e, almeno la prima, cara a tutta l'Assemblea. Ancora una volta, stamattina, abbiamo commemorato, con un minuto di silenzio, l'ennesima tragedia vissuta in questi giorni: la tragedia degli sbarchi, il dolore di questa strage infinita che lascia in fondo al mar Mediterraneo almeno 20.000 morti; 20.000 persone che sono uomini, donne e bambini. Magari la cifra 20.000 può sembrare un concetto sfuggente, ma si tratta di persone in fuga, che cercano un futuro migliore e che scappano dalla guerra. Ormai la questione dell'immigrazione ha oltrepassato limiti invalicabili e l'Italia si trova ad affrontare un fenomeno che cresce esponenzialmente con il passare del tempo. Non vi è alcun dubbio che i migranti aumenteranno e che saranno disposti a mettere in gioco la loro vita pur di sfuggire da quell'infausto destino che li attende in molti dei loro Paesi. Per questo è indispensabile, ora più che mai, che l'Europa reagisca unitariamente e che non si lasci la questione al solo onere dell'Italia. Come ha detto l'altro ieri il nostro Premier, l'Europa non può salvare gli Stati e le banche e poi lasciare morire le madri con i bambini. La nostra Europa, quella sognata dai Padri fondatori e che vogliamo ancora continuare a costruire insieme, si dimostra sorda, lontana, oserei dire latitante. È arrivato il momento, non più procrastinabile, che tutti i Capi di Stato e di Governo si impegnino in prima persona di fronte al problema degli sbarchi nel Sud d'Europa.
2014-05-15	PD	ValentiniDaniela	Signora Presidente, prendo atto del fatto che il signor Vice Ministro ha risposto con una relazione abbastanza compiuta, e anche e soprattutto della volontà del Governo di andare avanti sul sistema del numero unico. Benché questo Governo non c'entri nulla, vorrei tuttavia sottolineare che sono passati ben dodici anni da quando l'Europa ha dato indicazione circa il sistema del numero unico 112. Già più di 17 Paesi europei hanno attuato la normativa; persino in Svizzera e Sudafrica è già in uso il numero unico. In Italia c'è però una grande confusione, data dal fatto che al 112 rispondono i Carabinieri che poi smistano le chiamate verso gli altri numeri. Tale confusione del sistema non aiuta il processo e il percorso per andare avanti. Vorrei sottolineare che ho presentato l'interrogazione, insieme alla senatrice Amati, prima che andasse in onda la trasmissione «Report», per cui non abbiamo inseguito quanto in quella evidenziato. Certo, il 112, così come organizzato, non è il prodotto del sistema unico della segnalazione, non aiuta e, anzi, sembra quasi un trucco per poter evitare le sanzioni dell'Europa. Posso dire che mi sento soddisfatta dell'impegno che si è assunto al riguardo, ma forse dobbiamo accelerare la procedura. Abbiamo tre numeri, che sono il 112, il 113 e il 115, di competenza del Ministero dell'interno, al di là delle Regioni e del Servizio sanitario, ai quali si aggiungono quelli della Guardia forestale e del Corpo delle Capitanerie di porto. Arriviamo, quindi, ad avere ben sette numeri che funzionano individualmente, mentre abbiamo visto che a Madrid c'è un'unica struttura che fa fronte a circa 15.000 chiamate al giorno, equivalenti a quelle che afferiscono a più di quattro delle nostre sale operative messe tutte insieme. È chiaro che si deve andare avanti, ma accelerando, perché siamo davvero in ritardo. Mi è stato da più parti segnalato che, a Roma, molti turisti chiamano il 112 pensando di chiamare il numero unico, e questo comporta un ritardo nei soccorsi. Quindi, dobbiamo accelerare, farle in fretta, perché siamo - lo ripeto - fortemente in ritardo. Quanto è stato fatto in Lombardia può servire certamente come modello per capire dove sono gli errori e quali le modifiche da apportare, ma abbiamo bisogno di arrivare al più presto ad applicare le disposizioni europee, perché aiutano ad essere più efficienti nel soccorso, ad evitare sprechi e a risparmiare risorse, e permettono di creare finalmente, anche attraverso il numero unico, quel sistema che aiuta la prevenzione. Abbiamo, cioè, bisogno di organizzare il sistema Italia nel campo della prevenzione, con la Protezione civile, i Vigili del fuoco, i Carabinieri e la Polizia, soprattutto in presenza degli stati di calamità. Abbiamo bisogno di costruire un sistema, e il numero unico sicuramente ci aiuta a farlo. Quindi, mi dichiaro soddisfatta per l'impegno, ma insoddisfatta - non per le responsabilità del Governo - per lo spaventoso ritardo che dobbiamo superare in poco tempo. Almeno per quanto riguarda il Ministero dell'interno, occorre organizzare un sistema con i tre numeri 112, 113 e 115. Non vorrei che, dietro il ritardo di tutti questi anni, si nascondano resistenze fortissime interne ai sistemi di soccorso, e non solo di soccorso: è chiaro che nessuno ha voglia di rinunciare al proprio numero. PRESIDENTE. Senatrice Valentini, la prego di concludere. VALENTINI (PD). Concludo, Presidente, dicendo nuovamente che occorre imprimere una accelerazione, perché il ritardo è talmente grande che non aiuta assolutamente.
2014-05-27	PD	ToniniGiorgio	Signora Presidente, anch'io dichiaro il voto favorevole del Gruppo del PD, rilevando naturalmente la straordinaria importanza di questa istituzione, che rappresenta non solo uno strumento fondamentale per far crescere l'Unione europea, ma anche uno strumento importantissimo per il ruolo dell'Italia in Europa, che proprio attraverso la cultura ha dato sempre il meglio di sé.
2014-05-28	M5S	MorraNicola	(ore 12) ( Segue MORRA, relatore ). È giusto dire che l'ipotesi di istituire un Giorno del dono è nata «dal basso». Inizialmente è stata discussa all'interno dell'Istituto italiano della donazione e successivamente ha ricevuto il conforto di un comitato di sostegno, formato da eminenti personalità della società civile. L'iniziativa è stata poi oggetto di un dibattito impegnativo, partecipato da studiosi e operatori di indubbia competenza, dal quale sono emersi ulteriori elementi di precisazione e di conferma. Pertanto, il testo definito dalla Commissione porta all'interno delle Aule parlamentari un'esigenza matura, che merita un riconoscimento di tipo istituzionale. Sul piano culturale, il riferimento al dettato costituzionale, già accennato, consente di inquadrare il tema del dono nel modo più opportuno. Della nostra Carta fondamentale, qui, si vuole richiamare l'impianto pluralista, nel quale i valori primari della libertà e della solidarietà trovano espressione in modo differenziato, articolato, aperto, come emerge anche dall'esplicito accoglimento del principio di sussidiarietà, avvenuto nel 2001 (articolo 118, quarto comma, nel testo riformato). Su questa base è possibile evitare qualsiasi contrapposizione tra il dono, come esercizio di responsabilità assunte in modo volontario e gratuito, e la solidarietà istituzionale, affidata alle obbligazioni che prendono forma nel quadro del processo democratico. Piuttosto, si tratta di coltivare tutti e due i versanti, nella convinzione che entrambi siano manifestazioni di socialità dalle quali non si può prescindere, ovvero che la loro compresenza arricchisca il quadro degli equilibri sociali, ma anche economici, in modo degno della più alta considerazione. Differenziata, del resto, è anche la realtà del dono in quanto tale. Si è già accennato alla varietà dei contenuti. Ma varie possono essere anche le forme organizzative: private, individuali, ovvero più o meno strutturate, su basi collettive. Diversi, ancora, possono essere i destinatari: persone singole, ovvero le comunità delle quali ci si sente parte; persone vicine, ovvero l'altro che non si conosce, al quale ci si sente però uniti in ragione della comune condizione umana. E anche le motivazioni, in effetti, possono riflettere convinzioni di diverso genere, riposare su ragioni più ampie o più ristrette. Secondo lo spirito e la lettera del disegno di legge, il «Giorno del dono» dovrà riflettere questa molteplicità di situazioni in modo quanto più possibile compiuto. Quello che ne emerge, infatti, è ancora un dato di ricchezza, e anche qualcosa di più: un orizzonte che diverse tradizioni culturali possono avvertire come proprio, e però alimentare in modo originale, secondo i peculiari orientamenti dei quali sono portatrici. Anche per questo aspetto, ragionare del dono significa contribuire al conseguimento di un più elevato grado di coesione del Paese e all'opera, mai conclusa, di formare un'identità nazionale sempre più matura. L'articolo 1 istituisce un giorno dedicato al dono: con un emendamento approvato in Commissione esso è stato individuato nel 4 ottobre di ogni anno, diversamente da quanto inizialmente previsto. Si è ritenuto infatti di scegliere una data già dedicata alla celebrazione di altre ricorrenze. Il 4 ottobre, infatti, festa di San Francesco d'Assisi, è anche la Giornata della pace, della fraternità e del dialogo tra appartenenti a culture e religioni diverse. L'articolo 2 prevede che la Giornata sia celebrata con cerimonie, incontri e altre iniziative di riflessione, approfondimento e discussione, rivolte in particolare agli studenti delle scuole di ogni ordine e grado, affinché sia riconosciuta e valorizzata la pratica del dono, nella sua pluralità di forme e contenuti. Nel recepire la condizione posta sul testo dalla Commissione bilancio, è stata inserita, al comma 1, con un emendamento, una clausola - ovvia - di invarianza finanziaria. In base al successivo comma 2, anch'esso modificato a seguito di un emendamento, si è stabilito che le amministrazioni interessate provvedano agli adempimenti previsti dalla legge con le risorse umane, strumentali e finanziarie disponibili a legislazione vigente. Voglio anche aggiungere, non leggendo dalla relazione che mi è stata preparata, che uno (se non il principale) dei motivi per cui ho accettato l'incarico di relatore, che mi è stato proposto dalla Presidente della 1ᵃ Commissione, è stato il paradosso che emerge dal fatto che il primo firmatario di questo disegno di legge sia un ex governatore dalla Banca d'Italia. Ora noi sappiamo che le banche oggi rappresentano le prime testimoni della logica del profitto; noi abbiamo costruito un'Europa centrata sulle banche, ma noi possiamo invertire la tendenza, appunto come ha fatto Carlo Azeglio Ciampi, approfondendo la cultura del dono, andando a leggere qualcosa che Mosse, Malinowski o Claude Levi-Strauss hanno scritto a tale proposito (ma non soltanto loro) e cercando di capire che forse è il caso di rilanciare in Italia dei modelli di socialità, oltre che di sviluppo, diversi. Questo è il motivo - e ci tengo a precisarlo - per cui ho apprezzato questo incarico e questo disegno di legge. Considero anche importante il fatto che il giorno in cui si celebrerà questa ricorrenza sia appunto il giorno del poverello di Assisi, uno che considerava virtù lo spogliarsi, e qui in quest'Aula molti, piuttosto che spogliarsi, pensano invece a vestirsi anche troppo bene.
2014-05-28	M5S	MorraNicola	Signor Presidente, onorevoli senatori, da tempo, in Italia e in Europa, il tema del dono è materia di un ampio dibattito culturale, che negli ultimi anni è diventato particolarmente vivace e intenso. Allo stesso modo, variegata e crescente è la presenza del dono nella realtà sociale, in Italia non meno che in Europa: si tratti di risorse personali (tempo, energie, competenze), di mezzi finanziari, di patrimoni materiali o di altro ancora (come nel caso del sangue e degli organi), si può ben dire che le scelte donative concorrono in modo fattivo e consistente al fine del «pieno sviluppo della persona umana» che la Costituzione pone alla base del nostro ordinamento democratico, al seconda comma dell'articolo 3.
2014-05-28	PD	GotorMiguel	Signor Presidente, onorevoli senatori, l'istituzione di una nuova Commissione parlamentare di inchiesta sul rapimento e sull'uccisione di Aldo Moro è un atto significativo e qualificante, che permetterà di integrare il lavoro di precedenti Commissioni d'inchiesta alla luce della nuova normativa sul segreto e sulle procedure di declassificazione e delle recenti disponibilità archivistiche, offerte soprattutto dai Paesi dell'Europa orientale.
2014-05-28	PD	MicheloniClaudio	Come faccio dunque a dire che non chiediamo soldi? Siamo d'accordo sulla necessità di riformare la nostra rete consolare ed il nostro Ministero degli affari esteri, guardando a quello che il mondo e le comunità italiane nel mondo sono diventati ed anche alle decine di migliaia di nuove immigrazioni. Se guardiamo a queste cose, ci poniamo domande molto semplici: che senso ha oggi in Europa avere ancora 28 ambasciatori? Che senso ha in Svizzera o in Germania avere ancora sei o sette consoli? A nostro parere, almeno per l'Europa, non abbiamo più bisogno di diplomazie, ma di servizi alle comunità e alle imprese italiane: «far servizio alle imprese italiane» non è una parolaccia, ma vuol dire vendere il lavoro degli operai italiani. Abbiamo bisogno di una diplomazia formata - non come è formata oggi - per andare nei nuovi mercati, dove la comunità italiana non è determinante, ma dove ne ha bisogno il Paese, ne ha bisogno l'Italia.
2014-05-28	PD	MicheloniClaudio	Credo quindi che vi siano materie di dialogo, ma ciò non è stato possibile: per questo motivo ora siamo qui con questa mozione e chiediamo all'Aula di approvarla nei termini in cui l'abbiamo proposta. Chiediamo anche al Governo ed al vice ministro Pistelli qui presente di riflettere bene prima di esprimere il parere su questa mozione, perché qui ci rifacciamo ad un documento che è stato redatto da una Commissione istituita dopo che in quest'Aula fu votata la legge sulla revisione della spesa ( spending review ), il cui titolo esatto era «a invarianza dei servizi». Quella Commissione ha dato le direttive che ho detto prima, ossia meno diplomazia e più servizi, ma il piano messo in atto dal Ministero degli affari esteri fa esattamente il contrario rispetto alle linee programmatiche di questo Governo. E questa mozione è l'unica cosa che rientra nelle linee programmatiche del Governo. Allora chiedo al rappresentante del Governo di riflettere prima di esprimere un parere definitivo su questa mozione. Chiedo ai colleghi di riflettere anche su un'altra cosa. Il Ministero degli esteri appare come qualcosa un po' difficile da afferrare, che sta in tutto il mondo e fa cose complicate. Ma così non è: il Ministero degli affari esteri è una delle aziende più semplici dello Stato, e se la politica non riuscirà a dare delle direttive precise per far rispettare quello che è stato chiesto e che il Governo si è impegnato a fare, ossia una vera revisione della spesa a invarianza dei servizi, se non riusciremo ad applicarla nei confronti dell'amministrazione del Ministero più semplice da organizzare e da gestire, mi dovete spiegare come faranno questa politica, questo Governo, ad applicare quelle regole a Ministeri di altra dimensione e di altra portata, penso ad esempio a quelli dell'interno, della cultura, dell'istruzione e della sanità. Vorrei capire questo. Qui è davvero implicata la nostra responsabilità. Si vanno a toccare delle posizioni acquisite da decenni, che si sono consolidate nel tempo, e di questo mi rendo conto, ma non c'è nessuna guerra contro la diplomazia: c'è una presa di coscienza che il mondo è cambiato. Noi abbiamo proposto più volte di fare una media dei costi della diplomazia dei Paesi a noi paragonabili, come la Francia, la Germania e l'Inghilterra. Invece i nostri diplomatici hanno condizioni economiche ben diverse. All'interno stesso della Farnesina esistono delle differenze inconcepibili: ad esempio, mandiamo una classe di giovani diplomatici, senza averne il titolo, a fare gli ambasciatori in alcuni Paesi a condizioni economiche non sufficienti. Ripeto, abbiamo all'interno stesso della Farnesina delle cose inaccettabili. Stiamo chiedendo semplicemente una riorganizzazione, e stiamo chiedendo che il nostro Ministero si comporti come i Ministeri degli esteri di altri Paesi. Ad esempio, tutti i Paesi importanti dell'Europa hanno ridotto l'invio all'estero del personale metropolitano. Oramai in molti uffici consolari, come ad esempio quelli inglesi e tedeschi, si arriva a un rapporto di otto a dieci: otto persone assunte in loco e due mandate dalla loro capitale. Noi siamo ancora attorno alla metà: mandiamo ancora segretari da Roma quando si può assumere personale in loco. In più, noi abbiamo nel mondo una risorsa che gli altri non hanno: i nostri milioni di discendenti. Io ho dato per letta questa mozione, dove trovate tutti i dati e le città che sono state penalizzate. Aggiungo ancora due cose. Nella relazione tecnica del decreto del 6 luglio 2012, n. 95, il Ministero degli esteri ha avuto il coraggio di scrivere che il piano proposto tiene conto dell'esigenza di salvaguardare il personale dirigenziale in servizio presso le rappresentanze diplomatiche e i consolati generali di prima classe. Il contrario di quello che ha dettato la revisione della spesa. L'ultimo punto è importante e riguarda anche la nostra immagine all'estero. Signor Vice Ministro, il Ministro degli esteri non ha dato risposta ad autorità locali, e porto solo due o tre esempi. La città di Wolfsburg ha deliberato nel suo bilancio annuale di mettere a disposizione dell'agenzia consolare e dell'antenna dell'Istituto italiano di cultura di Wolfsburg 78.000 euro l'anno per coprire le spese. Non abbiamo neanche detto di no. La città di Saarbrücken ha messo a disposizione locali per risparmiare l'affitto purché si garantisca il servizio agli italiani di quella località, ma al sindaco di quella città non abbiamo neanche detto di no. Dunque, le autorità locali che vedono il disastro che stiamo provocando alle nostre comunità e alla nostra economia si mettono anche a disposizione. Signora Presidente, credo di averle fatto risparmiare dieci minuti concludendo qui il mio intervento. PRESIDENTE. Senatore Micheloni, lei ha impiegato esattamente i dieci minuti che hanno a disposizione tutti gli oratori, anzi ha superato il suo tempo di un minuto. MICHELONI (PD). Pensavo di essere stato più generoso. PRESIDENTE. Non lo è stato. MICHELONI (PD). Chiedo ai colleghi di riflettere prima di votare questa mozione. Ma soprattutto chiedo - ripeto - al Governo di rendersi conto del parere che esprimerà: se lo darà in linea con la sua politica, come prevede anche la nostra mozione, o se lo esprimerà in totale contrapposizione con le linee che ha prefissato, secondo il piano che l'amministrazione del Ministero degli esteri sta mettendo in atto.
2014-05-28	PD	ToniniGiorgio	Signor Presidente, colleghi senatori, il Gruppo del Partito Democratico voterà a favore del testo dell'ordine del giorno concordato tra i presentatori delle mozioni, i senatori Micheloni e Mussini, e dell'ordine del giorno della senatrice Puppato, con il Governo. Lo farà convinto che il dibattito di oggi sia stato utile e importante, all'interno di un percorso che non è solo del settore che si occupa della politica estera del nostro Paese, perché è una questione che coinvolge tutta l'attività del Governo. La questione della revisione della spesa pubblica è il tema - si può dire - centrale: è la sfida centrale del Governo e del Parlamento nei prossimi mesi. Noi abbiamo - cari colleghi, come tutti sapete - una spesa pubblica a livelli medio alti in Europa. Metà del nostro prodotto interno lordo è spesa pubblica: 800 miliardi di euro su circa 1.600 miliardi del nostro prodotto interno lordo, e questi 800 miliardi (che, ripeto, sono la metà del nostro prodotto interno lordo) non riescono a garantire al nostro Paese né efficienza economica né uguaglianza sociale. La spesa non può essere aumentata perché siamo al tetto, perché non può essere aumentata ulteriormente la pressione fiscale. Allora c'è una sola via d'uscita: la costruzione di uno Stato 2.0, chiamiamolo così, una nuova generazione delle nostre istituzioni e dei nostri apparati politici, amministrativi e di governo. Questa è la sfida di fronte alla quale si trovano questo Parlamento e questo Governo, più generalmente questa classe dirigente. Se riusciremo in ciò, l'Italia riprenderà a camminare. Se non ci riusciremo, l'Italia entrerà in una spirale assolutamente pericolosa. Ebbene, le Commissioni esteri di Camera e Senato e il Ministero degli affari esteri hanno lavorato in questi anni per cominciare a costruire una Farnesina 2.0, ossia un pezzo della nostra amministrazione, un pezzo piccolo per dimensioni quantitative, ma assolutamente importante, e anzi potremmo dire strategico per il suo ruolo e la sua funzione, attraverso il passaggio dalla logica dei tagli lineari, che è stata dominante negli anni passati, a una logica di effettiva revisione della spesa, che è poi un modo, all'insegna dell' understatement, per dire una riforma strutturale del modo in cui facciamo e organizziamo la nostra politica estera. Fa parte di questa revisione profonda, di questa riforma della nostra politica estera e del nostro Ministero degli affari esteri, la riforma della cooperazione allo sviluppo, che è all'esame di questo ramo del Parlamento e che speriamo nelle prossime settimane possa venir all'esame dell'Aula. Fa parte certamente di questa riforma la riorganizzazione profonda del nostro sistema di presenza della lingua e della cultura italiana all'estero, che deve essere ripensata nelle sue modalità e nei suoi obiettivi. Fa parte certamente di questa revisione della spesa e di questa riforma del nostro Ministero degli affari esteri la ristrutturazione radicale - fatemi usare questa parola - della nostra rete diplomatico-consolare, oggi ancora troppo eurocentrica e che deve invece trovare in una dimensione più globale il suo raggio d'azione. Questo è il senso dell'ordine del giorno che andiamo a votare tra poco, che presenta due punti fondamentali. Il primo è che la revisione della spesa per essere vera, ossia per essere un'operazione riformista, ha bisogno di un respiro lungo. Dobbiamo darci l'obiettivo di delineare qual è la Farnesina, il Ministero degli affari esteri, la rete che vogliamo avere da qui a qualche anno, e cominciare da subito ad adottare provvedimenti conseguenti e coerenti con questo obiettivo. Questo è l'impegno che il Governo si assume di fronte al Senato in questo momento. Approvando l'ordine del giorno, il Senato impegna il Governo in questa direzione, a presentare un piano organico e disteso negli anni da far partire subito, che preveda una riorganizzazione della rete meno eurocentrica e più aperta a una dimensione globale; una riorganizzazione del personale, dando più spazio al personale assunto in loco rispetto a quello mandato dalla sede metropolitana; immaginando, in particolare, una riduzione in Europa della presenza di personale diplomatico, da spostare nelle altre aree del mondo, in favore invece del mantenimento di servizi importanti ed essenziali. L'altro punto fondamentale di questo nostro ordine del giorno è l'aggiustamento e la compensazione rispetto ad alcune decisioni che sono state prese nei mesi scorsi e che in parte ancora appartengono alla logica tradizionale dei tagli lineari, mentre invece vanno ricondotte all'interno di una prospettiva di revisione della spesa proprio valorizzando nuove forme di presenza di servizi in loco, leggeri ed economici, che consentano però da parte dell'amministrazione di erogare servizi qualitativamente efficienti ai cittadini italiani residenti all'estero, pur con una riduzione degli impegni di spesa. Ecco, io credo che su questo il Governo sia impegnato a dare risposte immediate. Abbiamo un interlocutore autorevole nel vice ministro Pistelli, che voglio ringraziare per il grande impegno che sta mettendo su questa questione decisiva. Egli ha detto prima che a volte la politica, negli anni passati, ha snobbato le questioni organizzative, quasi fossero questioni di «intendenza che seguirà»: invece oggi la riorganizzazione dei nostri apparati è una questione politica cruciale ed essenziale. Voglio ringraziarlo per questo grande lavoro che sta facendo e voglio altresì rivolgere un ringraziamento ai colleghi Micheloni e Puppato e a tutti gli altri colleghi che hanno lavorato alla mozione, e naturalmente anche alla collega Mussini, che non è del nostro Gruppo, ma che ha concorso con noi a questo dialogo così importante e significativo. Credo quindi che possiamo votare convintamente l'ordine del giorno G100, per mandare avanti questo lavoro così importante e così decisivo per la nostra politica estera e, più in generale, per la riforma dello Stato.
2014-05-29	PD	ZandaLuigi	Signor Presidente, il vastissimo consenso che la mozione del senatore Angioni mi sembra abbia suscitato nell'Aula ci dice quale sia il rilievo sociale del problema che la stessa ha evidenziato. Prenderò qualche minuto in più degli altri colleghi intanto per dire che ho apprezzato la linea del vice ministro De Vincenti e anche per dare atto al Vice Ministro della politica di governo che lui personalmente sta sostenendo, che ha avuto successo in molte situazioni di crisi gravi, ultima delle quali la vicenda Electrolux. Naturalmente la soddisfazione sarà piena, per quel che riguarda la vicenda Alcoa, soltanto quando essa verrà positivamente risolta; prima di allora non possiamo dirci soddisfatti, nemmeno davanti ad uno sforzo così visibile da parte del Governo. Voglio dare un'indicazione di carattere personale. Signor Presidente, negli ultimi tempi l'esperienza più toccante che mi è capitato di fare, il passaggio più difficile da accettare umanamente, politicamente e socialmente, il luogo dove ho capito quanto si possa essere dignitosi e fieri anche in situazioni molto difficili, allorquando vengono meno le stesse minime condizioni per garantire alla propria famiglia quanto necessario al sostentamento, dove ho potuto toccare con mano questa dignità, è stata la visita che ho fatto agli operai di Alcoa, che da più di due anni vivono sotto una tenda davanti ai cancelli della loro azienda, chiedendo venga dato loro un lavoro, che hanno perso non per mancanza di professionalità, per assenza dal luogo di lavoro, ma per condizioni oggettive, per una crisi del settore dell'alluminio, che il Vice Ministro ora ha così ben descritto, nonché per i mancati investimenti che hanno impedito allo stabilimento di Alcoa quel rinnovamento indispensabile senza il quale industrie così complesse e raffinate non possono avere sviluppo. Ma Alcoa è in crisi anche per l'impreparazione del nostro mondo, dell'Europa e anche dell'Italia, alla sfida delle nuove tecnologie e soprattutto a quelle della mondializzazione e della globalizzazione. Economia, industria e la stessa mobilità del mondo del lavoro si presentano in condizioni così nuove che non possono essere affrontate senza un profondissimo rinnovamento delle grandi linee politiche, delle tendenze e degli interventi pubblici. La Sardegna, in questo scenario, è una Regione in cui la crisi si è fatta sentire e si sente tuttora in misura molto maggiore rispetto al resto del nostro Paese. Pensate soltanto - e ciò è detto bene nel testo della mozione del senatore Angioni - che dal 2012 al 2013 sono stati persi 43.000 posti di lavoro e nella fascia d'età dai 15 ai 24 anni il 54 per cento dei ragazzi non lavora. È la crisi economica e sociale più grave della Sardegna dal dopoguerra ed ha effetti sociali devastanti. Negli ultimi anni è ripreso addirittura il flusso migratorio dalla Sardegna verso il continente e verso altri Paesi dell'Europa. Ciò impoverisce una Regione che ha diritto, come il resto del nostro Paese, ad uno sviluppo ordinato, a posti di lavoro, a veder realizzate le aspettative del suo popolo. Signor Presidente, veniamo da un fatto politico molto rilevante. Domenica scorsa il nostro Paese ha votato per l'Europa e io voglio interpretare questo voto, dato in misura tanto consistente al nostro partito, e il voto dato agli altri partiti che oggi siedono qui in Senato e che stamattina si sono espressi con tanta chiarezza a favore dei lavoratori di Alcoa. Questo voto esprime un indirizzo politico che ci obbliga a trovare soluzioni a questi problemi drammatici e deve obbligarci a trovarle all'interno del nostro Paese. Per questo chiedo ancora al vice ministro De Vincenti di impegnarsi personalmente per la soluzione di questo caso grave ed emblematico. Ma questo voto deve impegnarci anche a fare ciò che il Presidente del Consiglio ha annunciato: un cambio radicale delle politiche europee. Dobbiamo essere consapevoli che da soli non saremo mai in grado di risolvere problemi così profondi, che hanno bisogno di investimenti tanto sostanziosi. Bisogna quindi cambiare la prospettiva nazionale ma anche le linee della politica europea. Credo che il voto che tra poco il Partito Democratico ed il resto del Senato daranno per approvare questa mozione debba essere inteso in questo modo: una indicazione politica vincolante al Governo perché operi nelle politiche nazionali ed operi rappresentando la volontà del nostro Paese in Europa.
2014-05-29	M5S	BlundoRosettaEnza	Signora Presidente, anch'io ringrazio per la risposta che è stata data all'interrogazione presentata in questi giorni dell'anno scorso. Stando a quanto ha detto la collega, dobbiamo essere contenti che dopo un anno quantomeno sia stata data una risposta. Il problema di Bussi è veramente grave. Credo sia un problema un po' troppo sottovalutato da tanti, non soltanto da chi ha avviato lì l'industrializzazione e ha, quindi, creato i problemi di inquinamento, ma anche da chi ha amministrato a livello regionale e locale. In ogni caso, non si è attenzionato preventivamente questo problema. Da quello che lei ha riferito, infatti, vi è stato un danno per la salute: su tale questione ho apprezzato che, oltre a dare una risposta sulla situazione attuale di Bussi, lei, signora Sottosegretario, abbia prestato attenzione anche ai danni alla salute che sono stati subiti. Mi auguro che Bussi venga assolutamente considerato come sito di interesse nazionale - quale è - e che quindi vengano destinati fondi adeguati a restituire sicurezza alla popolazione che vive in quei luoghi. Il sito di Bussi, infatti, si trova in una collocazione particolare, nelle Gole di Popoli, in cui vengono raccolte tutte le acque dell'Abruzzo. Peraltro, continuano ad esserci possibili contaminazioni per le acque che attraversano questi territori, essendo presenti siti come, ad esempio, la discarica Tre Monti che presentano ancora un inquinamento. Al contrario, l'area di Bussi vera e propria, quella dell'alto Tirino è assolutamente incontaminata. Questa situazione ha danneggiato anche l'economia del posto. In quella zona, infatti, ci sono enormi vasche - le più grandi d'Europa - di allevamento delle trote (e, in particolare, di una trota specifica) e vi è un bellissimo sito di interesse turistico e paesaggistico, che non può essere danneggiato. Deve, quindi, essere fatto un intervento serio sull'area inquinata che riguarda la parte bassa di Bussi, dunque il basso Tirino, per la quale ci sono anche le mappature delle sostanze sotterrate. Per realizzare una bonifica totale i costi stimati sono altissimi, come ha affermato anche l'ISPRA, perché si parla di 8 miliardi. Si può però cominciare ad intervenire - se lo si vuole fare - per spostare i metalli pesanti situati in quell'area prima che si sviluppi il percolato. Finora non c'è, ma poiché i materiali sono stati coperti con un telo, il pericolo sussiste. Prima che si verifichi questa drammatica situazione di ulteriore danno, che interesserebbe gran parte delle acque dell'Abruzzo, come ho spiegato prima credo si possa intervenire tempestivamente per spostare i metalli pesanti - ripeto - qualora lo si voglia fare, individuandoli e togliendoli da quel sito. È importante che ci si interessi per mettere in sicurezza i corsi d'acqua che scorrono in quella zona. Ringrazio il rappresentante del Governo per la risposta ed auspico che vi siano tempestivi interventi e buone notizie sui finanziamenti.
2014-06-04	M5S	MolinariFrancesco	Ancora più grave è la mancanza di qualsiasi intervento per il Sud, vera e propria emergenza sociale con una disoccupazione che ormai supera ogni soglia sopportabile, come gli ultimi dati ISTAT hanno ribadito! Le imprese meridionali, ve lo ricordo, come quelle della Calabria, da cui provengo, pagano l'energia elettrica prodotta dalle centrali, site nel nostro territorio, più cara che al Nord e con una rete elettrica mai rinnovata! Così come il credito bancario che, quando non è un sistema usuraio (come la vicenda De Masi, sancita in sentenze definitive, ha dimostrato), è più caro del 30 per cento, con tempi di concessione più lenti e con mutui i cui tassi sono tre punti percentuali superiori, quando vengono concessi! Che dire, inoltre, dei collegamenti e dei trasporti, che vedono penalizzato il Sud per l'arretratezza della rete viaria: a questo riguardo non posso non fare una battuta sulla Salerno - Reggio Calabria che - a dirla con Pino Aprile - racconta la storia di come lo Stato tiene subordinato il Sud al Nord, con spreco di risorse, in cambio di strutture inefficienti, e questo grazie al peggio del Sud e del Nord. Ed allo stesso modo è assente - quando non smantellato, come nella costa jonica - ogni intervento sulla rete ferroviaria. Da calabrese, poi, devo amaramente rimarcare come il più grande porto per container del Mediterraneo, quello di Gioia Tauro, langue nell'oblio non potendo smistare merci né in entrata né in uscita (pur essendo utile, a quanto pare, a fare il lavoro sporco per conto terzi, come nel trasbordo delle armi chimiche siriane), perché manca una connessione ferroviaria funzionale! Un porto vicinissimo al mondo intero, ma lontanissimo dalla Calabria e dall'Italia, come ricordava un mio conterraneo. Eppure, la tanto vituperata Germania è dal rilancio del suo Est - il suo Sud - che è ridiventata motore dell'Europa, attivando consumi inattesi e rilanciandosi come motore dell'economia mondiale. Da noi, nulla! I recenti Governi italiani - prima quelli contrassegnati dall'asse tra un attuale pregiudicato ed una forza politica antimeridionale, poi quelli di certi professori - hanno fatto diventare il Sud, la mia terra, terra di nuova emigrazione - e questa volta di giovani con lauree - e di miseria, manifestando la chiara volontà di lasciarla morire d'inedia e di mafia, con la complicità dei poteri occulti, perché in realtà ci volete ancora schiavi! Ma se la lotta per vederci riconosciuto diritto di cittadinanza può apparire ancora lunga, fortunatamente le recenti elezioni europee hanno dimostrato - in controtendenza rispetto al dato nazionale - che il popolo meridionale ha nel Movimento 5 Stelle un nuovo strumento per ottenere finalmente quella pari dignità sociale che renderà l'Italia un Paese unito. E nonostante un Consiglio fantasma, quello della Regione Calabria, abbia ieri promulgato una legge elettorale con uno sbarramento al 15 per cento, che non esiste in nessun altra parte del mondo, noi ci saremo e lotteremo per la Calabria e per il Sud.
2014-06-04	PD	FornaroFederico	Mi sto rivolgendo a nessuno, perché il senatore Airola è uscito. Un conto è parlare nei comizi; un altro è confrontarsi nella sede della democrazia, il Parlamento. Come avrete capito, è il collega Airola ad aver evocato il golpe. Da questo punto di vista c'è un altro aspetto toccato dal collega Lai che riguarda la RAI. In proposito vorrei rivendicare il ruolo importante svolto dal Gruppo del PD, dal vice presidente della Commissione di vigilanza Margiotta, dal senatore Lai, dal sottoscritto, dal collega Russo e da altri colleghi del Friuli perché in Commissione si è lavorato in maniera seria e si sono ottenuti risultati importanti per la RAI, che considero un bene prezioso. La RAI è stata infatti esclusa dai tagli dei costi operativi previsti per le partecipate all'articolo 20 e si è riconfermata la presenza delle redazioni giornalistiche con relativi supporti di produzione in ogni capoluogo di Regione. Si è sostanzialmente ritornati a rivendicare il ruolo strategico dell'informazione regionale per un servizio pubblico come quello della RAI. Rimane, infine, una questione di fondo - e mi rivolgo al vice ministro Morando - perché è del tutto evidente che vi sono ancora alcuni aspetti che non vanno, anche nel provvedimento: l'emendamento finale sulla TASI fotografa purtroppo una situazione d'incertezza sia per i contribuenti sia per i Comuni, che non aiuta, soprattutto nella direzione di arrivare finalmente ad una stabilità delle norme sulla tassazione immobiliare e delle forme di finanziamento dei bilanci dei Comuni. Rimane, come dicevo, una questione di fondo, ossia la necessità di un cambiamento nella politica economica europea che avvenga il più rapidamente possibile: occorre mettere fuori gli investimenti strategici ed infrastrutturali dal parametro di Maastricht incentrato sul rapporto deficit -PIL. Questo decreto, ad esempio, interviene a sostegno della domanda interna e per il miglioramento della competitività delle imprese, ma occorre affiancare a tali interventi un grande piano strategico europeo per gli investimenti, le infrastrutture e la lotta contro la disoccupazione, la quale rimane un male inaccettabile ed un cancro della nostra economia e del nostro sistema sociale. Da questa crisi l'Europa non uscirà senza il coraggio di assumere iniziative straordinarie: il solo rigore non soltanto non aiuta ad uscire dalla crisi, ma rischia di mettere a rischio la stessa democrazia.
2014-06-04	PD	MoscardelliClaudio	Signora Presidente, onorevoli colleghi, signor Vice Ministro, le misure che oggi introduciamo con il decreto-legge n. 66 che a breve provvederemo a convertire in legge rappresentano il più importante atto di politica economica adottato negli ultimi anni. Con il provvedimento in discussione, la politica economica - o meglio, utilizzando un termine caro al Ministro dell'economia, la policy - ha riacquisito quel ruolo centrale nella vita del Paese che da troppo tempo aveva perso. Il decreto IRPEF, così come denominato dalla stampa, ha posto fine a quella silenziosa, ma pericolosa tendenza, da troppi anni in atto, di considerare la politica economica come un'inutile strumento per riavviare i motori dell'economia, per riattivare quello spirito che spinge gli uomini ad intraprendere un'iniziativa economica. Si è creduto per troppo tempo, lasciando il Paese a se stesso, che provvedimenti di stimolo e incentivo, finanche la creazione di un clima di fiducia positivo, non fossero necessari per uscire dalla grave crisi economica in atto, ritenendo che lì, in qualche angolo, nascosta dietro - o meglio sopra - tutti noi ci fosse, pronta ad operare, una mano invisibile che da sola, senza la necessità di provvedimenti di politica economica, avrebbe riavviato la crescita economica e, con essa, la contrazione dell'elevata disoccupazione. Il cambiamento politico non lo troviamo solo nella nuova centralità che abbiamo riconosciuto agli indispensabili provvedimenti di politica economica, quale tassello imprescindibile per far crescere la nostra economia, ma anche in un ulteriore aspetto, che emerge inesorabilmente dai 50 articoli che compongono il testo in esame. Oggi, diversamente da un passato ormai lontano, non poniamo in essere un provvedimento che si basa su elargizioni pubbliche, foriere di una crescita della spesa pubblica improduttiva, e l'intervento attuato non si ispira ad un paternalismo privo di prospettiva e irrispettoso della libertà e delle capacità individuali. Si tratta invece di un approccio di vero riformismo economico, in cui si fa crescere il reddito disponibile delle fasce di reddito più basse, non attraverso la creazione di un maggior debito pubblico, bensì tagliando la spesa pubblica improduttiva e recuperando le risorse perse nella palude dell'evasione fiscale. Aumentare il reddito disponibile annuale di un lavoratore dipendente di 640 euro avrà l'effetto di stimolare i consumi e, per questa via, l'asfittica domanda interna. Accanto a questo condivisibile ed auspicato effetto economico, aumentare il reddito disponibile di una somma pari a una mensilità, se rapportata al periodo di vigenza del provvedimento, ha un effetto ancor più importante, in quanto riduce quell'ampia forbice presente nella nostra società che si chiama disuguaglianza e che consiste nella distanza fra chi si colloca nella fascia di reddito alta e chi in quella più bassa del sistema nel nostro Paese. Ebbene, ridurre la disuguaglianza, senza mortificare gli sforzi dei più meritevoli, significa aumentare le opportunità di un elevato numero di persone ovvero i margini di libertà di coloro che oggi, in virtù delle condizioni economiche, vedono restringersi il campo delle loro scelte individuali. Il provvedimento non guarda solo alle persone e alle famiglie, ma anche alle imprese, cui dobbiamo applaudire per il coraggio con cui hanno affrontato una crisi devastante, visto che, con la loro capacità di stare sui mercati mondiali, hanno tenuto in vita il nostro sistema produttivo. La riduzione del 10 per cento dell'aliquota IRAP va nella direzione di un allentamento della pressione fiscale sul sistema produttivo, rendendo più conveniente l'impiego di forza lavoro, il tutto finanziato attraverso un innalzamento della tassazione delle rendite finanziarie. Non solo: le imprese vedranno ridursi i tempi d'attesa per incassare i loro crediti nei confronti della pubblica amministrazione, aumentando il livello di liquidità dell'intero sistema produttivo. Centralità della politica economica e dei nuovi paradigmi, ovvero riduzione dei confini di una spesa pubblica troppo spesso improduttiva, di uno Stato troppo spesso ingombrante; riduzione delle disuguaglianze, quale varco per una maggiore libertà individuale, nonché, infine, creazione di un contesto fiscale ed amministrativo più adeguato alle esigenze di crescita delle attività produttive: ecco l'essenza di un riformismo economico che oggi, con questo provvedimento, il Governo Renzi e il suo Ministro dell'economia e delle finanze avviano all'interno di un Paese che ha sete di un nuovo inizio. Un Paese che ha creduto e crede - come ha dimostrato una settimana fa - di potersi rialzare e di avere la forza di riprendere con vigore la possibilità di crescere, di tornare a dare risposte ai cittadini e combattere quell'enorme ingiustizia che è la disoccupazione, i cui dati ancora oggi ci dicono che dobbiamo lavorare in questa direzione. Si tratta di provvedimenti che andranno consolidati anche con la prossima legge di stabilità e che daranno il senso di questo stile nuovo per cui non bisogna avere più paura di ammettere che i livelli di tassazione oltre una certa soglia hanno disincentivato l'agire, riducendo il livello delle risorse disponibili, anziché aumentarle. Oggi, attraverso questo primo importante provvedimento, possiamo cominciare a combattere una ferita insopportabile come la disoccupazione a cui ho fatto cenno. Entrando nel merito del provvedimento, il credito d'imposta di 640 euro annuali rappresenta uno dei pilastri del sostegno alla nostra gente che, dall'entrata in vigore del provvedimento, vede riconoscersi una mensilità aggiuntiva con uno stimolo ai consumi che è fondamentale. Oggi il rischio dell'asfitticità del mercato interno e di una possibile deflazione rappresentano il primo obiettivo da combattere, insieme alla creazione del nuovo e rinnovato spirito di fiducia che abbiamo ottenuto. Questo è un provvedimento che si annuncia di carattere strutturale, sebbene dovranno seguire ulteriori provvedimenti per consolidare questa indicazione. Sulle imprese e le attività produttive tre sono gli interventi più importanti: il taglio delle aliquote IRAP, lo sblocco dei pagamenti della pubblica amministrazione per favorire maggiore liquidità nella circolazione della nostra economia (che è anche l'obiettivo della BCE rispetto alla contrazione registrata in questi sei anni di crisi) e il potenziamento delle risorse destinate all'edilizia scolastica. Le aliquote IRAP si riducono, a partire dall'anno di imposta, del 10 per cento con un alleggerimento della pressione fiscale sulle attività produttive e, soprattutto, sull'incidenza del costo del lavoro e vengono stanziati ulteriori 5 miliardi per i pagamenti alle imprese fornitrici di beni e servizi alle pubbliche amministrazioni con importanti effetti in termini di maggiore liquidità nel sistema produttivo. Importanti poi le disposizioni introdotte con l'articolo che potenzia le risorse per l'edilizia scolastica... PRESIDENTE. La invito a concludere. MOSCARDELLI (PD). ...che vanno a sommarsi all'esclusione delle spese sostenute dai Comuni per interventi di edilizia scolastica dalla verifica del rispetto del Patto di stabilità. Per quanto riguarda la copertura, l'aumento delle tassazioni delle rendite finanziarie non comporta una nuova tassa sulla ricchezza ma un adeguamento alle medie europee. Le maggiori entrate derivanti dall'innalzamento, pari a 2,6 miliardi, verranno utilizzate per finanziare la riduzione dell'IRAP realizzando così quell'importante spostamento della tassazione da chi crea lavoro alle rendite. Il provvedimento contiene quindi una condivisibile linea di fondo che va nella giusta direzione: fa risparmiare spesa improduttiva, introduce elementi di forte redistribuzione e crea un nuovo clima di fiducia nel nostro Paese. Un Paese che finalmente può pensare e sperare di superare il più grave periodo di difficoltà dal dopoguerra ad oggi e di riprendere il ruolo che l'Italia merita in Europa e nel mondo.
2014-06-05	LN	DivinaSergio	Abbiamo suggerito di porre l'attenzione su un tema specifico. Guardando all'Europa a 18 mi chiedo come sia possibile che Paesi con economie completamente diverse, con livelli di tassazione completamente diversi, con situazioni debitorie pregresse completamente diverse, Paesi con diverse problematiche che avrebbero bisogno di diverse e differenziate politiche monetarie abbiano un'unica moneta.
2014-06-05	M5S	BulgarelliElisa	MORANDO, vice ministro dell'economia e delle finanze. È colpa mia anche questo, come tutto? BULGARELLI (M5S). È sempre colpa sua, signor Vice Ministro, lo sa. Comunque, dicevo che in tal modo si potrebbe rilanciare l'economia ed anche tutto quello che riguarda gli appalti. Cos'altro c'è all'interno di questo decreto? In esso troviamo il pagamento dei debiti della pubblica amministrazione. Anche questa è una cosa molto importante, che potrebbe rilanciare l'economia, però anch'essa viene fatta in maniera anomala. Intanto non sappiamo ancora - non solo noi ma tutti aspettiamo di saperlo da diverso tempo - qual è lo stock completo del debito della pubblica amministrazione. Ancora non si è capito se i soldi già svincolati sono andati veramente a pagare le persone che avevano un credito o se dallo Stato sono semplicemente passati alle Regioni, ma poi non stati elargiti a chi effettivamente doveva beneficiarne. Adesso, per fare ciò, che cosa facciamo? Aumentiamo il debito pubblico, andiamo ad emettere titoli di Stato per 20 miliardi, e questo va bene, ma fino ad un certo punto. L'unica possibilità che aveva davvero l'Italia - secondo noi - di rilanciare il Paese in modo globale, era chiedere una deroga all'Europa, cosa da voi fatta con il DEF. Però - secondo me - avete sottoutilizzato questa deroga e, siccome sarà l'unica nostra possibilità, perché non credo che l'Europa ci darà la possibilità di tornare in deroga su questi argomenti, non si capisce come mai non l'abbiate utilizzata soprattutto per risistemare quelle situazioni che sono sempre attenzionate in fase di emergenza. Di che cosa sto parlando? Sto parlando del dissesto idrogeologico. Se noi partiamo dal punto di vista della prevenzione e non dell'emergenza, possiamo realizzare una grande spending review. È vero che l'investimento iniziale per sistemare tutte le situazioni critiche è di portata rilevante, ma in un momento successivo si potrà beneficiare di un grosso risparmio, perché l'emergenza ci costa sempre di più della prevenzione. Questa sarebbe stata una grande spending review e avrebbe assolutamente aiutato il rilancio dell'economia: poiché c'è tanto da lavorare sul piano del dissesto idrogeologico, avreste dato tanto lavoro alle persone e, una volta risistemato il territorio, si sarebbe potuto davvero rilanciare il turismo. Ma con un territorio davvero devastato, così com'è, come pensiamo di attrarre il turismo? Nella sola mia zona, l'Appennino, è impossibile rilanciare il turismo: ogni 100 metri c'è una frana e tutto quello che il terremoto ha distrutto non è stato ancora ricostruito. È impossibile. Fino a che non si farà un investimento serio sul territorio, non lo si potrà fare sul turismo; e l'unica modalità che avevamo era chiedere la deroga all'Europa e utilizzarla per sistemare la situazione. Al contrario, avete sì chiesto una deroga per effettuare pagamenti, ma alla fine nel DEF si diceva che si sarebbero pagati 13 miliardi, mentre adesso mi sembra si parli di 5 miliardi. Si citano 8 e mezzo, ma poi nel parere dato oggi in 5ᵃ Commissione si parla di 5, e io quindi rimarrei sui 5 e non sugli 8 e mezzo. Allora vi chiedo: cosa facciamo dopo questo provvedimento? In fase di elaborazione della legge di stabilità ci renderemo conto che i soldi non sono più abbastanza e che state tirando la stessa coperta per coprire più cose: e allora che cosa faremo? Concludo il mio intervento con la clausola di salvaguardia. Di nuovo in questo decreto è contenuta una clausola di salvaguardia, che però va in contraddizione con quanto state facendo, e si tratta di un'altra cosa su cui vi ho chiesto notizie in Commissione. Adesso state pensando di fare un decreto per abbassare i costi dell'energia elettrica, ma in quello in esame c'è una clausola di salvaguardia che, al 30 settembre di quest'anno, farà aumentare l'accisa sull'energia elettrica. Anche in questo caso, il cane si morde la coda. Ieri lei, signor Vice Ministro, parlava di lungimiranza e di progettazione e diceva che siete stati premiati perché vedete il progetto dell'Italia a lungo termine. A me sembra, innanzitutto, che non lo vediate a lungo termine e che le cose che fate siano sempre tra loro in contraddizione. Questo è uno dei motivi per cui voteremo ovviamente no alla fiducia. Non esiste assolutamente alcuna progettazione, e quello che state facendo non sistema le situazioni, perché usate sempre la solita coperta per coprire più cose ma, quando arriveremo a fine anno, a pagare saranno sempre gli stessi, ossia le persone fuori da quest'Aula.
2014-06-05	M5S	BulgarelliElisa	Signor Presidente, vice ministro Morando, partirò da lontano, oggi (sperando di non annoiare il vice ministro Morando), ossia da una relazione tecnica di ottobre, quella al decreto che cancellava la prima rata dell'IMU, nella quale si diceva che il testo presentava qualche criticità e che la Ragioneria dello Stato ne chiedeva la soppressione, invitando a reinserire l'IMU nel primo decreto utile (cosa che poi è stata fatta, perché l'IMU in realtà è stata cancellata, ma adesso abbiamo la TASI, con tutto quello che ne consegue). Qui la preoccupazione è la stessa, ma non la esprimiamo per "gufare", anche se ieri il vice ministro Morando ha detto che alcuni si divertono a farlo: è vero che c'è il taglio dell'IRAP e che questi 80 euro sono stati erogati, probabilmente aiutando in parte il rilancio dell'economia, perché il decreto era fatto anche per questo; è anche vero, però, che viene tutto rimandato a fine anno, con la legge di stabilità, per quanto riguarda le coperture. Qual è dunque il problema che ci induce grande preoccupazione? Stiamo andando ad intervenire su un esercizio in corso, quindi non è stato ancora specificato dove andremo ad intervenire con questi tagli (che alla fine saranno orizzontali), quindi non sappiamo se le spese tagliate erano comunque già state impegnate e se si potranno pertanto tagliare davvero. Questa è una nostra grande preoccupazione, perché non solo non si sa se alla fine con la legge di stabilità di fine anno si riuscirà a rendere strutturale il tutto, ma non si sa neppure se si riusciranno davvero a coprire i soldi che sono già stati elargiti alle persone. Questa è una grossa preoccupazione, non una "gufata", cosa che abbiamo già detto ripetutamente in Commissione (e mi scuso dunque se la ribadisco nuovamente anche qui, sempre al Vice Ministro che ci sopporta). Come cercavamo di uscirne? Nel decreto avevamo proposto d'inserire il reddito di cittadinanza, non perché siamo fissati con questo reddito, ma perché il vero problema in questo momento, a nostro avviso, è la redistribuzione della ricchezza. Anche questo è un discorso che in Commissione abbiamo già affrontato con il Vice Ministro: la redistribuzione della ricchezza è l'unica cosa che davvero può rilanciare l'economia, è inutile dare un contentino a persone che hanno già un lavoro, per quanto siano sicuramente aiutate da quegli 80 euro, se poi non aiutiamo tutte le altre che invece non possono aumentare i consumi - e quindi rilanciare l'economia - perché non hanno nemmeno un lavoro, e quindi uno stipendio. Questa è una raccomandazione che ci fa anche l'Europa, che ci chiede di spostare il carico fiscale verso i consumi e i beni immobili. Guardando insieme le coperture del nostro emendamento sul reddito di cittadinanza, questo veniva fatto: spostando tale carico fiscale, allora sì che rilanceremmo l'economia ed aiuteremmo veramente tutta la popolazione italiana, non solo una fascia, comprese anche le categorie dei pensionati e degli esodati, nonché tutte quelle situazioni che sono ancora in attesa di una soluzione, che il Governo non ha trovato. Apprezziamo che il Vice Ministro abbia preso atto della necessità di fare comunque il provvedimento sul reddito di cittadinanza: a detta sua, probabilmente verrà preso in considerazione entro la fine dell'anno, però ci rendiamo conto che le persone fuori non possono più attendere e non c'è tempo di aspettare fino a fine anno. Un'altra grossa preoccupazione che suscita questo decreto, che poi è sempre oggetto di una raccomandazione dell'Europa, è relativa alla corruzione: nel testo vi è tutta una parte che riguarda l'evasione fiscale, che però non è stata esplicitata, ma nulla è stato fatto con riferimento alla corruzione. Viene addirittura posticipata di un altro mese la discussione dell'apposito decreto: dopo tutto quello che è successo negli ultimi tempi, non ci sembra che omettere di far luce e di attirare l'attenzione proprio su questo elemento vada a beneficio del rilancio dell'economia, quando anche l'Europa ci dice che, concentrando l'attenzione sulla corruzione, si potrebbe effettivamente rilanciare l'economia e tutto quello che riguarda... Mi scuso, ma non mi viene in mente la parola, perché il Vice Ministro mi distrae.
2014-06-05	PD	SantiniGiorgio	Su questo punto, collegandoci all'Europa, abbiamo collocato questo decreto all'interno di una politica che si confronta anche con le osservazioni recenti dell'Unione europea, che prosegue nel cammino per ridurre ed azzerare l'indebitamento nei prossimi anni, per ridisegnare, con l'attuazione della delega fiscale, una nuova fiscalità semplificata e più efficace per sostenere lavoro, imprese e famiglie. Una politica che chiederà in sede europea di affiancare alle politiche di superamento del debito imprescindibili misure per favorire gli investimenti, portandoli fuori dal Patto di stabilità, e per migliorare il credito alle imprese.
2014-06-05	M5S	CastaldiGianluca	Signor Presidente, signor Ministro, vorrei soffermarmi su un comparto specifico produttivo e turistico: quello del camperismo e del turismo all'aria aperta. Vorrei anzitutto rilevare che 3 milioni di italiani e 2,5 milioni di stranieri sono numeri rilevanti, che contribuiscono alla scoperta e allo sviluppo di quei borghi minori dell'Italia che possono contare su circa 21 milioni di notti e 2,7 miliardi all'anno di flusso economico. Non solo: anche il comparto produttivo, oltre quello turistico, è interessato, soprattutto la Val d'Elsa e la zona di Firenze e Siena, che è produttrice e ambasciatrice del made in Italy all'estero. Ricordo infatti che l'Italia è il terzo produttore di camper e caravan in Europa. Questi dati, che hanno comunque una rilevanza ed emergono dal Rapporto nazionale sul turismo en plein air in camper e caravan del 2013, realizzato dall'Associazione produttori caravan e camper (APC), mi portano, signor Ministro, a farle due domande dirette. La prima, più generica, è volta a sapere se è intenzione del Governo, e secondo quali modalità, favorire il turismo en plein air. Un'altra domanda, più specifica, è volta a comprendere se si vuole recepire la proposta dell'APC di applicare un'IVA agevolata al 4 per cento a sostegno dei nuclei familiari con persone disabili. Teniamo infatti presente che questi veicoli sono particolarmente funzionali per persone che hanno disabilità motorie e che nei maggiori Paesi europei questa IVA agevolata c'è già per chi acquista tali mezzi.
2014-06-05	PD	PuglisiFrancesca	Signor Ministro, il paesaggio italiano è il nostro bene culturale più prezioso, mai adeguatamente promosso e utilizzato come leva di sviluppo turistico ed economico. La bicicletta è un modo per godere le bellezze del nostro paesaggio ed entrare in contatto con esse e con le città d'arte, per assaporare anche la tipicità dei prodotti italiani. Secondo lo studio « European cycle route network EuroVelo», l'impatto economico del cicloturismo è davvero rilevante: si tratta di 2.295 milioni di viaggi, per un giro d'affari di 44 miliardi all'anno. I 40.000 chilometri di piste ciclabili tedesche producono 4 miliardi di indotto all'anno. Sappiamo che la ciclabile tra Venezia e Torino - il cosiddetto progetto Vento, che è stato avviato - può rappresentare la ciclabile più lunga del sud d'Europa, e per questo le chiedo come intende sviluppare il cicloturismo nel nostro Paese.
2014-06-11	LN	CrosioJonny	Signor Presidente, credo che in questo momento, nelle Aule parlamentari di tutti i Paesi e di tutti gli Stati che compongono l'Unione europea, l'unico Parlamento nel quale è in approvazione un provvedimento che prevede - testualmente - la conversione in legge di un decreto-legge «recante misure urgenti di proroga di Commissari per il completamento di opere pubbliche» è solo il nostro: in tutta Europa, ma forse anche in tutto il mondo. Ripeto: solo noi siamo capaci di prevedere la nomina di decine e decine di commissari per eseguire opere pubbliche, con la motivazione dell'urgenza e della straordinarietà dell'opera, opere che nel resto dell'Europa, e probabilmente del mondo, rientrano nel regime ordinario, nella normalità e nella consuetudine, e invece per noi, troppo spesso, sono sempre e comunque opere straordinarie. Tra l'altro, mi preme precisare che in ambito europeo i nostri partner eseguono importanti e significative opere con la collaborazione di imprese italiane, che all'estero - è bene sottolinearlo - si distinguono per puntualità ed efficienza.
2014-06-11	LN	ArrigoniPaolo	Sempre allora il ministro della difesa pro tempore Mauro tenne a sottolineare come l'Italia si muovesse per prima nell'ambito di Eurosur, da poco varato, che avrebbe consentito di controllare le frontiere all'interno di Frontex per dare un esempio chiaro e forte. Il ministro Mauro disse, inoltre, che non ci sarebbe stato bisogno di altri fondi, ma che sarebbero bastati i soldi dei Ministeri, stimando tale costo intorno a un milione e mezzo di euro al mese. Queste sono le premesse che consentono già di affermare che, considerati i dati alla data di oggi, l'operazione Mare nostrum è - come si è dimostrato da subito - un fallimento. Questa operazione non è affatto un deterrente, ma anzi incoraggia e agevola gli scafisti e gli stessi migranti che sanno di attraversare il Mediterraneo in condizioni di maggiore sicurezza anche grazie alle navi della Marina militare. L'ultimo dato ufficiale comunicato dal ministro Alfano il 28 maggio in sede di Comitato parlamentare di controllo sull'attuazione dell'accordo di Schengen parlava di 39.538 migranti arrivati. Ad oggi, a distanza di meno di 15 giorni, siamo ad oltre 50.000 e, considerando che l'estate è appena iniziata e il trend, possiamo tranquillamente dire che nel 2014 si sfonderà il tetto delle 100.000 persone. Anche il direttore centrale dell'immigrazione e della polizia delle frontiere presso il Ministero dell'interno, il dottor Pinto, ha affermato in più audizioni che Mare nostrum facilita i migranti. Inoltre, come non citare come elemento non più dissuasivo il reato di clandestinità, che è stato abrogato, considerato che invece negli altri Paesi dell'Europa continua ad esistere, anche se non sempre come reato ma (in alcuni casi) come illecito amministrativo? L'operazione, inoltre, è molto più costosa di quanto previsto. Il ministro della difesa Pinotti ha parlato di 9,5 milioni di euro al mese. Stiamo parlando di 300.000 euro al giorno, senza considerare i costi dell'accoglienza non ancora quantificati; al riguardo ricordiamo che ad ognuno dei migranti che chiede la protezione internazionale deve essere riconosciuto vitto e alloggio gratis, soldi per 2,5 euro al giorno e una tessera telefonica di 15 euro. Sui costi, voglio qui ricordare come il Gruppo Lega Nord, già in data 27 marzo, abbia inoltrato ai Ministri dell'interno e della difesa un'interrogazione per avere l'esatta conoscenza dei costi sostenuti, sia per l'operazione militare, sia per quanto riguarda l'accoglienza; un'interrogazione che, a distanza di due mesi e mezzo, è rimasta inevasa. Così come inevasa - e lo voglio sottolineare - è una precedente interrogazione, datata 20 marzo, presentata sempre dal Gruppo Lega Nord (che si è mosso subito per contrastare e vigilare sull'operazione Mare nostrum), che chiedeva quali fossero le modalità operative, le linee direttrici, insomma le regole d'ingaggio affidate alla Marina militare per le operazioni nel mar Mediterraneo. Inoltre, va sottolineato il marasma, la difficoltà cui sono stati sottoposti gli enti territoriali, a partire dai Comuni, che si sono visti piazzare sui loro territori, molte volte senza alcun preavviso, molti migranti. Insomma, il fenomeno sta scoppiando, così come tutte le strutture di accoglienza. Mentre in Europa gli altri Paesi stanno apprestando misure sempre più restrittive per contrastare il fenomeno dell'immigrazione clandestina, addirittura avviando piani per il rimpatrio dei cittadini comunitari disoccupati, come in Germania e in Gran Bretagna, soprattutto per evitare il collasso del sistema del welfare, noi imperterriti andiamo avanti con l'operazione Mare nostrum. Al caro collega, senatore Mario Mauro, che all'inizio dell'operazione, il 18 ottobre dello scorso anno, parlava di primi della classe in attuazione di queste misure, faccio notare che gli altri Paesi europei si sono guardati bene, vista l'esperienza italiana, dall'intraprendere operazioni analoghe. Come non ricordare che in Spagna, attuando misure di contrasto, rispetto allo stesso periodo dello scorso anno, i migranti clandestini e i profughi (o sedicenti tali) sono diminuiti del 90 per cento? Come non ricordare - l'ha detto il ministro del lavoro e delle politiche sociali Poletti - che altri Paesi, come Grecia e Malta, hanno attuato, a differenza nostra, misure di contrasto rispetto alla migrazione dei clandestini e dei profughi (o sedicenti tali)? Insomma, con la nostra mozione - siamo stati i primi a presentarla - noi chiediamo al Governo di completare il piano di accordi bilaterali elaborato nella precedente legislatura, quando al Ministero dell'interno c'era Maroni, al fine di impedire le partenze dai Paesi costieri dell'Africa, in particolare dalla Libia. È qui che bisogna investire le risorse e le forze attualmente impiegate per collaborare all'attività di contrasto concordata con i Paesi controparte. Chiediamo, in secondo luogo, di adottare serie misure di sicurezza, inclusa la predisposizione di un piano sanitario d'emergenza, al fine di tutelare la salute dei cittadini e soprattutto dei militari, degli uomini delle Forze dell'ordine e del personale impiegato nelle varie operazioni, esposti ad alto rischio sanitario, come in queste ore stanno denunciando molti sindaci. Di fatto, è preoccupante la notizia dell'altro giorno, che parla di otto militari risultati positivi al test della tubercolosi. Chiediamo, poi, di riferire trimestralmente al Parlamento in merito agli esiti delle domande di protezione internazionale presentate, a quelle rigettate, ovvero alle concessioni dello status di rifugiato. Chiediamo, inoltre, di adottare, come previsto dalle direttive europee, tutte le misure idonee al fine di ottenere dai singoli i rimborsi integrali o parziali delle spese sostenute per l'accoglienza e l'assistenza sanitaria loro erogate, qualora venga accertato che i richiedenti asilo dispongano di proprie risorse sufficienti. Chiediamo, quindi, di avviare, durante il semestre italiano di Presidenza delle istituzioni comunitarie, tutte le più opportune iniziative al fine di rafforzare il controllo dei nostri confini terrestri e marittimi e di rivedere la Convenzione di Dublino sulla concessione del diritto di asilo. Tra le richieste, ovviamente, vi è anche quella di ospitare nel nostro Paese la sede di Frontex, oggi presente nella lontana Varsavia, in Polonia. Infine - l'ho lasciato per ultimo - chiediamo al Governo Renzi di sospendere immediatamente l'operazione Mare nostrum e di rafforzare i controlli alle frontiere italiane terrestri, in particolare quelle marittime; un compito, quest'ultimo, più adatto alla nostra Marina militare, il cui ruolo primario è quello della difesa dei confini e non quello di trasformarsi in una flotta di traghetti in cui i passeggeri trovano il biglietto pagato dagli italiani per arrivare nel nostro Paese, dove trovano vitto e alloggio gratis. La sospensione di Mare nostrum è urgente per fermare questa colossale invasione. Diversamente, arriveremo alla fine dell'anno sfondando (e forse andando molto oltre) la quota di 100.000 migranti clandestini e sedicenti profughi. Cambiamo questa politica e questa operazione fallimentare; abbandoniamo questa nostra posizione demenziale, totalmente esplosiva e fuori controllo, perché tanto l'Europa se ne frega, come in passato e come sarà anche in futuro. Se il Governo e il ministro Alfano non si decidono ad attuare politiche di controllo e di difesa del nostro territorio non resta altro per loro che rassegnare le dimissioni.
2014-06-11	LN	CentinaioGianMarco	E poi, signor Ministro, l'Europa, la sua Europa, è colpevole quanto lei di questo disastro. Non venga adesso ad accusare l'Europa, la sua Europa, a cui lei vuole tanto bene.
2014-06-11	LN	CentinaioGianMarco	Il Ministro dell'interno ci dice anche: «Siamo stanchi», «L'Europa non ci sta dando risposte che ci aspettavamo». Ma, caro signor Ministro, non è lei che ha firmato il Trattato di Dublino? Non l'ha firmato il senatore Centinaio! E poi, signor Ministro, se è stanco, vada a casa. Vada a casa, nessuno le dice di fare il Ministro, non gliel'ha ordinato il medico!
2014-06-11	LN	ConsiglioNunziante	Onorevoli colleghi, di fronte a questa emergenza, che sta già provocando un disastro umanitario e sociale, tutte le inutili parole e il gran chiacchierare sull'Europa e sulle sue competenze, e soprattutto sulle sue mancanze, rischiano di naufragare come i barconi di questi sfortunati soggetti. Diceva bene il senatore Centinaio prima: aiutiamoli a casa loro, diamo una mano lì, fermiamoli lì.
2014-06-11	LN	ConsiglioNunziante	Sta di fatto, signora Presidente, che gli sbarchi saranno più di 60.000. Secondo noi è una stima molto, molto ottimistica. Forse dovremmo prendercela un po' con la natura che ha portato un inverno mite e un mare poco mosso. Sta di fatto che si stimano circa 800.000 persone pronte ad imbarcarsi per entrare nel ventre molle di questa Europa.
2014-06-11	M5S	BertorottaOrnella	Mi scusi senatrice Bertorotta, ma non vorrei che dietro il laser ci fosse anche un'arma o uno strumento offensivo. BERTOROTTA (M5S). Non credo, mi fido del Questore. Il Governo avrebbe potuto chiedere alla Costa Crociere di andare a prelevare i clandestini in mare, dovendo garantire pure le strutture ricettive, un posto letto e quant'altro ad ogni migrante, come stabilito a gennaio dal Ministero dell'interno, con l'informativa inviata a tutti i prefetti, con ulteriori costi a carico dell'Italia. C'è un business dell'immigrazione inaccettabile. Parliamo di commesse da milioni di euro, su cui molti si stanno arricchendo, dove i diritti delle persone scompaiono, come denuncia Christopher Hein, direttore del Consiglio italiano per i rifugiati. Gli aspiranti allo status di rifugiato costituiscono la fetta più ghiotta della torta. Ecco perché quella è diventata una vera e propria città di richiedenti asilo. Il CARA di Mineo, ospitato nel Villaggio degli aranci, prima abitato dagli ufficiali americani di stanza a Sigonella, è diventato il motore dell'economia di questa parte della provincia di Catania: 4.000 persone di 50 etnie diverse, il doppio della capienza, fruttano al Consorzio Calatino Terra di Accoglienza la cifra di 50 milioni di euro l'anno. Il sistema di accoglienza è al collasso. Non abbiamo più luoghi dove portarli e molte popolazioni locali sono indispettite dal continuo arrivo di stranieri, pur non tirandosi indietro nel dare loro quello che serve. Ma fino a quando? Il territorio italiano, nello specifico quello siciliano, deve essere tutelato. Non possiamo parlare di successi dell'operazione Mare nostrum. Dovremmo intervenire per ridurre drasticamente i tempi di rilascio dei permessi di asilo, sia nella provincia di Catania che in quelle di Trapani, Agrigento ed Enna, dovuti alle insufficienti commissioni che se ne occupano. Visitando il CARA di Mineo e il CIE di Pozzallo ho intervistato gli occupanti di questi centri; la principale lamentela che hanno mosso è stata che loro vengono qui magari per ricongiungersi ai parenti nel Nord Europa e si trovano costretti a restare un anno e mezzo in questi centri, senza un lavoro, un'occupazione e senza desiderare di fermarsi in Italia. Il Movimento 5 Stelle, quindi, è sicuramente contro i respingimenti ed è a favore di una accelerazione di queste procedure burocratiche.
2014-06-11	M5S	DonnoDaniela	Sorvolo sulla descrizione dettagliata della task force umanitaria e militare più discussa degli ultimi mesi, sul numero delle forze coinvolte, sulla quantità di aerei, elicotteri e risorse umane impiegate - peraltro già ben note a tutti - per giungere al nocciolo della questione e del perché oggi, in quest'Aula, ci troviamo a trattare dell'operazione Mare nostrum. Prima di questa discussione, durante l'attuale legislatura, molte sono state le azioni del Movimento 5 Stelle sul tema. Azioni che abbiamo prontamente passato in rassegna nella nostra mozione. In Commissione politiche dell'Unione europea, durante l'esame della legge di delegazione europea abbiamo presentato un ordine del giorno a prima firma della senatrice Serra, poi accolto come raccomandazione, nel quale esplicitamente impegnavamo il Governo a sospendere la pratica del respingimento, attuando i trattati internazionali già vigenti. Nello stesso ordine del giorno chiedevamo di intraprendere iniziative volte ad abrogare il reato di ingresso e soggiorno illegale nel territorio dello Stato, perché si tratta di una fattispecie non compatibile con il nostro dettato costituzionale. Ancora, durante l'Assemblea dello scorso 20 ottobre, ascoltata la relazione informativa del Presidente del Consiglio sul Consiglio europeo del 24 e 25 ottobre 2013 a Bruxelles, il nostro Gruppo ha presentato una risoluzione a prima firma della senatrice Taverna, poi respinta, che già allora, più di sette mesi fa, avrebbe impegnato il Governo a migliorare il coordinamento fra gli Stati membri nel controllo delle frontiere marittime, potenziando il ruolo dell'agenzia Frontex, verificandone le funzioni e l'efficacia, nonché a proporre una rimodulazione dei principi stabiliti dal regolamento n. 2013/604, conosciuto anche come regolamento di Dublino III. Sapevamo bene e sottolineavamo con forza il fatto che - cito testualmente - «l'emergenza umanitaria riguarda tutta l'Europa e non solo i Paesi che si affacciano sul mar Mediterraneo, maggiormente soggetti ai flussi migratori». Come riportato nei considerata della nostra mozione, già allora ritenevamo chiare le falle del regolamento Dublino III, che ripropone sostanzialmente lo stesso principio generale contenuto sia nella Convenzione di Dublino del 1990, sia nel successivo Dublino II, vale a dire che ogni domanda di asilo continua ad essere esaminata da un solo Stato membro e che la competenza per l'esame della richiesta ricade, prima di tutto, sulla Nazione che ha svolto un ruolo maggiore in relazione all'ingresso e al soggiorno del richiedente nel territorio degli Stati membri, salvo eccezioni. In sostanza, sono stati davvero pochi gli aggiustamenti apportati. Come sostenuto già nei primi giorni di presenza del nostro Movimento in Parlamento, riteniamo che, sempre a livello comunitario, valga la pena evidenziare che il Trattato di Lisbona ha sì confermato l'impegno dell'Unione europea ad elaborare una politica comune per l'immigrazione, ma non ha assegnato all'Unione stessa le necessarie competenze normative sull'ingresso di migranti per motivi di lavoro, lasciando questa cruciale materia integralmente alla competenza dei singoli Stati membri. È ovvio che questo tipo di impostazione non potrà durare. È per questo che nel testo della nostra mozione chiediamo un cambio di rotta che investa integralmente il fenomeno dell'immigrazione, come sul piano della giustizia. Sotto il profilo normativo interno, esiste il testo unico sull'immigrazione, integrato dalla legge n. 94 del 2009, che - a sua volta - ha introdotto il reato di ingresso e soggiorno illegale nel territorio dello Stato. L'articolo 19 di questo testo stabilisce che «in nessun caso può disporsi l'espulsione o il respingimento verso uno Stato in cui lo straniero possa essere oggetto di persecuzione per motivi di razza, di sesso, di lingua, di cittadinanza, di religione, di opinioni politiche, di condizioni personali o sociali, ovvero possa rischiare di essere rinviato verso un altro Stato nel quale non sia protetto dalla persecuzione». Si riscontra nei fatti che questa disposizione viene elusa ogni volta che, a causa di una mancata precisazione in tal senso, migranti minori d'età vengano accompagnati coattamente da capitaneria di porto, Guardia costiera e Guardia di finanza negli Stati di provenienza, senza che sia stato compiuto alcun accertamento volto ad appurare se tra gli immigrati respinti vi siano richiedenti asilo. Si tratta di un accertamento più che necessario, soprattutto se si tiene conto di quanto è accaduto negli ultimi mesi e di quanto va accadendo ogni giorno sulle coste italiane. La nostra Carta fondamentale, in questo senso, è cristallina. Siamo tenuti ad una coerenza normativa e, di rimando, comportamentale. Alla luce della situazione attuale, però, tutti gli atti esistenti - sia a livello interno, sia europeo ed internazionale, ivi compresa la discussa operazione Mare nostrum - non si sono rivelati efficaci o in qualche modo utili per la risoluzione delle difficoltà connesse al fenomeno migratorio. Gli impegni che avevamo proposto negli atti di indirizzo svariati mesi fa sono stati puntualmente disattesi, per non dire completamente ignorati! Quanto detto ci induce ad impegnare nuovamente e con maggiore forza il Governo a compiere una serie di fondamentali azioni. All'interno della mozione del Movimento 5 Stelle - a differenza di altri testi orientati per lo più a mettere una bandierina sul tema piuttosto che a proporre delle soluzioni - ritroverete degli impegni puntuali sui quali siamo chiamati a votare. Prima di tutto, considerata l'imminente Presidenza italiana dell'Unione europea, chiediamo una più decisa cooperazione tra Stati membri per affrontare l'emergenza umanitaria nel Mediterraneo. Sono necessari finanziamenti adeguati alle operazioni di soccorso e di accoglienza dei profughi e dei rifugiati; bisogna contrastare il traffico di esseri umani. Per troppo tempo, in troppi casi, l'Europa è rimasta spettatrice di pietra di fronte alle speculazioni delle multinazionali nei territori africani, ai drammi del Darfur, alle guerre in Libia, alla vendita incontrollata di armi. In secondo luogo, il Governo deve sostenere fattivamente le essenziali azioni svolte sia dall'agenzia Frontex, sia dall'Ufficio europeo di sostegno per l'asilo e dagli altri organismi preposti alla gestione del fenomeno. Ora più che mai è necessaria l'unificazione, in un unico organismo europeo, delle funzioni dei soggetti implicati attraverso lo spostamento della sede operativa a Lampedusa. Solo così si potrà realizzare un coordinamento delle operazioni di salvataggio ed assistenza ai migranti e la tutela delle frontiere dell'Unione europea, suddividendo in modo solidale, tra gli Stati membri, il carico umano ed economico di tale drammatica emergenza. In questa direzione devono essere continue le sollecitazioni nei confronti dell'Unione per una più efficace azione verso i Paesi di origine e di transito, impegnando e incentivando i rispettivi Governi a realizzare una seria politica di gestione dei flussi, soprattutto nella lotta alle organizzazioni criminali che speculano sulla disperazione altrui attraverso il traffico di esseri umani. Sono i fili invisibili della mafia che si celano dietro questi traffici. Vendere armi per le guerre, per poi traghettarne anche le vittime, come se si fosse affetti da una sindrome bipolare. È il Governo che deve inoltre adoperarsi per sospendere l'odiosa pratica del respingimento, favorendo il ricongiungimento dei minori con i genitori. E questo perché si tratta di pratiche che ledono i diritti fondamentali della persona e che sono fortemente stigmatizzate dai trattati internazionali che l'Italia ha sottoscritto e che, dunque, deve rispettare, senza se e senza ma. Ancora, a livello comunitario ed internazionale l'Unione deve dare attuazione alla direttiva 2001/55/CE del Consiglio, che detta norme minime per la concessione della protezione temporanea in caso di massicci afflussi, nonché sollecitare la Commissione europea ad attivare il Consiglio al fine di adottare misure temporanee a beneficio dello Stato membro o degli Stati membri interessati da un afflusso improvviso di cittadini di Paesi terzi. Il semestre di Presidenza italiano dovrà costituire un'occasione per avviare - presso le competenti istituzioni dell'Unione europea e presso le Nazioni Unite - azioni di cooperazione e sviluppo, di missioni umanitarie volte a istituire centri per i richiedenti asilo e rifugiati direttamente sulle coste dei Paesi del Nord Africa. In ultimo, ma non per ultimo, è necessario snellire le procedure di accoglienza e verifica delle situazioni giuridiche di tutti i migranti affinché possano lasciare celermente il territorio italiano, ricongiungendosi con i parenti che, di solito, già si trovano nei Paesi del Nord Europa. In conclusione, non esistono formule preconfezionate che risolvano con uno schiocco di dita la questione. Basterebbe però essere concordi su tre principi fondamentali: umanità, unità, universalità.
2014-06-11	M5S	MontevecchiMichela	Probabilmente chi riesce a racimolare le risorse per poter fare la traversata (racimolare è un eufemismo, perché si tratta di risorse economiche ingenti) con molti meno soldi potrebbe acquistare un biglietto aereo e recarsi direttamente nei luoghi di destinazione, perché sappiamo benissimo che oggi i Paesi del Sud dell'Europa sono diventati per lo più di transito verso destinazioni altre, soprattutto del Nord dell'Europa.
2014-06-11	M5S	MontevecchiMichela	Ricordo che in Italia questi temi sono di memoria più recente, più giovane, mentre ci sono altri Paesi dell'Unione europea che hanno conosciuto ed hanno dovuto affrontare queste problematiche e queste dinamiche già tantissimi anni fa, all'indomani dell'indipendenza di quelle che erano le colonie, i coloni e che, per secoli, hanno alimentato le economie di imperi che avevano il loro centro proprio qui in Europa.
2014-06-11	M5S	SimeoniIvana	Andiamo in Europa e facciamoci sentire, e mandiamo i rappresentanti italiani presso l'ONU a chiedere che siano loro a prendersi carico di questo esodo di massa
2014-06-11	PD	GuerraMariaCecilia	Qualcuno, più d'uno purtroppo, ha detto che dovremmo sospendere Mare nostrum. Di fronte a una tragedia e alle persone che muoiono in mare, la risposta non è ovviamente sospendere Mare nostrum. Bisogna impostarla in modo diverso, e credo che l'allarme che è stato lanciato, soprattutto dai parlamentari siciliani, vada colto con forza. Quello che dobbiamo fare è avere consapevolezza che dobbiamo discutere con l'Europa su come si ripartiscono in Europa i profughi che arrivano. Ma, attenzione che non siamo in una grande posizione di forza, perché non siamo il primo Paese quanto ad accoglienza di profughi: la Germania ne ha almeno dieci volte i nostri, la Francia cinque volte, il Regno Unito più del doppio, la Svezia e l'Olanda ne hanno più di noi. Quindi, non è che proprio abbiamo fatto già la nostra parte. E la nostra parte non la stiamo facendo del tutto bene, perché non siamo ancora attrezzati.
2014-06-11	PD	GuerraMariaCecilia	Questo non vuol dire però - e il dibattito ne ha dato ben conto - che non vi sia un problema: è ovvio che il problema c'è, e non si può risolvere solo con il buon cuore. È giusto avere un atteggiamento di accoglienza, ma il problema va ovviamente fronteggiato, non solo nel senso di prevenirlo, nella misura in cui è possibile, ma anche di dar seguito all'operazione che abbiamo messo in piedi meritevolmente, ossia Mare nostrum, che non si può fermare allo sbarco in Italia. Si tratta dunque di impegni che riguardano la comunità internazionale, e prima di tutto l'Europa, ma anche la nostra Nazione.
2014-06-11	PD	GuerraMariaCecilia	Ripeto, non basta sbarcare: bisogna anche avere una governance interna sull'accoglienza. C'è l'emergenza dello sbarco, ma c'è l'accoglienza e ci sono anche le politiche di integrazione, che richiedono soprattutto un'attenzione all'integrazione rivolta al lavoro. Su questo, varie cose sono state fatte (sperimentazioni, primi progetti, anche con finanziamenti europei, perché l'Europa non è la madre di tutti i vizi) e bisogna andare avanti. L'ultimo minuto del tempo a mia disposizione vorrei dedicarlo a un problema che mi sta molto a cuore, quello dei minori stranieri non accompagnati. Sicuramente c'è un'evoluzione fortissima: quest'anno sono sbarcati 2.400 minori stranieri, che sono una cifra enorme, se pensiamo che, nel complesso, quelli presenti in Italia nelle nostre strutture sono 7.182. C'è effettivamente un'impennata, e soprattutto si tratta sempre più di stranieri più piccoli: ormai ce ne sono almeno 800 che hanno quindici anni o meno, mentre prima erano quasi tutti sedicenni e diciassettenni. Questi ragazzi si trovano in larga parte in Sicilia, in situazioni di accoglienza molto precarie. La nostra legislazione va cambiata, perché ancora affida al Comune dove sono rintracciati l'obbligo di farsene carico. Questo non è un sistema che può andare avanti. È necessario un intervento normativo e un rafforzamento dell'intervento di sostegno economico, perché se è vero che ci sono 33 euro per i richiedenti asilo, non è altrettanto vero che ci sono 33 euro al giorno per i minori, ma questo onere ricade, ripeto, sulle spalle dei Comuni. È un tema che va affrontato con interventi normativi accompagnati da adeguate risorse finanziarie. Quindi è necessario un lavoro nei confronti dell'Europa, ma anche rimboccarsi le maniche in casa nostra per andare oltre Mare nostrum e fare ancora di più.
2014-06-11	PD	PaduaVenera	Una futura azione europea che sia invece condivisa e permanente dovrà svilupparsi su un doppio binario: al cuore del problema, in Africa, nel tentativo di portare aiuto e soccorso lì dove serve in via immediata; in Europa, dove si gioca la partita delle scelte su politiche che, per loro stessa natura, travalicano i confini nazionali e coinvolgono anche le autorità internazionali.
2014-06-11	PD	PaduaVenera	Una reale cooperazione tra i Paesi europei rappresenta ormai un passo necessario e non più rinviabile, un fattore determinante per modificare un approccio che dovrà essere condiviso con gli altri 27 Paesi dell'Unione: se non si collabora su una questione prioritaria come questa, non si troverà una soluzione adeguata e che sappia dare risposte concrete e fattive. C'è quindi innanzitutto una questione legata alla volontà di cooperazione in Europa, che si riversa a cascata nei rapporti tra l'Italia e la Sicilia, terra che - ci tengo a ricordarlo - rappresenta il fulcro geopolitico continentale in tema di migranti. È inevitabile e indispensabile che vengano predisposti programmi di aiuto strutturato, supportati dalle autorità comunitarie ed internazionali, per la costruzione di corridoi umanitari in Africa.
2014-06-11	PD	VattuoneVito	Dall'avvio dell'operazione sono state soccorse dalla nostra Marina militare (c'è stato un balletto di cifre in merito, ma cito la fonte del Ministero dell'interno, che è stata indicata nella mozione presentata dalla maggioranza e illustrata dal presidente Casini) oltre 39.000 persone, di cui oltre 5.000 minori, molte delle quali, com'è stato detto, se abbandonate a sé stesse sarebbero probabilmente diventate vittime del mare. Tra l'altro, senza fornire dati percentuali, la maggior parte di questi sono richiedenti asilo, quindi non sono clandestini ma esseri umani che arrivano da situazioni familiari disastrose, che vorrebbero ricongiungersi con le loro famiglie in altri Paesi d'Europa e non lo possono fare a causa dei criteri stabiliti dal regolamento detto Dublino III, citato poc'anzi dal senatore Compagna, che espone il Paese di prima accoglienza. Chiediamo quindi anche un intervento in questo senso.
2014-06-11	PD	VerducciFrancesco	A quel vincolo di solidarietà richiamiamo l'Unione europea oggi perché vogliamo che l'operazione Mare nostrum cambi di segno; non che venga cancellata, non che si riduca ma che invece venga ampliata, che avvii una nuova fase, che diventi a tutti gli effetti strumento europeo. Ne abbiamo l'opportunità anche per l'auspicio e la speranza che la Presidenza italiana del semestre porta con sé. Innanzitutto, intervenendo - come è stato detto - sulla revisione del regolamento del cosiddetto Dublino III. In Consiglio d'Europa, nella Commissione immigrazione, qualche giorno fa la delegazione italiana ha ottenuto un importante risultato: l'accoglimento della richiesta di revisione che permetterà a coloro che richiedono asilo di andare là dove chiedono, e non solo di stazionare nei Paesi di primo sbarco e di prima accoglienza.
2014-06-11	PD	VerducciFrancesco	Concludo dicendo che oggi decidiamo, in definitiva, sul destino di migliaia di persone, ma anche sul destino della nostra civiltà, della nostra Europa. Faremo questo stando vicini, con la speranza che essi ci trasmettono, ai tanti sindaci che reclamano lo stato di emergenza e ai quali dobbiamo rispondere, ma soprattutto ai tanti cittadini che in queste ore, non solo in Sicilia (soprattutto in Sicilia, ma anche in Puglia e in Calabria) stanno cercando beni di prima necessità per i tantissimi che sono sbarcati senza nulla. Questo penso ci sia dovuto quest'oggi.
2014-06-11	PD	VerducciFrancesco	Noi qui dobbiamo dare risposte, non fare demagogia; dobbiamo dare soluzioni e non lucrare sulla paura. Allora, ecco, in questa vicenda c'è l'enormità di quello che abbiamo alle spalle. C'è un sito che si chiama «Fortress Europe» che calcola quanti siano i morti nel nostro Mediterraneo dal 1988 ad oggi: sono 19.720. È quella che Papa Francesco ha chiamato anche lui, nel primo viaggio che ha voluto fare proprio a Lampedusa, la globalizzazione dell'indifferenza, richiamandoci a stare dalla parte degli umili e delle periferie. Questo, a mio avviso, significa Mare nostrum, e se noi siamo dovuti intervenire con Mare nostrum - lo dico con forza ai colleghi della Lega, soprattutto, che qui sono intervenuti - è perché abbiamo avuto a lungo politiche che sono state sbagliate e fallimentari: politiche che hanno inasprito e irrigidito l'atteggiamento nei confronti dell'immigrazione, avendo come unico risultato quello di ampliare le aree di irregolarità, di marginalità, con il fallimento della politica vergognosa dei respingimenti, del reato di clandestinità, che in realtà ha ridotto dal 2002 al 2009 i rimpatri che ci sono stati dall'Italia, oltre a garantirci poi procedure d'infrazione in Europa e interventi della Corte europea dei diritti dell'uomo. Ecco, in realtà noi italiani oggi dobbiamo reclamare all'Europa, per la credibilità che abbiamo riconquistato grazie a questa operazione, che ci sia finalmente, con decisione, una politica europea: una politica innanzitutto per il Mediterraneo, e quindi una politica europea per l'immigrazione. Dobbiamo chiedere e reclamare una conferenza internazionale sulla Libia, intervenire finalmente con una cooperazione internazionale che possa sanare quelle guerre, quei conflitti, quelle persecuzioni da cui in tantissimi, anche in queste ore, a migliaia scappano. Servono interventi diretti ed efficaci in Africa e in Medio Oriente, a sostegno di quelle economie locali (solo così saranno sempre di meno ad andarsene), a sostegno di quei processi di democratizzazione per lottare contro gli estremismi e le carestie.
2014-06-11	PD	VerducciFrancesco	Quando parliamo di chi non ce l'ha fatta ed è rimasto in fondo al Mare nostrum, parliamo di chi, fuggendo dalla Libia, dalla Siria, dall'Eritrea, dalla Somalia, è in larga parte non clandestino. Ma lo sappiamo: quando può arrivare in Europa, è richiedente asilo, e noi siamo tenuti a dare asilo, perché questo ce lo impone la nostra Costituzione, ce lo impongono le regole della nostra Europa. Questa è la vicenda su cui noi oggi siamo chiamati a decidere, che interroga, certo, le nostre coscienze ma interroga soprattutto la nostra responsabilità politica.
2014-06-11	PD	VerducciFrancesco	Signora Presidente, rappresentanti del Governo, è stato detto in quest'Aula, nel nostro dibattito, del costo dell'operazione Mare nostrum. È un costo che ci pesa, in una situazione di così grave crisi economica e di insicurezza; eppure quello è il costo che noi dobbiamo sostenere per sanare la ferita, la vergogna, come l'ha chiamata il presidente della Repubblica Giorgio Napolitano, il 3 ottobre dello scorso anno, di fronte alla morte di quelle 366 persone, di fronte alle bare in quella spianata a Lampedusa. È il costo per passare dalla vergogna alla credibilità che oggi il nostro Paese ha riconquistato in Europa grazie a questa operazione, Mare nostrum, che ha permesso di salvare più di 50.000 vite umane. Chiedo allora a me stesso e a questa Assemblea quale sia il costo di una vita umana, quanto ci costino le immagini di quei corpi in fondo a quel nostro mare. Noi su questo oggi dobbiamo decidere.
2014-06-12	PD	ToniniGiorgio	Concludo, signora Presidente. Noi preferivamo i metodi spicci di Gheddafi al metodo dell'UNHCR e dell'ONU. In Marocco non è così, perché la Spagna e il Marocco hanno voluto l'UNHCR, e adesso hanno una gestione razionale dei flussi di immigrazione. Noi invece non abbiamo voluto quella soluzione, e adesso piangiamo perché l'ONU non c'è? Noi ci stiamo battendo perché l'ONU ci sia, e il nostro Governo porterà l'ONU e l'Europa a gestire questa questione con intelligenza e con civiltà.
2014-06-12	PD	ToniniGiorgio	Non possiamo accettare lezioni da chi durante la settimana fa il nazionalista e poi si scopre che vuole più Europa la domenica nei comizi, quando dice che l'Europa non c'è. L'Europa siamo noi! E allora o chiediamo che ci sia più Europa o chiediamo che ce ne sia di meno: mettetevi d'accordo e diteci una volta per tutte se volete più Europa o ne volete di meno. Noi ne vogliamo di più, e abbiamo la credibilità a chiedere più impegno dell'Europa proprio perché abbiamo Mare nostrum, in questo momento, che sta facendo il suo dovere fino in fondo.
2014-06-12	PD	ToniniGiorgio	Poi c'è un secondo punto: noi vogliamo, come tutta l'Assemblea vuole, che l'Europa faccia di più. Siamo europeisti, e quindi vorremmo un'Europa nella quale la questione dell'asilo e della cittadinanza diventi una questione europea. Non abbiamo sentito né dal collega Gasparri né dal collega Divina parole di autocritica rispetto a chi ha voluto pervicacemente che la questione dell'asilo restasse di ambito nazionale. Si è detto infatti: dobbiamo difendere il valore della sovranità nazionale e quindi la questione dell'asilo deve restare prerogativa esclusiva degli Stati. Adesso piangiamo, ma il vostro è un pianto da coccodrilli, cari colleghi, perché avremmo dovuto, invece, batterci insieme perché la questione dell'asilo diventasse e diventi una questione comunitaria. E adesso, con chi pensate di fare un passo avanti su questa strada? Con la signora Le Pen? Voi, cari amici della Lega, pensate che la signora Le Pen sarà disponibile a dire sì a una competenza dell'Europa sulla questione dell'asilo? Forse Salvini non se n'è accorto, perché giustamente stava facendo la campagna elettorale in Italia, ma lo slogan della signora Le Pen era « Non à Bruxelles, oui à la France », cioè «No a Bruxelles, sì alla Francia», e non «Sì all'Europa»! Allora, si vuole più Europa o più Stati nazionali? Noi vogliamo che sulle cose importanti ci sia più Europa, ed è per questo che siamo europeisti!
2014-06-17	M5S	MolinariFrancesco	Si tratta, peraltro, di una criminalità che va sempre più espandendosi verso le regioni del Centro-Nord, nonché dell'Europa, accrescendo gli spazi di reinvestimento nelle economie legali. La mafia è diventata, dunque, economia, ed in alcune zone, specie della Calabria, vera e propria società contrapposta ed alternativa a quella democratica, operando - grazie a quelle risorse finanziarie illecitamente accumulate - come impresa ed istituzione, avvalendosi di due importanti vantaggi competitivi: non ha limiti nelle risorse finanziarie di cui dispone ed esercita il ricatto della violenza e dell'intimidazione nei confronti dei cittadini. Queste risorse, peraltro, non le reinveste nel territorio - pur prosciugandolo - se non in piccola parte e proprio per mantenere salda e forte la catena, ma nei ricchi mercati del Nord. Essa altera il gioco della libera concorrenza, eliminando gli imprenditori onesti dalla competizione economica attraverso attentati e estorsioni ed escludendo dal gioco economico chi non si piega. Il difetto di meritocrazia, che una società ad alta diffusione di illegalità soffre, si riflette poi nella burocrazia - a tutti i livelli - e, quindi, nell'erogazione dei servizi ai cittadini e alle imprese. Il crimine organizzato opera imponendo alle imprese delle scelte imprenditoriali su fornitori, manodopera, mercati di sbocco, quando non diventa esso stesso impresa, attraverso una rete costituita da molte piccole imprese possedute da membri - tipicamente caratterizzati da vincoli di consanguineità - della stessa famiglia criminale o da prestanome. In un'economia così condizionata e messa sotto tutela delle mafie, anche gli imprenditori non collusi sono così indotti a comportamenti non ispirati al perseguimento dell'efficienza economica, subendo i vincoli del contesto.
2014-06-17	PD	RicchiutiLucrezia	Signora Presidente, signori membri del Governo, onorevoli colleghi, sintetizzo il senso delle acquisizioni contenuto in questa relazione usando tre tweet : «la mafia è ricca, mettiamole le mani in tasca»; «le leggi italiane contro le mafie sono all'avanguardia, esportiamole in Europa»; «per ridare futuro all'Italia rendiamo le mafie una cosa del passato». Per chi ci ascolta da Radio radicale e ci vede sul canale satellitare e non ha, forse, il tempo di approfondire i tecnicismi complicati del testo oggi al nostro esame, premetto che le misure di prevenzione sono degli speciali rimedi giuridici, che partono dal presupposto che talora il pericolo per la tranquillità della vita di una comunità e per il suo tessuto civico e socioeconomico può non venire da comportamenti apertamente criminali. La legge esige un intervento repressivo dello Stato rispetto a comportamenti che hanno la piena dignità di reato; ma nulla esclude che essa reagisca con mezzi diversi dal processo penale, adatti a condotte personali ed economiche che mettono ugualmente in pericolo la libertà dei cittadini. Le misure di prevenzione si rivolgono ai soggetti socialmente pericolosi: quelli, cioè, che, in vario modo, ma in chiave concreta e riscontrabile, hanno dato prova di poter delinquere, dedicandosi a traffici illeciti e vivendo dei relativi proventi. A questa generica attitudine pericolosa, con il tempo, si è aggiunta anche una specifica previsione legislativa, che riguarda i pericolosi specifici, cioè quelli che hanno denotato le concrete potenzialità del legame con le mafie. In questo quadro, la legge italiana, all'avanguardia in questo settore, ha distinto progressivamente misure di prevenzione personali, come l'avviso orale (una specie di ammonimento pubblico), il rimpatrio obbligatorio, la sorveglianza speciale e il divieto di partecipazione alle manifestazioni sportive (il cosiddetto DASPO), da quelle patrimoniali, come il sequestro e la confisca dei beni che si ritengono di provenienza illecita. Nel campo specifico nel contrasto alla criminalità organizzata, la confisca di prevenzione viene così ad aggiungersi ad altri istituti che hanno lo stesso nome della confisca di cui al codice penale (articolo 240), che invece viene detta una misura di sicurezza, perché consegue ad un accertamento penale definitivo e riguarda le cose che servirono per commettere il reato o che ne costituiscono il prezzo o il profitto. L'applicazione delle misure di prevenzione non ha necessità di dimostrare la colpevolezza penale piena del soggetto destinatario. Esse non mirano a reprimere un reato vero e proprio, accertato con le garanzie, ma anche con i tempi e i costi, del processo penale; esse mirano - come dice l'espressione stessa - a prevenire. Insomma, l'ordinamento italiano ha ormai una cassetta degli attrezzi assai sofisticata e collaudata per la lotta alle mafie, che assicura tempestività ed efficacia e, al contempo, garanzie sufficienti per il destinatario, giacché si tratta pur sempre di misure su cui è pieno il sindacato del giudice. Oltre al versante, per così dire, ascendente, che porta alla confisca dei beni alle mafie, ne esiste anche uno discendente, che riguarda il come e il quando quei beni tornano alla collettività e vengono destinati alla pubblica utilità. Qui entra in gioco l'Agenzia nazionale per l'amministrazione e la destinazione dei beni sequestrati e confiscati, il cui direttore, il prefetto Postiglione, è stato nominato da pochi giorni. A lui va il mio augurio di buon lavoro e l'auspicio che egli recida con nettezza e senza timori l'opaca gestione del recente passato. Una volta che la confisca è stata disposta, spetta all'Agenzia amministrare il bene e destinarlo al beneficio pubblico, ora attraverso la gestione, ora attraverso la vendita. Non è sempre facile: la realtà economica e commerciale deve essere affrontata giorno per giorno, con competenze, capacità, talenti e coraggio, che variano da zona a zona, da bene a bene. Confiscare un terreno agricolo in Sicilia non è la stessa cosa che confiscare un'impresa in pieno centro a Roma, e conciliare le dovute procedure amministrative che esigono la trasparenza e i tempi dell'azione pubblica con la scaltrezza e l'acume richiesti dai tempi del mercato non è cosa da poco. L'incontro di questi mondi, le patologie che entrambi sono capaci di rivelare portano ai paradossi di cui leggiamo sui giornali: i beni del mafioso Lo Sicco dati in gestione al suo avvocato; il grande patrimonio Grigoli, che avrebbe i mezzi per andare avanti anche su un percorso lecito e che invece viene lasciato fallire; i terreni dei clan calabresi coltivati dai discendenti di quegli stessi clan che non sono ancora detenuti. Nella relazione c'è un accenno, insufficiente in realtà, perché poco dettagliato, alla banca dati dell'Agenzia, che dovrebbe essere l'anagrafe dei beni sequestrati e confiscati e dovrebbe permettere di conoscere in tempo reale il loro stato giuridico, economico e di conservazione. Si tratta di un caso scandaloso su cui la Commissione d'inchiesta dovrebbe adoperare a pieno i suoi poteri: risulta che per predisporre la banca dati siano stati spesi circa sette milioni di euro ma che il risultato non sia ancora conseguito. Si tratta di un fatto di gravità inaudita, i cui risvolti devono essere scandagliati con scrupolo per far emergere le responsabilità e le inettitudini. Questo lavoro deve essere fatto dalla Commissione d'inchiesta, altrimenti dovrà farlo direttamente la magistratura, e i colpevoli dovranno rispondere innanzi alla legge e all'erario. Sono state presentate due proposte di legge in questa materia che potrebbero in parte rimediare alle difficoltà: una è l'Atto Senato n. 1210, volto ad istituire presso il Ministero della giustizia un Albo nazionale degli amministratori giudiziari e degli amministratori dei beni confiscati e recante precisi requisiti di professionalità e onorabilità dei medesimi e con la previsione di nette incompatibilità e divieti di cumulo degli incarichi; l'altra, l'Atto Senato n. 1366, volta a concentrare in poche sedi giudiziarie la competenza per le decisioni sulle misure di prevenzione, onde non disperdere l'attività di proposta in mille rivoli. Spero che il Senato le discuta presto. Poi, onorevoli colleghi, c'è sempre l'urgenza di introdurre il reato di autoriciclaggio. Mi si consenta un accenno al semestre di Presidenza italiana dell'Unione europea: auspico che esso costituisca l'occasione per convincere gli altri Paesi dell'Unione che la direttiva confische, purtroppo, non è ancora sufficiente e le misure di prevenzione sono uno strumento indispensabile per aggredire l'accumulazione mafiosa, a prescindere dalla responsabilità penale. L'impresa mafiosa, soprattutto quella della 'ndrangheta, è ormai molto simile a quella, per così dire, ordinaria: conta il patrimonio di famiglia più che il singolo individuo; conta il successo del marchio più che l'ambizione del singolo affiliato. La forza intimidatrice sta più nell'implicito che quel marchio comunica che non in concrete condotte minacciose, che pure spesso non mancano. Le misure di prevenzione sono quindi essenziali perché attaccano «la roba», prima e a prescindere dall'accertamento della colpevolezza della persona. Chiudo, signora Presidente, e colgo l'occasione per alcuni ringraziamenti nominativi, perché sono necessari dopo la positiva conclusione in Cassazione del processo scaturito dall'operazione «Crimine infinito», che è tanta parte della storia recente nella lotta alla mafia della mia Regione, la Lombardia: ringrazio Ilda Boccassini, Alessandra Dolci, Paolo Storari, Salvatore Bellomo e poi Nicola Gratteri, Giuseppe Pignatone e Michele Prestipino
2014-06-18	M5S	GaettiLuigi	In realtà, il cibo influenza non solo il fisico, ma anche la coscienza e il modo di pensare. Oggi in Europa sei dei sette rischi principali di morte prematura (pressione del sangue, colesterolo, indice di massa corporea, consumo insufficiente di frutta e verdura, poca attività fisica e abuso di alcol) derivano da come mangiamo, beviamo e ci muoviamo. Il crescente numero di persone obese o sovrappeso in Europa è particolarmente allarmante. La Commissione europea auspica un approccio integrato, che coinvolga le parti interessate a livello locale, regionale, nazionale ed europeo. È proprio per l'importanza del problema la Commissione ha scritto il Libro bianco intitolato: «Una strategia europea sugli aspetti sanitari connessi all'alimentazione, al sovrappeso e all'obesità», in quanto vuole contribuire a ridurre i rischi associati alle cattive abitudini alimentari e alla mancanza di attività fisica.
2014-06-18	M5S	GaettiLuigi	Ma anche in Europa non stiamo meglio. Le analisi su 35 campioni di urine fatte dalla Friends of the Earth hanno dimostrato che nell'ultimo anno la quantità di glifosato è aumentata di ben dieci volte. Voglio rimarcare come i valori soglia siano differenti fra gli Stati Uniti e l'Europa (alla faccia della scientificità dei dati): come che il glifosato faccia meno male ai cittadini americani, per cui i valori soglia sono più alti, mentre fa più male agli europei, per cui i valori soglia devono essere più bassi. Questo dimostra la poca autorevolezza di molti enti, sia di ricerca che istituzionali, che rispondono più alle multinazionali che all'etica.
2014-06-18	PD	FerraraElena	Lo possiamo fare in una logica di sostenibilità, di innovazione e di qualità. Un nuovo modello agricolo, una più equa distribuzione delle risorse, un'attenzione più concreta alla qualità delle produzioni sono obiettivi possibili. E se proprio l'Italia, il Paese del cibo per eccellenza, la culla della dieta mediterranea (di cui si è parlato poc'anzi), chiamata a organizzare l'appuntamento sull'alimentazione più importante della storia moderna, noi tutti dobbiamo essere responsabilmente preparati. Come? Lo ha indicato in questi giorni lo stesso Presidente del Consiglio: «Per investire sul food dobbiamo ricostruire l'identità italiana». Per farlo non basta parlare di quanto è buono il made in Italy, serve maggiore consapevolezza della straordinaria varietà, tradizione, conformazione territoriale, produzione e lavorazione agroalimentare che il nostro Paese annovera. Unicità e patrimoni che devono - sottolineo: devono -contribuire alla nostra ripresa economica, essendo in grado di ingenerare opportunità turistiche, commerciali e industriali; possibilità che dobbiamo coltivare sostenendo ricerca e formazione. Incominciamo dalla scuola, attivando percorsi formativi sull'educazione al cibo in vista dell'Expo. Insegniamo ai nostri studenti il valore della sostenibilità, l'importanza di una distribuzione più equa delle produzioni, il rispetto delle risorse alimentari, la passione per l'agricoltura e l'allevamento, i benefici di un'alimentazione sana, le possibilità del riuso e le tante applicazioni del riciclo, la bellezza di conoscere la storia, cioè l'origine e la trasformazione dei prodotti che caratterizzano la nostra tradizione enogastronomica. Come per la cultura, anche per la promozione del cibo di qualità è necessario costruire una domanda consapevole. Conoscere significa mettere nelle mani del consumatore gli strumenti per valutare il prodotto e le produzioni. Sarà quindi maggiore la richiesta di informazioni e di trasparenza ai quali l'offerta dovrà rispondere. Una regola di mercato tanto semplice quanto efficace nella lotta alla contraffazione e a sostegno della tracciabilità. La Giornata mondiale dell'ambiente, che si celebra domani in tutto il mondo, ci insegna che gli sprechi sono sì un problema etico ed economico, ma anche un danno per l'ambiente: buttare il cibo vuol dire buttar via terreno, acqua ed energia. Eppure, secondo un sondaggio appena realizzato da Waste Watchers, solo quattro italiani su dieci ne sono consapevoli. È un problema culturale. È dall'impegno del singolo cittadino che dipende il conseguimento di grandi traguardi che le comunità internazionali si sono prefissati: per esempio, l'obiettivo della FAO e del World Food Programme è di ridurre del 50 per cento entro il 2020 l'attuale spreco di oltre un milione e 300.000 tonnellate di cibo commestibile. Non c'è bisogno di partire da zero: sono tanti i percorsi, nazionali e internazionali, che possono offrire uno stimolo prezioso e che possiamo tradurre nei nostri prossimi comportamenti quotidiani. Lo stesso Piano nazionale di prevenzione dello spreco alimentare prevede l'introduzione dell'educazione alimentare e ambientale tra le materie obbligatorie nelle scuole, una campagna di comunicazione nazionale su questi temi e regole più semplici per le donazioni di cibo invenduto. Secondo il Banco alimentare ogni anno in Italia vengono buttati via 12 miliardi e 300 milioni di euro di cibo consumabile. Le cose, per fortuna, stanno lentamente cambiando: circa un miliardo di euro in alimenti viene recuperato da supermercati e mense e ridistribuito a istituzioni di beneficenza. Anche in Europa ci sono esempi di buone prassi: come i due grandi frigoriferi collocati nel cortile di un condominio di Berlino, riforniti gratuitamente da supermercati e aziende che hanno merce prossima alla scadenza. Quindi solidarietà, ma anche tecnologia, come la sperimentazione - già in atto - di confezioni che cambiano colore man mano che si avvicina la data di scadenza, in modo da avvertire chi le ha in frigorifero. Inoltre, occorre promuovere comportamenti consapevoli: per esempio, non è detto che la frutta buona deve essere per forza bella, come è già stato sottolineato. In questi giorni il Presidente del Consiglio si è recato in Cina, nel mercato più importante dell'economia mondiale. Il vino italiano compre solo il 6 per cento delle importazioni: c'è quindi un margine di crescita incalcolabile per il nostro Paese e il futuro export. Tra meno di un anno moltissimi rappresentanti della Nazione che consuma più riso al mondo saranno in Italia per l'Expo. Avremo il mondo in casa, come diceva la collega Pignedoli. Ma come immaginiamo di rappresentare la nostra impareggiabile produzione risicola, la qualità dei nostri piatti e la bellezza delle nostre risaie, se neppure noi sappiamo distinguere l'arborio dal carnaroli? Il lavoro importantissimo che sta facendo il ministro Martina su questo settore è davvero notevole, ma va inquadrato in una cornice di carattere culturale. Anche per questo ringrazio ancora la collega Pignedoli e sostengo convintamente la mozione n. 262 (testo 2).
2014-06-18	PD	VaccariStefano	Cosa c'entra tutto ciò con Expo 2105? Io sono convinto che la sfida della crescita e dell'occupazione non possa essere disgiunta dal fronteggiare efficacemente il fenomeno dei cambiamenti climatici e dagli effetti che questi hanno già ed avranno sul nostro territorio e sull'economia agricola ad esso legata. Infatti, secondo le evidenze scientifiche presentate sia nell'ultimo rapporto di valutazione dell'IPCC, sia nel recente rapporto dell'Agenzia europea dell'ambiente, nei prossimi decenni l'Europa ed in particolare la regione del Mediterraneo dovrà far fronte ad impatti dei cambiamenti climatici particolarmente negativi che trasformeranno il Mediterraneo in una delle aree più vulnerabili d'Europa.
2014-06-18	PD	VaccariStefano	Pertanto, l'obiettivo principale di una strategia nazionale ed europea di adattamento ai cambiamenti climatici è elaborare una visione su come affrontare in futuro l'impatto di detti cambiamenti, individuando un set di azioni ed indirizzi per far fronte ad essi, comprese le variazioni climatiche e gli eventi meteorologici estremi. In tal modo sarà possibile ridurre al minimo i rischi derivanti da questi cambiamenti, proteggere la salute e il benessere e i beni della popolazione, i prodotti della terra, preservare le risorse e il patrimonio naturale. Ecco allora il nesso inscindibile tra ciò che la mozione pone al centro della nostra riflessione e i cambiamenti climatici. Lo dico da rappresentante di un territorio e di una Regione che ha vissuto, come e più di altre, sulla sua pelle gli effetti di questi cambiamenti con circa 2,7 miliardi di danni al comparto agricolo solo negli ultimi anni, su un sistema dove l'agroalimentare ha un peso molto importante soprattutto per l'economia locale, l' export ed il suo legame profondo con la storia, la cultura e le tradizioni di una terra. Le produzioni DOP e IGP sono concentrate nei Paesi mediterranei e l'Italia è la Nazione che ne detiene il maggior numero; in particolare, l'Emilia Romagna e Modena, il mio territorio, ne detengono il numero maggiore. La forza di questo sistema agroalimentare, saldamente inserito in un sistema regionale, che colloca l'Emilia-Romagna al primo posto per fatturato export, è data dalla grande varietà di produzioni di qualità, da una grande storia legata al vissuto degli insediamenti agricoli, da tradizioni che non si sono perse, dal riconoscersi nell'identità e nei valori legati alla trasformazione del prodotto e dalla conseguente coesione sociale del tessuto agricolo. Anche per questo è decisivo e fondamentale che all'interno di Expo 2015 trovi spazio una riflessione profonda su come si debba e si possa tutelare tutta questa ricchezza colturale, di biodiversità, di produzioni tipiche, di identità e valori dagli stravolgimenti che un clima cambiato può determinare. La presidenza italiana del prossimo semestre europeo può svolgere su questo un ruolo importante in Europa e verso la comunità internazionale, di traino e a tutela di una fetta molto importante della propria economia, 1'unica che durante questa terribile crisi che stiamo vivendo ha rappresentato un punto di forza del sistema Paese nel mondo. Dentro ad un nuovo progetto europeo di sviluppo sostenibile, equo e inclusivo, in grado di affrontare sia la crisi economica e finanziaria sia quella ecologica e climatica, promotore di nuove attività produttive green, trasformatore di molte di quelle esistenti, serve mettere al centro dell'iniziativa dell'Italia in Europa azioni coerenti ed efficaci, tra cui anche quella di un patto globale per il cibo. A partire dal protocollo di Milano, cioè, bisogna puntare su un'agricoltura europea di qualità, senza OGM, assicurando la piena integrazione dei requisiti ambientali e la riduzione degli impatti inquinanti, valorizzando di tale agricoltura le tipicità nonché il ruolo multifunzionale: il ruolo di presidio del territorio e di tutela della biodiversità, di sostegno alle attività che aumentano l'occupazione in agricoltura attraverso la filiera corta, le agroenergie. Solo così la ricaduta a medio-lungo termine di Expo ci permetterà di capire che la biodiversità del nostro territorio, se rispettato e tutelato, può essere una ricchezza immensa anche in termini di prodotto interno lordo. Ho terminato, Presidente. Voglio concludere sottolineando come con la nostra mozione il nostro Paese, per tramite del suo Governo, potrà affrontare i prossimi mesi di presidenza UE con una consapevolezza e con un sostegno politico importante per tanti motivi. Uno di questi è senza dubbio la riduzione dello spreco alimentare. Anche per questo sono orgoglioso, da suo conterraneo, che in occasione di Expo 2015 sia lo chef tristellato Michelin Massimo Bottura a realizzare un progetto di grande valore culturale, che - lo voglio ricordare - coinvolgerà molti altri chef italiani e internazionali: egli, infatti, lavorerà con altri colleghi per proporre un riutilizzo degli scarti alimentari dei ristoranti e dei punti di ristoro di Expo 2015 nella mensa ambrosiana degli indigenti. L'idea servirà per dimostrare che siamo quello che mangiamo e che nulla di commestibile può essere considerato scarto, che lo scarto può essere materia prima... PRESIDENTE. Concluda, senatore, per favore. VACCARI (PD). ...che la lotta per ridurre gli sprechi può renderci persone migliori, farci risparmiare, tutelare l'ambiente, ridurre le disuguaglianze fra le diverse parti del mondo.
2014-06-18	FI	PelinoPaola	Signora Presidente, signora Sottosegretario, onorevoli colleghi, la politica climatica ed energetica deve perseguire tre obiettivi fondamentali: sicurezza degli approvvigionamenti, raggiungimento degli obiettivi ambientali e competitività dell'industria. Sono politiche che vanno inquadrate in un contesto mondiale, se è vero che l'Europa è responsabile solo del 14 per cento delle emissioni globali. Su queste basi si fonda il nostro ragionamento, che non può essere limitato al problema momentaneo di un rigassificatore o di una centrale.
2014-06-18	LN	ArrigoniPaolo	Vari studi hanno dimostrato che innanzitutto è impossibile produrre tutta l'energia elettrica richiesta dagli utenti attraverso il ricorso alle rinnovabili (oggi, compreso l'idroelettrico, siamo al 25 per cento rispetto alle necessità). In secondo luogo, vi è la necessità di garantire un mix energetico o una differenziazione delle fonti, come diceva prima il collega Cioffi, per poter ridurre la dipendenza dai Paesi produttori di fonti fossili, soprattutto petrolio e metano. Ricordo che in, tal senso, dipendiamo per l'80 per cento. Inoltre, giova sottolineare come il bilancio energetico dell'Italia, specifico per l'energia elettrica, presenti un deficit non indifferente pari al 13,1 per cento. Gli ultimi dati disponibili di Terna indicano che, su un totale di energia richiesta di 316 terawattora nel 2012, ben 43,1 sono importati dall'estero, anche da chi produce con il nucleare. Questo è un paradosso. Dunque, la necessità di produrre una parte di energia elettrica con il carbone rientra in questa opportunità del mix energetico. Il carbone ancora oggi viene identificato come il combustibile fossile in assoluto più economico per produrre energia elettrica, ancorché le concentrazioni di anidride carbonica prodotte nell'atmosfera siano superiori a quelle prodotte dalle centrali a metano. Tuttavia, sono stati fatti molti progressi tecnologici e passi avanti nella riduzione delle emissioni e, comunque, i monitoraggi h24 imposti dai decreti VIA e dall'AIA garantiscono livelli di concentrazione compatibili con l'ambiente. Anche la centrale ENEL di Civitavecchia, oggetto delle mozioni n. 133 (testo 2) e 274 (testo 2), da più parti definita come un modello di efficienza o come uno dei migliori esempi di centrale a carbone, presenta una sala per il controllo di processo e adeguata strumentazione elettronica per il monitoraggio continuo del livello delle emissioni per garantire medie giornaliere rigorosissime imposte dalle autorizzazioni ambientali. Anche gli impianti presenti di trasporto e stoccaggio del carbone sono un'eccellenza e, garantisco, sono tutt'altra cosa rispetto a quanto ancora vergognosamente è presente nello stabilimento dell'Ilva di Taranto o in quello della Lucchini a Piombino. L'Italia negli ultimi anni, anche a seguito del referendum del 1987, dopo il disastro di Chernobyl, aveva fortemente sbilanciato il proprio mix energetico verso il gas, che senz'altro inquina meno, ma rimane costoso, essendo l'andamento del suo prezzo legato a quello del greggio. L'esigenza di riequilibrare il concorso delle fonti che partecipano alla generazione elettrica è dunque oggi sotto gli occhi di tutti. Non possiamo sottacere che, oltre a non essere autonomi come Paese, il costo dell'energia elettrica in Italia è molto superiore rispetto a quello di altri Paesi europei; un aspetto, questo, che per le nostre imprese incide notevolmente sul costo del prodotto finale e, dunque, sulla competitività. Eurostat certifica che l'energia elettrica per le famiglie e per l'industria è cara per l'Italia e anche per la Germania (che vedono bollette gonfiate a causa della tassazione e degli incentivi per le rinnovabili), mentre ha prezzi decisamente più convenienti in Francia (dove la produzione è basata sul nucleare) e nei paesi dell'Est Europa che si affidano al carbone. Escluso il nucleare, bandito dall'esito del referendum popolare del 2011, il carbone, usato con sistemi di controllo rigorosi, può rappresentare un'alternativa in quanto è un combustibile ampiamente disponibile sul mercato e dunque più economico rispetto a gas e petrolio. Chiaramente, il caso di Civitavecchia è particolare perché fin dai primi degli anni Sessanta la città ha subito la realizzazione di tre centrali ad olio combustibile con una concentrazione di emissioni che ha comportato, negli anni, impatti sulla salute della cittadinanza e sull'ambiente. Ma i risultati allarmanti delle indagini epidemiologiche, come detto anche nelle stesse mozioni, sono dovuti agli impianti precedenti e non esistono prove che sono addebitabili alle emissioni della centrale riconvertita a carbone con un intervento iniziato nel 2003 e completato nel 2010. In ogni caso, risulta evidente che la centrale a carbone di Civitavecchia è un impianto controllato che ha ottenuto tutte le autorizzazioni ambientali previste dalla legislazione vigente. Chiedere la riapertura dell'AIA è strumentale! Se non la si condivide, allora è necessario cambiare la legge che la disciplina! Certo, occorre continuamente garantire i limiti di legge e delle autorizzazioni ambientali, perché ne va di mezzo la salute dei cittadini. Però, in merito, non possiamo sottacere che la commissione VIA, così come l'ARPA e gli altri enti di controllo coinvolti, stanno operando effettuando verifiche periodiche in ottemperanza alle prescrizioni AIA e VIA, così come si stanno realizzando le compensazioni pattuite (ad esempio, il trapianto di posidonia oceanica). Le due mozioni sulla centrale di Civitavecchia toccano anche il tema della combustione del CDR e del CSS, potenzialmente impiegabili nel territorio per la produzione di energia elettrica da termovalorizzazione. Questa parte nei testi è disomogenea, crea confusione e nulla c'entra con la centrale elettrica a carbone. Ricordo che già nel settembre 2013 in quest'Aula si è tenuto un ampio dibattito a seguito dell'esame di mozioni specifiche, durante il quale il gruppo della Lega Nord e Autonomie aveva manifestato l'esigenza di procedere con prudenza e soprattutto la necessità di effettuare approfondimenti e verifiche prima dell'uso del CSS nei cementifici, negli inceneritori e nei termovalorizzatori. Richieste che purtroppo il Governo respinse.
2014-06-18	LN	CentinaioGianMarco	Ancora una volta abbiamo perso un treno, perdendo una possibile opportunità per le prossime generazioni. In quale situazione ci ritroviamo, quindi? I quattro quinti dell'energia che usiamo arrivano dall'estero, ma anche da centrali nucleari che producono energia elettrica a pochi chilometri da casa nostra: noi, che con un referendum abbiamo deciso di non avere il nucleare in Italia, ce l'abbiamo in realtà a qualche chilometro di distanza, dove andiamo a comprare energia elettrica, sapendo benissimo che l'energia che acquistiamo arriva anche da quelle centrali nucleari. Cosa ci chiediamo, dunque, in questo momento? Ci chiediamo perché non creare finalmente un serio progetto di politica energetica, di cui abbiamo bisogno, perché l'Italia ne ha bisogno: a chiederlo sono infatti il nostro Paese, ma soprattutto le aziende e la vostra Europa, quella che nella recente campagna elettorale molti di voi hanno elogiato ed esaltato; poi, però, quando si tratta di andare a vedere i problemi concreti, siamo sempre deficitari, come al solito. In questo momento, quindi, una politica energetica ci viene richiesta. Abbiamo avuto l'opportunità di iniziare a dibattere su una vera politica energetica, nel momento in cui, durante il Governo Letta, abbiamo trattato ed approvato il progetto del gasdotto TAP (Trans adriatic pipeline), grazie al quale l'Italia diventerà un hub europeo per quanto riguarda l'arrivo del gas da Paesi extraeuropei. Avevamo questa possibilità, come pure quella di interloquire da protagonisti con i partner europei, di dire la nostra e, in quel momento, di iniziare a ragionare su una vera politica energetica. Purtroppo non l'abbiamo fatto, e abbiamo ragionato sempre in situazioni di emergenza: dovevamo votare alla velocità della luce, l'abbiamo fatto e poi siamo passati ad altro, forse qualcosa di più impellente. Oggi, quello che chiediamo è di ragionare su di una politica energetica. Altro fatto importante che dobbiamo evidenziare è che il 90 per cento del gas che utilizziamo arriva dall'estero, ossia dai nostri fornitori storici, come la Russia, la Libia e l'Algeria, Stati che al momento ci danno grandissime quantità di gas, ma che hanno situazioni politiche interne ad altissimo rischio. Di conseguenza, sappiamo benissimo tutti che, a causa della politica di quegli Stati, soprattutto nordafricani, noi come Italia non possiamo avere una politica energetica di medio e lungo periodo. In alcuni casi, dobbiamo anzi dipendere dagli umori dei nostri partner, che molto spesso non sono i migliori nei confronti dell'Europa - e l'Italia, ahimè, ne fa parte - con il rischio che ogni volta ci minaccino di chiuderci i rubinetti se non facciamo quello che vogliono. In questo caso, quale può essere una proposta alternativa? La soluzione sta nei rigassificatori, ma in un'ottica futura e moderna, cercando di non fare il solito ragionamento con centrali obsolete e strutture che in questo momento guardano al passato. Vi sono tecnologie moderne per quanto riguarda l'utilizzo di questa forma di energia, ci sono le navi metaniere, e attraverso queste - come sappiamo benissimo e come ha detto benissimo il collega Consiglio - riusciamo ad applicare delle nuove tecnologie. Facciamolo, però, ragioniamo, andiamo in quella direzione, altrimenti andremo sempre verso la costruzione di una centrale che alla fine creerà problemi e disagi nella collettività. Oltre a questo, lo ribadiamo, e questo lo dico al Ministro e al Governo, abbiamo bisogno di una politica energetica. Però, fateci capire qual è la vostra politica energetica, se c'è.
2014-06-18	LN	ConsiglioNunziante	Ho ascoltato l'intervento del senatore Cioffi, che ha parlato di Europa. Vorrei ricordare al senatore e a me stesso che nell'Europa a 27 le Nazioni dimostrano chiaramente che le fonti di base per un sistema affidabile e sostenibile debbano necessariamente basarsi sul carbone e sul nucleare. Questo è quanto fanno gli altri Stati. Questo è quanto insegnano tutti i Paesi del G8, esclusa l'Italia. Ricordo che quanto più una delle fonti è trascurata, tanto più c'è bisogno di attingere all'altra.
2014-06-18	LN	ConsiglioNunziante	Vorrei quindi fare un'altra considerazione. L'Europa si era dotata di un piano d'azione per la sicurezza e la solidarietà nel settore energetico, che si articolava in più punti, facendo riferimento: a collegamenti con i mercati energetici tuttora isolati in Europa; alla realizzazione di un corridoio meridionale di trasporto del gas per l'adduzione del gas dal Medio Oriente e dalla regione del Caspio; all'idea di ricorrere al gas naturale liquefatto ai fini della diversificazione del mercato europeo; all'idea altresì di collegare l'Europa con la sponda meridionale del Mediterraneo attraverso interconnessioni di gas e di elettricità. Questo per dire che cosa, signora Presidente? Che c'è una volontà, da parte dell'Europa, di costruire infrastrutture e di mettere in condizione di interconnettere tutti gli Stati dell'Europa a 28; che c'è una voglia di far sì che ci sia la possibilità di ricorrere anche a una diversificazione di approvvigionamento che provenga direttamente da navi che circolano nell'Adriatico, come capita per l'Italia con l'approvvigionamento dal Qatar, che mette in condizione il nostro Paese di essere un po' più autonomo nei confronti dei Paesi dell'Est.
2014-06-18	M5S	CioffiAndrea	Con questa politica, infatti, noi continuiamo a fare infrastrutture inutili e a metterle in carico alla bolletta. Noi chiediamo di fare delle misure razionali, che è quello che vuole l'Europa: ad esempio, incrementando le interconnessioni esistenti (delle interconnessioni dell'elettrico parleremo un'altra volta).
2014-06-18	M5S	CioffiAndrea	Conosciamo tutti l'evoluzione dello scenario energetico. Siamo passati attraverso un'evoluzione generale da un forte utilizzo di petrolio al gas e, come ci ha ricordato poco fa il senatore Martelli, abbiamo anche ripreso una fonte antica, il carbone, per motivi squisitamente economici. Qualcuno in Italia ha detto che si tratta di differenziare le fonti, ma il problema è che se differenziamo le fonti ma non riflettiamo su quello che facciamo non stiamo facendo bene il nostro lavoro. La nostra prospettiva, infatti, è ricordarci che l'Europa, e l'Italia in particolare, introita fonti energetiche dall'estero: l'86 per cento delle fonti energetiche l'Italia le compra dall'estero. L'Italia, però, ha molte cose, e soprattutto molto sole (lo sappiamo), come pure un discreto vento: potremmo quindi riflettere su questi punti.
2014-06-18	M5S	CioffiAndrea	Per quello che riguarda i consumi, sappiamo che in Europa abbiamo utilizzato 530 miliardi di metri cubi di gas nel 2005, ma i dati sono scesi, perché nel 2011 ne abbiamo utilizzati 468 e nel 2013 ne abbiamo utilizzati 462. Questi sono dati di Eurogas, l'associazione che riunisce tutti i distributori di gas, che ci dice che cioè nel 2035, cioè tra 21 anni, l'incremento della richiesta di gas in Europa sarà del 7 per cento superiore rispetto al 2010. Diciamo che questo è un dato di fatto: prendiamolo per buono.
2014-06-18	M5S	CioffiAndrea	Qual è dunque la capacità d'importazione di gas in Europa? Lo importiamo via tubo o tramite i rigassificatori. Mi sono andato a studiare due cartine dell'Europa molto belle - che si trovano anche su Internet, e se studiate vi fa bene - la prima delle quali rappresenta tutti i tubi presenti in Europa e la capacità di transito europea, mentre la seconda riporta tutti i terminali di rigassificazione europea, quelli in esercizio e quelli previsti (anche in questo caso, se studiate vi fa bene). Io me le sono studiate, e secondo il dato del 2012, la capacità d'importazione è pari a 530 miliardi di metri cubi via pipeline, mentre per i rigassificatori ad oggi è di 197 miliardi di metri cubi: pertanto abbiamo in totale 720 miliardi di metri cubi. Dal momento però che la richiesta - come vi ho detto prima - è pari al risultato della sottrazione dei 100 miliardi di metri cubi da quei 570, che fa 470, ad oggi, con le infrastrutture che abbiamo, siamo in grado di importare in Europa un volume di gas superiore del 54 per cento alla previsione del 2035.
2014-06-18	M5S	CioffiAndrea	Quanto gas produce l'Europa? Vediamo la produzione interna: l'ultimo dato disponibile, che è del 2012, riporta 157 miliardi di metri cubi. Facciamo una previsione al 2035, visto che abbiamo una richiesta per tale data, ed ipotizziamo che produrremo 100 miliardi di metri cubi, quindi molti di meno, considerando che le fonti tendono ad esaurirsi.
2014-06-18	M5S	CioffiAndrea	Se noi - sto parlando di trasporti - non abbiamo la forza e la volontà di cambiare questo sistema e di renderci conto che l'unico modo che abbiamo è utilizzare le nostre risorse endogene, per non essere più schiavi del gas che ci dà Putin (diciamolo, tanto per capirci) e di quel vecchio imperialismo che veniva da oltreoceano, se noi non usciamo da questa logica, l'Europa che forza ha? Parlate sempre di Europa, ma vogliamo dare forza a quest'Europa? Altrimenti, di cosa stiamo parlando? Dobbiamo avere il coraggio di osare!
2014-06-18	M5S	CioffiAndrea	Signora Presidente, vorrei ripartire dalle ultime affermazioni del senatore Martelli, il quale ha detto che dobbiamo spendere bene le risorse che abbiamo, e questo è un punto fondamentale. Poiché dobbiamo spendere bene le risorse che abbiamo, e in questa mozione parliamo di rigassificatori, nel corso dell'illustrazione chiarirò perché i rigassificatori non servono. Essi non solo non servono all'Italia, ma neanche all'Europa. Visto che parliamo tanto di Europa - da poco abbiamo fatto le elezioni europee ed eletto un nuovo Parlamento europeo - sarà il caso di allargare la nostra visione all'Europa e vedere se questa ha davvero bisogno di un rigassificatore.
2014-06-18	M5S	CioffiAndrea	Voglio però ritornare al discorso sui rigassificatori: in questa sede, mi preme molto fare un'analisi squisitamente economica, perché so che è un tema che vi appassiona maggiormente. Mettiamoci di fronte ai numeri che ci vengono dati da vari enti, come la Commissione europea o l'ENI - e che quindi non sono inventati da noi, ma sono ufficiali - ed usiamoli per dimostrare che rigassificare non serve. Per far questo, dobbiamo prendere in esame tre punti, con riferimento all'Europa: i consumi, la produzione interna e la capacità d'importazione.
2014-06-18	M5S	MartelliCarlo	Il secondo punto, che è di respiro più generale, per noi vuole rappresentare una sorta di sfida: vi sfidiamo ad andare a mettere mano ad un piano energetico che abbia un senso e che non sia fatto solamente di interventi spot, come tirare un tubo del gas da Shah Deniz in Azerbaigian, fare qualche buco per tirare su il petrolio peggiore che ci sia al mondo o cercare di costruire delle centrali che brucino carbone e CSS in co-combustione. Civitavecchia è importante come punto locale perché ha un primato italiano: ha il più alto rapporto tra potenza installata e numero di abitanti. Questo rapporto in Italia è di 1,4 kilowatt per abitante, a Civitavecchia è di 70, quindi 50 volte tanto. Se questo stesso rapporto venisse rispettato in tutta Italia, il nostro Paese avrebbe una capacità di generazione elettrica pari a quella dell'intero territorio americano (Nord e Sud America): forniremmo 6.200 megawatt di potenza installata. È chiaro che c'è un'anomalia, in una città di 100.000 abitanti. Come è stato ricordato, ci sono due impianti in città: uno da 1.980 megawatt a Torrevaldaliga Nord, e uno da 1.200 megawatt a Torrevaldaliga Sud. Quello di Torrevaldaliga Nord è importante perché appartiene a una società controllata dallo Stato, e una società tale ha come prima missione, come primo dovere, non quello di fare utile, ma quello di fare qualcosa di socialmente utile (l'avverbio fa una notevole differenza tra chi persegue il puro profitto e chi persegue scopi diversi). Quindi è su questo che ci concentriamo. Tra l'altro, queste due centrali non sono le uniche che impattano sulla città, perché a 30 chilometri di distanza c'è la centrale più grande d'Italia, la «Alessandro Volta» di Montalto di Castro, con 3.600 megawatt, alimentata ad olio combustibile. Per fortuna di tutti, funziona per 3.000 ore all'anno, ma è comunque un mostro che incombe, ed è la seconda o la terza centrale d'Europa, superata solo dal mostro di Bełchatów in Polonia che ha 13 gruppi e 5.200 megawatt. Giusto per dare qualche input scientifico. Perché puntiamo l'attenzione sull'impianto a carbone e su questi impianti in Italia? Perché hanno un primato, quello delle esternalità negative, cioè gli extracosti sanitari ed ambientali che generano come ricaduta sul territorio. Secondo uno studio dell'università di Stoccarda, i morti causati dalle centrali a carbone in Europa sono 22.300, di cui 521 solamente in Italia. L'extracosto è facilmente calcolabile. L'ARPA, ad esempio, ha fatto una stima secondo la quale ammontano a 3,6 miliardi gli extracosti sanitari negli ultimi dieci anni, causati solo nella zona di Civitavecchia, e i soli danni all'agricoltura per il 2009 sono di 156 milioni. Quindi, voi capite che, nel momento in cui si decidesse di chiudere quell'impianto, avremmo già un risparmio di 156 milioni, che non è poco, e che sarebbero liberati per altre attività. L'obiezione potrebbe essere: perché volete chiudere l'impianto? In effetti la nostra mozione chiede di uscire da questo impianto entro il 2020. Lo chiediamo per un motivo molto semplice: perché l'Italia soffre di un eccesso di generazione elettrica. Abbiamo una potenza installata di 124 gigawatt, con una potenza media istantanea, ossia quello che mediamente viene richiesto nell'arco di una giornata, di 37, con un minimo di 20 e un massimo storico di 56,8. La potenza media generabile con il nostro parco è 69, ed è superiore al picco massimo previsto da Terna per il 2023. Quindi noi potremmo stare fermi e non fare più niente fino al 2023 e avremmo comunque la possibilità di generare energia elettrica. Ne consegue che questa centrale non serve, come non ne servono altre. Detto ciò, l'invito è il seguente: siccome Civitavecchia ha già subito tutto l'impatto ambientale relativo a quarant'anni di emissioni da parte dell'altro impianto, che era il più grande impianto d'Italia insieme a Porto Tolle, sta subendo tuttora l'impatto dell'impianto Torrevaldaliga Sud che brucia metano (ma il metano produce le stesse sostanze inquinanti del carbone), e poi c'è sempre l'impianto di Montalto di Castro, noi chiediamo un impegno al Governo di intervenire, come azionista di maggioranza, per uscire dalla centrale a carbone di Torrevaldaliga Nord entro il 2020. Noi chiediamo anche qualcosa di più, ossia di predisporre un'uscita dal carbone in Italia entro il 2025. Gli impianti saranno comunque per la maggior parte a fine vita entro quella data, perché la durata di un impianto è scritta (non c'è niente da fare: è nei dati di progetto). Lo chiediamo per molti motivi: le esternalità negative ve le ho già elencate, ma non c'è solo questo. Ogni volta che bruciamo un chilo di carbone, produciamo quasi tre chili di CO₂. Ciò vuol dire che questo impianto produce da solo 16 milioni di tonnellate di CO₂. Noi ci siamo impegnati a ridurre le emissioni di CO₂ in atmosfera, e il carbone è la fonte energetica che ne produce di più, perché il carbone è carbonio, e una molecola di carbonio se ne «frega» due di ossigeno. almeno il metano è un po' più generoso, perché è fatto da un atomo di carbonio e quattro di idrogeno, e se ne «frega» due di ossigeno, quindi è un po' più onesto ambientalmente. Quindi lo chiediamo per questo motivo. La Corte dei conti inglese ha fatto dei conti, appunto, e ha detto che ogni tonnellata di CO₂ ha un'esternalità negativa che costa tra i 30 e 120 dollari. Facciamo una media di 60. Questo impianto produce 15 milioni di tonnellate: sono 900 milioni di extracosti dovuti solo alle emissioni in atmosfera. Si tratta già di un altro buon motivo per dire stop al carbone. L'altro motivo è che, a dispetto di quel che si dice, il carbone pulito non esiste, è una finta e si chiama greenwashing. Non esiste perché se dite che c'è un impianto di filtrazione è bene ricordare la legge di conservazione della massa: in assenza di reazioni nucleari, tanta massa brucia tante ceneri si ottengono, né più né meno. In parte sono nell'aria, in parte sono nel terreno, in parte sono nei benedetti filtri, che voi declamate come risolutivi del problema. Il filtro ferma solamente una parte della massa, le particelle abbastanza grandi. Se le fermasse tutte, il filtro fermerebbe esattamente la stessa massa che viene bruciata, quattro milioni e mezzo di tonnellate, il che è impossibile. Oltretutto i filtri lasciano passare le particelle più piccole che, in base a qualunque studio medico, sono quelle che vanno più in profondità nel tessuto polmonare e provocano i danni più gravi. Quindi, non veniteci a dire che un filtro risolve il problema. C'è poi la questione delle ceneri. Queste ultime vengono da un minerale antico, il carbone, e quindi contengono molti metalli pesanti, fra i quali il cadmio e il mercurio, e sono anche debolmente radioattivi. Pertanto, la trovata geniale di incorporarle nel cemento, come qualcuno propone, è priva di senso. Sono tutte sfide che bisogna raccogliere per uscire dal carbone e non ritrovarsi con mostri di questo tipo. La nostra proposta è finalizzata a far sì che il Governo sia impegnato a destinare tutte le risorse messe a bilancio dall'ENEL per gli interventi sul carbone, come il ripotenziamento, esclusivamente alla riambientalizzazione, vale a dire filtri migliori, generazione elettrica localizzata, sviluppare sistemi di stoccaggio dell'energia domestica, riattivare i sistemi di pompaggio. Abbiamo presentato una mozione in tale direzione, perché il pompaggio idroelettrico ci permette di ottimizzare e armonizzare la generazione diurna prodotta dalle fonti energetiche discontinue: eolica, discontinua per definizione, e fotovoltaica perché funziona solo in un determinato momento della giornata. Si tratta di prendere gli stessi soldi e indirizzarli da un'altra parte. Il Governo deve avere questa missione. Una società controllata dal pubblico deve avere questa missione: utilizzare i soldi per il fine migliore a favore della collettività, e non per produrre profitto. Questo è il nostro invito. I soldi ci sono, per cui da un lato risparmiamo sulla esternalità e dall'altro dirottiamo fondi già a bilancio. Possiamo farlo e trovarci in prima fila in quella che è la tendenza mondiale. In questo momento nel mondo il carbone viene utilizzato perché costa poco, però non costa poco di per sé, ma perché negli Stati Uniti è stato messo fuori mercato dalla loro legislazione che prevede un tetto alle emissioni di mercurio al camino. In tal modo il carbone è fuori mercato. Quindi, non facciamoci ingolosire da una materia prima a basso prezzo, perché quando qualcosa costa poco spesso è una grande schifezza. Il fatto che qualcuno la rifiuti dovrebbe essere anche per noi un monito a non prenderla. E non solo quella, ma anche il combustibile solido secondario (CSS), di cui ha parlato la senatrice De Petris. Non mettiamoci nell'ottica di utilizzare questi impianti come forni di incenerimento del CSS, perché faremmo un errore enorme, e i nostri figli non ce lo perdonerebbero mai.
2014-06-18	M5S	NugnesPaola	Ma se la logica non è passata di moda, visto che stiamo parlando di cose concrete, di numeri e di dati, io vorrei sapere secondo quale logica adesso si stanno attaccando le fonti rinnovabili. Lo si sta facendo da più parti, perché sentiamo tali attacchi da Renzi, dalla Guidi, che afferma che bisogna dire basta a questo ambientalismo che vuole fermare le perforazioni nel Sud e vuole impedire di recuperare questo oro nero, oppure lo sentiamo da Galletti il quale, benché venga a farci un bellissimo discorso in Commissione, poi dice che il nostro riferimento è la SEN, quella di Clini dell'inizio del 2013. Ma quella non è una vera strategia energetica nazionale, che sia in linea con l'Europa! Io allora mi preoccupo, perché se il semestre italiano è quello che ci aspetta e se questa è la nostra SEN, noi siamo innanzitutto fuori tema con l'Europa, perché non stiamo andando nella giusta direzione.
2014-06-18	PD	PuppatoLaura	A fronte di questo, nella nostra mozione, com'è noto, abbiamo citato non solo la strategia Europa 2020, ormai nota a tutti, ma anche l'indirizzo emanato quest'anno dalla Commissione europea, con la richiesta per i Paesi europei di aumentare la quota di energie rinnovabili al 27 per cento e di ridurre del 40 per cento le emissioni di gas effetto serra entro il 2030. Tuttavia, andrei senz'altro ad accennare ad alcune questioni che sono state sollevate per rilevare (nonostante qualcuno ci dia lezioni volte a far comprendere come ci sia qualcuno che studia e qualcuno che studia meno) molte inesattezze che sono state comunicate e dare anche qualche informazione aggiuntiva, perché anche noi siamo dotati di qualche informazione.
2014-06-18	PD	PuppatoLaura	Innanzitutto, sarebbe bene che ciascuno di noi facesse un buon passo indietro e decidesse per il bene di questo Paese di stabilire che, invece di proclamare tante certezze, quali quelle che per esempio vedono oggi rappresentare le navi metaniere come soluzione idilliaca e considerare invece i rigassificatori come una pessima soluzione, forse sarebbe il caso che andassimo ad affrontare tecnicamente, scientificamente, in modo decente questi temi, per esempio ascoltando quali sono i benefici, i costi e le soluzioni che arrivano in un senso e nell'altro rispetto alle ipotesi in campo. Dico questo perché il gas naturale, checché se ne dica, è senz'altro, quanto meno fino al 2040, una fonte che viene identificata, seppure in riduzione, dalla stessa Unione europea come parte necessaria di un mix naturale insieme alle fonti rinnovabili per riuscire a dare copertura ai bisogni energetici, nonostante la necessità immediata di attivare una buona competitività, accrescendo la ricerca nel settore dei materiali che possono consentire una riduzione delle emissioni di gas serra, ma anche in quello delle nuove energie rinnovabili e a forte efficientamento energetico. Il gas naturale è comunque, tra tutti i combustibili fossili, sicuramente quello che determina un minor appesantimento per quanto riguarda le emissioni in atmosfera, visto che emana vapore acqueo e anidride carbonica in quantità di gran lunga inferiori rispetto a petrolio e carbone. Rispetto ai rigassificatori, è necessario tenere in considerazione l'importanza delle infrastrutture di approvvigionamento nel loro carattere strategico, dovuto alla necessita di conseguire una maggior offerta di gas sul mercato nazionale a prezzi competitivi e più efficaci condizioni di concorrenza, nonché di aumentare la sicurezza sugli approvvigionamenti. Quest'ultima è una questione che per l'Italia non è affatto così tranquilla e definita, come taluni interventi lasciano intendere. Voglio dire che, quanto ai terminali di rigassificazione, è stato citato il gasdotto South Stream ma possiamo citare il TAP (Trans-adriatic pipeline) e anche il gasdotto GALSI dall'Algeria fino alla Sardegna che dal 2003 attende di essere completamente realizzato: ebbene, tutte queste vie di collegamento del gas ci dicono che la provenienza geopolitica, cioè la provenienza delle fonti dai Paesi produttori di energia, mette il nostro Paese in seria difficoltà. Il caso recentemente verificatosi con la guerra in Ucraina ha reso immediatamente evidente questo problema, e ci porta inevitabilmente a dover fare delle riflessioni interne al Paese, quanto meno per i prossimi vent'anni, in relazione alla modalità di offerta di gas sul mercato nazionale. I terminali di rigassificazione, quindi, ci danno una flessibilità che le linee di gas non ci danno: non vincolano l'importazione a un unico fornitore estero e favoriscono l'ingresso diretto sul mercato italiano del gas naturale di nuovi operatori. Inoltre, essi possono produrre, con buoni acquisti, una diminuzione del prezzo del gas per il consumatore, come peraltro già evidenziato in sede di audizioni presso la 10ª Commissione del Senato nell'ambito dell'indagine conoscitiva sui prezzi dell'energia elettrica e del gas come fattore strategico per la crescita del sistema produttivo del Paese. Dunque, il sistema di diversificazione, nelle modalità, nelle strumentazioni e anche nelle infrastrutture, è fondamentale per l'Italia, ma anche per l'Europa: è la stessa Europa che ci chiede di creare un hub mediterraneo per lo scambio di gas. L'Europa ha le stesse preoccupazioni che oggi vive l'Italia. Credo quindi di poter dire senza tema di smentita che il nostro Paese si deve dotare certamente di terminali di gasdotti, insieme con i rigassificatori e le navi metaniere; ma, come ho detto, queste sono questioni molto tecniche, sulle quali andremo, io auspico, con le Commissioni ambiente e industria in particolare, a fare valutazioni puntuali, e non a sparare nel mucchio. Rispetto alle questioni che riguardano le aree citate, ricordo che abbiamo un rigassificatore a Rovigo, uno a Livorno e uno a Panigaglia. In merito alla sicurezza degli impianti di rigassificazione esistenti e dei progetti in itinere dobbiamo dire - e lo scriviamo esplicitamente nella mozione che la maggioranza ha inteso stendere - che l'impianto di rigassificazione di Gioia Tauro non verrà realizzato se non con piena garanzia rispetto ai pericoli connessi alla sismicità del sito. Per quanto riguarda invece i due progetti di terminali di rigassificazione nel golfo di Trieste, è opportuno informare i colleghi che per l'impianto on-shore è stato adottato un provvedimento di sospensione dell'efficacia del decreto VIA, mentre per quello off-shore l'altro si è data addirittura una valutazione di impatto ambientale negativa. PRESIDENTE. Deve concludere, senatrice Puppato. PUPPATO (PD). Questo significa che la normativa italiana, in termini di valutazione di impatto ambientale, è in grado di dire anche no, e lo sta dicendo. Quella relativa a Civitavecchia è un'altra questione, e mi spiace che il tempo a mia disposizione stia finendo. Voglio tuttavia dire che si tratta certamente di impianti con notevoli problemi, tant'è vero che possiamo considerarli certamente più obsoleti rispetto a quello che dovrebbe essere un impianto con quelle caratteristiche. Per quanto ci riguarda, siamo d'accordo a non considerarli idonei ad alcuna forma di riconversione in termovalorizzatori di rifiuti, sia con CSS che con CDR. Va anche detto che, per quanto riguarda le prescrizioni AIA relative all'impianto di Torrevaldaliga Sud del 5 aprile 2011 e le prescrizioni e compensazioni previste di recente nella VIA di Torrevadaliga Nord, arriva da quest'Aula una forte incentivazione a fare in modo che ENEL le rispetti e che siano assolutamente garantite. Gli impegni che chiediamo di assumere al Governo li vedete riportati nella mozione. PRESIDENTE. Dovrebbe concludere, senatrice: il tempo a sua disposizione è finito. PUPPATO (PD). Dobbiamo certamente pensare a un'indagine epidemiologica nazionale in tutte le aree esposte all'inquinamento di impianti e di centrali a carbone esistenti, a un monitoraggio e a un controllo con particolare riferimento agli impianti industriali più inquinanti e ad una strategia di decarbonizzazione entro il 2050, che preveda obiettivi intermedi al 2020, al 2030 e al 2040. Penso che tutte queste cose le possiamo senz'altro fare insieme, andando a ridurre, fino a cancellare, la strategia dei combustibili fossili, ma facendolo insieme, approfittandone anche per il semestre europeo che avremo, con l'Europa che ci attende.
2014-06-18	PD	PuppatoLaura	Signora Presidente, spiace affrontare temi di questa rilevanza per il nostro Paese e per l'Europa, ma - vorrei dire - per il mondo intero, alla presenza di pochi colleghi, anche se immagino che la discussione sarà terminata domani mattina.
2014-06-18	PD	SonegoLodovico	(ore 18,19) ( Segue SONEGO) . Perché ci sia un vero mercato europeo dell'energia, è necessaria una politica delle infrastrutture in materia energetica, che sono sicuramente le pipeline, per quanto riguarda i prodotti petroliferi ed anche il gas, ma anche infrastrutture in campo elettrico. La magliatura elettrica a cavallo delle Alpi è uno di questi elementi portanti. Signor Presidente, cari colleghi, mentre noi ragioniamo in maniera autarchica sulle questioni dell'energia, questo nostro strabismo finisce per influire in maniera negativa anche sulla nostra politica estera. Penso ad esempio - è un caso clamoroso - alle vicende dell'Europa centrorientale; più vicino a noi, penso ad esempio al fatto che questa nostra politica molto improntata all'autarchia finisce per porgere il destro a politiche un po' nazionaliste e non sempre perfettamente in regola con l' acquis comunitario di vicini Stati confinanti (penso alla Slovenia e alla Croazia). Segnalo che, mentre c'è una discussione a volte stucchevole, spesso molto disinformata e fondata su presupposti tecnici a dir poco fallaci a proposito di rigassificatori, la vicina Repubblica di Croazia sta costruendo un rigassificatore nell'isola di Krk, in località Omišalj, ovviamente non con risorse proprie, ma sulla base di un aiuto molto consistente di grandi gruppi finanziari ed energetici della Repubblica federale tedesca. In questo modo, non solo noi rinunciamo ad una politica energetica, ma sbagliamo anche tratti essenziali della politica estera.
2014-06-19	LN	ConsiglioNunziante	Signora Presidente, onorevoli colleghi, credo che quella di oggi sia un'occasione molto ghiotta (altro che "fuffa"!), perché sono giunte all'esame dell'Aula queste mozioni. Mi sono preso la briga di rileggere il primo discorso pronunciato dal Presidente del Consiglio in quest'Aula, quando per la prima volta ha illustrato quello che aveva in mente e sono andato a vedere se e come, in quella occasione, egli avesse affrontato la questione energia, se avesse parlato di approvvigionamenti, di stoccaggi, di costi dell'energia e di inquinamento. Con mio grande stupore - ma ne avevo già certezza, perché ero presente quel giorno - ho trovato solo un piccolo accenno, un brevissimo passaggio in un contesto in cui si affrontava il problema lavoro e si parlava di posti di lavoro che si potevano creare con lo sviluppo delle energie alternative. Non so se sia stata una dimenticanza, forse sarà stata poca attenzione o il fatto che un discorso a braccio comporta potenziali lacune. Non saprei dire, ma tant'è. Grazie perciò per queste mozioni e per la loro discussione in Aula e ben venga la rivitalizzazione di un argomento basilare per l'economia di questo Paese. Parliamone allora, affrontiamo il problema degli approvvigionamenti, della sicurezza energetica e del costo dell'energia, della diversificazione, della compatibilità e del rispetto dell'ambiente. Signora Presidente, queste mozioni, a prescindere dalla condivisione o meno degli argomenti che sono stati in esse trattati, servono e devono servire, gioco forza, come stimolo per cominciare a ragionare seriamente su un piano energetico nazionale. Un piano energetico nazionale è necessario ed estremamente impellente perché l'approvvigionamento energetico è questione assai complessa per la tenuta del nostro sistema Paese e per i rapporti internazionali che essa comporta. Signora Presidente, direi che possiamo definirla la più geopolitica tra le questioni nel rapporto tra Europa, Russia, Turchia, Paesi del Mediterraneo e Paesi dell'Asia centrale e ricordo a me stesso che sono Paesi che dispongono di enormi riserve di gas naturale. La 10ᵃ Commissione ieri, a compimento di un lavoro che ha visto negli ultimi mesi una serie di audizioni molto importanti, ha lavorato sulla questione del costo dell'energia elettrica e del gas, in un vero e proprio tour de force in cui il presidente Tomaselli ha messo in condizioni la nostra Commissione di lavorare sulla questione energetica e speriamo che lo schema recante l'attuazione delle direttive europee sull'efficienza energetica non rimanga un'iniziativa isolata ma possa essere anche, insieme a queste mozioni, l'inizio di un percorso legato a ragionamenti molto seri sulla questione energetica. Secondo alcuni studiosi, ad incidere sulla diminuzione della richiesta di energia elettrica, come abbiamo letto in alcune mozioni, a causa della quale quindi non ci sarebbe bisogno di impiantistica, sono da un lato la crisi economica, che ha ridotto i consumi, e dall'altro il costo eccessivo dell'energia in Italia. Quest'ultimo problema mette a serio rischio e in difficoltà la ripresa economica di questo Paese, ma questa non è una novità. Calcolando, quindi, signora Presidente, che l'ultimo piano energetico nazionale risale a più di 25 anni fa, il nostro Gruppo ha ritenuto che fosse ora di mettere mano ad un nuovo piano aggiornandolo alle esigenze attuali. La stessa Europa, che ogni tanto pensiamo ci sia amica perché nell'ultima occasione ci ha trattati benino (i giornali di questa mattina riportano la questione legata all'infrazione per i mancati pagamenti della pubblica amministrazione), importa il 54 per cento dell'energia che consuma.
2014-06-19	LN	CrosioJonny	In secondo luogo, consideriamo che parliamo di una tecnologia molto all'avanguardia, quasi sperimentale nel suo impiego, e che questa povera Sicilia, oltre ad essere martoriata dal punto di vista ambientale, in questo momento affronta anche il grave problema dell'immigrazione clandestina e degli sbarchi, che creano davvero delle difficoltà. Il problema è anche gestire tutto questo sistema. Noi stiamo impiegando importanti risorse per cercare di porre rimedio a tutto questo. Non entro nel merito delle modalità con cui lo stiamo facendo: mi interessa, in questo momento, la questione economica, l'impegno del nostro Paese e la sua qualità nel monitorare il Canale di Sicilia. Ci sembra dunque abbastanza naturale che questa tecnologia, che, di fatto, è una tecnologia che sarà impiegata in tempo di guerra, possa avere anche una sua valenza in tempo di pace. Infatti, uno dei componenti essenziali di questa tecnologia è l'AGS ( alliance ground surveillance ), che è un sistema che permetterà alla NATO di assicurare il monitoraggio ad alta quota di vaste aree di territorio e per lunghi periodi di tempo, con l'utilizzo di droni capaci di operare in ogni condizione di tempo. L'impegno che noi allora chiediamo al Governo (e mi rivolgo al Sottosegretario) è che, se questa opera s'ha da fare, e avrà tutte le condizioni, sia utilizzata anche per uno scopo in tempo di pace, così da risparmiare, se possibile, delle risorse per il nostro Paese, visto che noi impieghiamo per tale compito la Marina militare, la Guardia costiera e chi più ne ha, più ne metta. Tra l'altro, poiché in momenti di cattivo tempo e di mare grosso si fa fatica ad operare sul Canale di Sicilia, noi siamo certi che, con l'utilizzo dell'AGS (che è parte integrante di questo sistema MUOS), otterremo un risparmio e anche la garanzia, sicuramente più forte, che il monitoraggio del Canale di Sicilia sia fatto in maniera più scientifica. Inoltre, da un punto di vista tecnico, e per chi ha una certa dimestichezza con queste tecnologie, mi permetto di osservare che noi non parliamo, in questo caso, dei soliti droni che viaggiano a una quota media che varia tra i 500 e i 1.500 metri e potrebbero creare inquinamento fonico: parliamo di una nuova generazione di droni, che viaggiano a quote molto superiori, in quanto questa tecnologia lo permette. Allora, signor Sottosegretario, non ci sembra fuori dal mondo chiedere che questa tecnologia possa essere impiegata non solo per scopi bellici, se ve ne sarà necessità (perché questa è la finalizzazione del MUOS, sia chiaro), ma possa essere impiegata anche in tempo di pace: per risparmiare soldi e, tra l'altro per coinvolgere l'Europa intera in questa importante operazione. Questo ordine del giorno potrà senz'altro dare al Governo la forza di andare nelle sedi opportune per contrattare questo genere di accordo.
2014-06-19	M5S	PetrocelliVitoRosario	Signora Presidente, colleghi, il Gruppo Movimento 5 Stelle voterà a favore delle mozioni nn. 18 (testo 2) e 133 (testo 2), a prima firma della senatrice De Petris, e contro la mozione n. 277 (testo 2) a prima firma del senatore Bitonci, perché non ci convincono né l'impianto né gli impegni chiesti al Governo, e anzi siamo profondamente contrari. Si asterrà, invece, sulla mozione n. 280 presentata dalla senatrice Pelino, perché non possiamo avere alcun giudizio, né positivo né negativo, su una mozione che non fa che presentare al Governo la richiesta di tre relazioni da portare alle Camere. Si asterrà poi anche sulla mozione n. 279 (testo 2) a prima firma della senatrice Puppato, perché rappresenta una sorta di vuoto cosmico negli impegni chiesti al Governo per poi diventare, dopo l'aggiunta degli impegni proposti dal senatore Tomaselli, una sorta di minestrone primordiale. Vorrei dire alla senatrice De Petris che mi sembra un po' strano il fatto che si meravigli che il collega Tomaselli abbia presentato - come ha dichiarato poco fa - degli impegni al Governo che sono una sorta di copia e incolla di quelli delle sue mozioni. Mi stupisce perché tutti gli impegni precedenti a quelli segnalati in aggiunta dal senatore Tomaselli non sono altro che un copia ed incolla annacquato della mozione depositata alla Camera dei deputati dal Gruppo parlamentare SEL a proposito della centrale Tirreno Power di Vado Ligure il 24 marzo 2014, a prima firma della deputata Pellegrino. Senatrice De Petris, c'è ben poco da meravigliarsi. Per questo motivo, quindi, non considerando l'impianto e gli impegni degni né di un voto favorevole né di uno contrario, ci asterremo nella votazione della mozione a prima firma della senatrice Puppato. Il motivo per cui chiederemo ai colleghi di votare favorevolmente sulle due mozioni presentate dal Movimento 5 Stelle è di sostanza. In riferimento a quanto ha citato nel suo discorso in discussione generale il senatore Morgoni, vorrei ricordare al collega e a tutti i componenti della maggioranza che, nel Documento di economia e finanza presentato dal Governo Renzi, per quanto riguarda le condizioni di accumulo di gas e quindi di stoccaggio e produzione attraverso gli attuali impianti, l'Italia vanta una capacità di accumulo di gas - definita proprio dallo stesso Governo, e quindi anche dalla maggioranza e da Sinistra Ecologia e Libertà che quel DEF ha votato - che la porta ad essere oggi la seconda in Europa - cito - con la possibilità di soddisfare il criterio N-1, ossia una elevata domanda di gas in mancanza della principale fonte di approvvigionamento, fatto che accresce la sicurezza energetica del Paese e il saldo della bilancia commerciale. Dunque, se maggioranza più Sinistra Ecologia e Libertà, che ha votato favorevolmente al DEF, dicono questo, mi chiedo - in questo caso mi rivolgo sopratutto alla maggioranza, e non ai colleghi di SEL - per quale motivo vorrebbero continuare con la costruzione di nuovi rigassificatori.
2014-06-19	PD	MorgoniMario	Di questi progetti d' interesse comune per quanto riguarda il gas in Italia ne sono previsti venti: sono molto numerosi anche a motivo della nostra posizione geografica strategica; in effetti dei quattro corridoi prioritari per il gas individuati dalla Commissione europea, tre interessano direttamente l'Italia. In questi progetti rientra anche la realizzazione di nuovi terminali ed impianti di rigassifìcazione. Se vogliamo integrare il Paese con il mercato e la rete europei non possiamo eludere questo tema degli impianti di stoccaggio e rigassificazione nei quali ricevere via mare gas naturale liquefatto, rigassificarlo e rimetterlo nella rete. Lo richiede l'esigenza di garantirsi la diversificazione delle fonti di approvvigionamento, di abbattere i costi, di incrementare i margini di sicurezza del sistema italiano del gas e anche un minimo di coerenza, direi, in quanto, eliminata l'ipotesi del nucleare e volendo perseguire la decarbonizzazione del sistema, occorre intensificare, insieme alle rinnovabili, l'utilizzo del gas, ricordando che il gas produce emissioni di CO₂ per circa la metà dei prodotti petroliferi e circa un terzo rispetto al carbone. In effetti per questi motivi il gas assume un ruolo sempre più importante: oggi rappresenta nel mondo il 20 per cento del mix globale ma è in crescita anche per un incremento dell'offerta legato alle nuove tecnologie estrattive. In questo contesto, l'Italia è uno dei massimi consumatori di gas al mondo: 71,3 miliardi di metri cubi nel 2011 (terzi in Europa), ma solo 7,7 miliardi autoprodotti. Ma l'Italia è anche tra i sistemi più fragili in quanto il 40 per cento della quota di consumi primari dell'energia nazionale viene dal gas e per il 90 per cento di questo fabbisogno dipendiamo dall'estero. Siamo in questo senso i più vulnerabili, anche perché ci approvvigioniamo da un numero limitato di fornitori (Olanda, Russia, Libia, Algeria) attraverso gasdotti, e quindi con tutti i rischi, politici e tecnici, legati ad aree contrassegnate da instabilità, come dimostra anche la situazione attuale. Questi fattori hanno determinato emergenze come nel 2005 o come nel febbraio 2012, quando la condizione di criticità è stata tale da dover adottare varie misure del piano di emergenza, tra le quali l'attivazione di centrali termoelettriche ad olio e il contenimento dei consumi di gas di clienti industriali che avevano offerto tale servizio a pagamento, con elevati costi complessivi per il Paese. Va anche sottolineato che con i gasdotti siamo costretti a contratti di lunga durata a prezzo fisso, che contengono clausole come il take or pay, che costringerà l'ENI a pagare 1,5 miliardi di euro per metano prenotato ma non consumato. Anche questi sono numeri, e lo dico al collega Cioffi che ieri «ha dato i numeri» in quest'Aula. Nella situazione attuale, anche tenendo conto che la crisi economica e lo sviluppo delle tecnologie rinnovabili hanno messo in luce un calo consistente nei consumi di gas, restano intatti i problemi di fondo relativi alle infrastrutture, alla sicurezza ed alla diversificazione nelle fonti di approvvigionamento. Vorrei dire ai colleghi Cioffi e Nugnes che il problema non è tanto la capacità di importazione del gas, ma i vincoli, le rigidità, i costi e i rischi connessi alla metodologia dell'importazione attraverso i gasdotti. Attualmente in Italia abbiamo tre rigassificatori: Rovigo, Panigaglia e Livorno. Le linee della strategia energetica nazionale prevedono come necessario un incremento di capacità di 8-16 miliardi di metri cubi, che di per sé non comporterebbe la realizzazione di numerose nuove infrastrutture, ma non ci consente di restare fermi. Il problema non è mobilitare le tifoserie pro o contro i rigassificatori. Se evitiamo impropri approcci ideologici, vedremo bene come occorre individuare con chiarezza i problemi e predisporre soluzioni anche per recuperare il tanto tempo e le numerose occasioni perdute. Voglio solo ricordare che nel 2015 entrerà in esercizio a Dunkerque un terminal che porterà la Francia ad essere uno degli attori principali nell'esportazione del metano in Europa. Nel nostro Paese, con il decreto n. 164 del 2000, il Governo di allora chiese all'Autorità per l'energia e il gas di predisporre misure per agevolare l'istallazione di rigassificatori, ma solo nel 2005, e solo dopo due eventi traumatici (un inverno molto freddo e le dispute Russia-Ucraina, che produssero una temporanea riduzione nel passaggio del gas), l'Autorità produsse la delibera per favorire l'istallazione di nuovi rigassificatori. Purtroppo, siamo il Paese delle emergenze durante le quali tutti imprecano contro le responsabilità di chi non ha fatto le scelte. Poi, sull'onda delle emergenze, facciamo pianificazioni frettolose, che poi abbandoniamo in modo altrettanto frettoloso anche con il contributo di chi imprecava contro i responsabili. Nel 2011 vi erano quindici domande per nuovi impianti sparpagliati in tutta la penisola, ma di esse nessuna ha avuto fino ad oggi alcun esito. I rigassificatori in attività attualmente hanno visto nascere le pratiche in anni molto precedenti. Purtroppo, siamo anche il Paese delle interminabili lungaggini, perché l'approvazione dei progetti ai quali attribuiamo carattere strategico richiede mediamente un decennio o oltre, come avvenuto nel caso degli impianti di Livorno e Rovigo. Nessuna tutela né per 1'ambiente né per le persone né per gli interessi economici del Paese è garantita da tortuosi percorsi burocratici, dentro ai quali si annidano ben altri pericolosi mali. Procedimenti più snelli non compromettono il rigore necessario per la valutazione di opere delicate e complesse; anzi, linearità e chiarezza nelle regole e nei procedimenti consentono di valorizzare adeguatamente l'informazione, il confronto, la presa di coscienza e la partecipazione attiva delle comunità sulle quali tali impianti andranno ad incidere. In conclusione, vi sono ambiziosi obiettivi europei da sostenere nel nostro semestre di Presidenza dell'Unione, orientati verso l'utilizzo di energie più pulite. Tali obiettivi si possono perseguire promuovendo innanzitutto le energie rinnovabili, ma anche valorizzando 1'utilizzo del gas che, tra le energie fossili, è indubbiamente la meno impattante. Per questo non possiamo permetterci atteggiamenti pregiudiziali nei confronti di infrastrutture, come gli impianti di rigassificazione, per le quali sia in corso l' iter autorizzativo, né verso nuove iniziative, purché rispondenti alle esigenze strategiche di sviluppo del nostro Paese, integrato nel contesto europeo, e purché nel pieno rispetto delle migliori pratiche di tutela dell' ambiente della sicurezza e della salute delle persone. Tutto ciò naturalmente se s'intende partire da un'assunzione di responsabilità nei confronti dei problemi del Paese e se non s'intende invece elevare la pratica dello struzzo a strategia politica. Del resto, le esperienze molteplici, ormai diffuse in tutto il mondo e ormai da lungo tempo, dimostrano che questi impianti possono essere realizzati e gestiti in condizioni di sicurezza e comunque in condizioni tali da non giustificare allarmismi o isterismi.
2014-06-19	PD	TomaselliSalvatore	Signor Presidente, il Gruppo del Partito Democratico sosterrà la mozione a prima firma della collega Puppato, su cui il Governo ha espresso parere favorevole, con le due integrazioni che abbiamo voluto e che vanno incontro anche a due questioni che hanno dato vita a questo dibattito, su iniziativa in particolare dei senatori di Sinistra Ecologia e Libertà, e che partono da due vicende locali: la prima è quella del rigassificatore di Trieste, su cui auspichiamo che il Governo, ovviamente nel pieno rispetto delle procedure di legge e dell'autonomia dei procedimenti autorizzatori, dopo aver valutato la sospensione, valuti anche la revoca della relativa autorizzazione, avendo ben chiaro - lo diceva ieri in maniera assolutamente convincente il collega Sonego in discussione generale - come il nostro Paese abbia ancora bisogno di infrastrutture, ma di infrastrutture che siano realizzate nel pieno di una strategia di lungo periodo e nel pieno coinvolgimento delle comunità locali. La seconda integrazione va incontro al contenuto della mozione originaria presentata dai colleghi di Sinistra Ecologia e Libertà, poi ripreso anche da altri Gruppi, rispetto alla vicenda del polo energetico di Civitavecchia sulla cui evoluzione siamo tutti ovviamente preoccupati, sia dal punto di vista dell'impatto ambientale di quel polo, ma anche per quanto riguarda le eventuali ricadute occupazionali. Al netto di questo abbiamo fatto uno sforzo (ci abbiamo provato e ci auguriamo di esserci riusciti) affinché questa occasione, pur partendo da vicende locali, mettesse nelle condizioni il Senato e il Governo - che ovviamente ha seguito il nostro dibattito - di svolgere una discussione e aggiornare la riflessione (su cui il Parlamento non può chiamarsi estraneo) sulla strategia energetica nazionale di cui il nostro Paese ha bisogno. Abbiamo ben chiaro come l'Italia sia un Paese che ha bisogno di costruirsi una strategia di lungo periodo: quella adottata un anno e mezzo fa rischia infatti di essere superata dagli eventi di carattere internazionale, ma anche dai risultati che all'interno del nostro Paese si stanno ottenendo. Ciò non toglie che la nostra preoccupazione sia grande quando guardiamo al paradosso dell'energia del nostro Paese: uso lo stesso termine che ha usato ieri (anche a proposito dell'ascolto reciproco in quest'Aula, che spesso non fa male, avendo la modestia di ascoltare tutti quelli che intervengono, senza permettersi di dare lezioni) il collega Arrigoni della Lega a proposito del paradosso dell'Italia quando parliamo di energia. Finora abbiamo costruito un sistema energetico in cui abbiamo sostenuto, con uno sforzo enorme dal punto di vista della partecipazione dei consumatori, siano essi cittadini e imprese, con enormi risorse stanziate e oggi in bolletta, l'affermazione delle rinnovabili. Anche grazie a questo e al contingente calo dei consumi abbiamo oggi un'evidente sovraccapacità di produzione nel nostro Paese, che ha portato ad impianti fermi, soprattutto quelli di vecchia generazione alimentati a combustibili fossili. Nonostante questo, paradossalmente, continuiamo ad importare energia dall'estero perché costa meno, e il capolavoro di questo paradosso è che ancora oggi le nostre famiglie e le nostre imprese, soprattutto le piccole e le medie, pagano l'energia ad un costo più alto rispetto ai pari riferimenti dell'Unione europea. Credo sia ora di sciogliere questo paradosso in una strategia energetica nazionale, che certo dovrà fare i conti con alcuni principi, il primo dei quali è sicuramente la sostenibilità, innanzitutto ambientale e poi economica delle scelte a cui tale strategia dovrà ispirarsi. Una strategia energetica nazionale che metta il nostro Paese nelle condizioni di avere sicurezza negli approvvigionamenti e quindi lo renda non sensibile né permeabile alle crisi internazionali (parliamo da settimane ormai della vicenda ucraina) nonché lo doti di un mix energetico equilibrato. Rispetto a quest'ultimo punto - e mi rivolgo anche ai colleghi di Sinistra Ecologia e Libertà e del Movimento 5 Stelle - siamo oggi consapevoli di essere, in questa fase storica, di fronte ad un passaggio di paradigma quando parliamo di energia. Lo diciamo assumendo pienamente la responsabilità di essere non solo il partito maggiormente votato nel nostro Paese e che esprime i Gruppi parlamentari più numerosi, ma anche di avere la responsabilità di governo in questa fase del nostro Paese. Siamo stati abituati per decenni all'idea che l'energia nel nostro Paese derivasse dall'acquisizione di materie prime dall'estero e quindi di fondare il nostro sistema di produzione energetica e di consumi energetici sui fossili, con una spruzzata di rinnovabili e qualcos'altro. Oggi, dopo quello che abbiamo fatto negli ultimi anni, anche grazie all'impulso delle rinnovabili (seppure, credo sia una riflessione comune, ci sono costate e ci costano tantissimo), è maturo un cambio di paradigma. Noi possiamo immaginare realisticamente di costruire da qui ai prossimi anni un sistema energetico nazionale con al centro l'utilizzo delle fonti rinnovabili e quindi l'autonomia del nostro Paese. Ma certo non possiamo immaginare che, accanto a questo cambio di paradigma, noi si possa fare a meno di una quota, ancorché sempre più marginale e residua, di combustibili fossili che alimentino le centrali e diano sicurezza e stabilità al sistema. Poi c'è quella che forse è la scommessa più grande, di cui abbiamo parlato in questi giorni in Commissione industria con il contributo dei vari Gruppi e del Governo, ossia la scommessa sull'efficienza energetica e sul risparmio energetico. Oggi quindi le fonti rinnovabili hanno assunto un ruolo strutturale nel mix energetico del nostro Paese; tuttavia, per essere sufficienti, hanno bisogno di essere accompagnate verso gli anni che verranno da un mix che includa una quota di risorse fossili, sempre più marginale e residua, e da investimenti in infrastrutture che ci mettano nelle condizioni di garantire sicurezza negli approvvigionamenti e autonomia al nostro Paese. Di questo ci siamo interessati e questo abbiamo scritto nella nostra mozione. Vi è poi il riferimento agli impegni a cui l'Unione europea ci chiama e che il nostro Paese ha accolto e che saranno ancora più impegnativi da qui al 2030 e poi al 2050, verso un aumento delle fonti rinnovabili e dell'efficienza energetica, verso un contributo del nostro Paese alla diminuzione delle emissioni che intervengono sul cosiddetto effetto serra, nei consumi sia civili che industriali - aggiungerei - e nelle abitudini di tutti noi. Certo, oggi la sfida è anche rimodulare la stessa politica industriale del nostro Paese. Spesso parliamo di energia come se fosse qualcos'altro rispetto ad una centralità a cui la sfida della competizione internazionale ci chiama, mentre l'energia è uno degli elementi fondanti della competizione internazionale, che può però anche riorientare la stessa politica industriale nazionale verso le produzioni green, compatibili e sostenibili, facendo degli obiettivi dell'efficienza e sul risparmio una grande occasione di rafforzamento di una filiera industriale nazionale che c'è già. Certo, questo deve fare i conti anche, realisticamente, con la necessità che le infrastrutture siano sempre più solide. Noi non auspichiamo che si costruisca un numero indefinito e casuale di rigassificatori: ce ne sono già tre. Probabilmente il nostro Paese, nell'ottica di una strategia ragionevole e responsabile, ha bisogno di un altro o di altri due. Si devono realizzare nel pieno rispetto dei temi dell'ambiente e della tutela della salute e con il coinvolgimento delle comunità locali. Auspichiamo che si facciano i gasdotti di cui si parla, dal TAP a South Stream, perché questi possono offrire al nostro Paese autonomia maggiore. Dico a tutti in maniera molto serena e franca che devono esserci meno ideologismi. Avendo ascoltato le ragioni altrui, ascoltiamoci vicendevolmente. Davvero trovo singolare che si conduca una battaglia contro un rigassificatore, che è un impianto sostanzialmente a emissioni zero, e contemporaneamente una battaglia per chiudere le centrali a carbone. Delle due l'una: dobbiamo fare una scelta che vada in una di queste due direzioni, e la scelta deve essere per meno fossili, e sicuramente meno carbone, nei prossimi anni, a parere mio e nostro. Meno ideologismi sulle infrastrutture, ma anzi, come dicevano altri colleghi ieri, fra cui il senatore Sonego, occorre un grande sforzo da parte del nostro Paese, che può fare dell'energia uno dei meccanismi su cui costruire una nuova politica industriale e una nuova capacità di attrarre investimenti e di essere sempre più strategicamente fondamentale nel Mediterraneo e nell'Europa. Lo dovrà fare anche l'Europa, perché ormai è maturo il tempo (su questo auspichiamo che il Governo, nel prossimo semestre europeo a guida italiana, possa svolgere una funzione importante) per la sfida di una grande strategia energetica comune dell'Unione europea, che si fondi sulle infrastrutture ma su scelte condivise.
2014-06-19	FI	RomaniPaolo	ROMANI Paolo (FI-PdL XVII). Signora Presidente, il presidente Mucchetti, come sempre, ha coperto tutte le possibili domande che potevano essere poste. Cercherò di eliminare ciò che è già stato detto da chi mi ha preceduto, ricordando solamente che il gas naturale è certamente la componente più importante del mix energetico nazionale e rappresenta circa il 40 per cento della produzione di energia elettrica. La Russia rimane il maggior fornitore di gas all'Italia, fornendo il 43 per cento del fabbisogno complessivo. Abbiamo poi ENI e SAIPEM, dove il primo è partner strategico al 25 per cento del gasdotto South Stream mentre Saipem ha concluso pochi anni fa un contratto di circa 2 miliardi per la posa di tubi del gasdotto nel mar Nero. Quindi, due aziende italiane molto importanti che partecipano a questa avventura. Il South Stream, signora Ministro, dovrebbe coprire 63 miliardi di metri cubi, a fronte di un fabbisogno italiano di circa 75-80 miliardi l'anno, quindi una buona parte. Potrebbe essere eventualmente sostitutivo come percorso di quello di oggi che passa con i tubi in Ucraina. Ciò che ci preoccupa, signora Ministro, è che, avendo incontrato più di una volta il commissario Oettinger, il quale si è sempre esibito in intraprendenti partecipazioni a favore del Nabucco, che sappiamo poter avere accesso ai giacimenti di Shah Deniz in Azerbaigian, ma che sono già coperti oggi dal TAP per circa 8 miliardi di metri cubi, invece è sempre stato fondamentalmente contrario al South Stream. Purtroppo, questa cosa ha generato recentemente una procedura di infrazione nei confronti della Bulgaria, che ha interrotto i lavori del metanodotto che dovrebbe partire dal mar Nero e - poi - far arrivare il gas in Europa occidentale, con gravissime parole, che cito, del presidente Barroso, il quale ha detto: «La Commissione assicura che tutte le infrastrutture energetiche ed i relativi progetti della UE, come South Stream, si conformino al 100 per cento alle regole europee sugli appalti pubblici nel campo dell'energia». Abbiamo appena avviato una procedura di infrazione nei confronti della Bulgaria e ciò dimostra che facciamo sul serio, il che vuol dire che c'è un'opinione molto dura, rigida, perentoria e cattiva nei confronti di tale Paese da parte dell'Unione europea, probabilmente partecipata da quel signore, che citavo prima, che si chiama Oettinger e che probabilmente ha determinato questa presa di posizione assolutamente inaccettabile, per quanto ci riguarda, rispetto agli interessi strategici del nostro Paese.
2014-06-19	M5S	CastaldiGianluca	Signora Ministro, parliamo di TTIP (Transatlantic trade and investment partnership). Il mese scorso c'è stato il quinto incontro. La portata del mandato negoziale europeo e le attese espresse dalla parte statunitense indicano che il TTIP va abbondantemente oltre il quadro dei semplici accordi di libero scambio. Ad oggi tre sono i nodi più complicati nell'ambito delle trattative: la clausola relativa alla protezione degli investimenti, la protezione dei dati personali di tutti i cittadini europei, la commercializzazione di prodotti agricoli e i relativi standard di sicurezza alimentare. Proprio la clausola di protezione degli investimenti permetterà agli investitori privati di citare in giudizio i Governi nazionali presso una corte d'arbitrato. A livello politico il maggiore oppositore al riguardo è il Governo tedesco che sembra perdere la propria sovranità. Le chiedo qual è la posizione del Governo italiano in merito. La seconda domanda che desidero porle riguarda l'alleggerimento delle norme e degli standard tecnici, e in questo campo l'approccio normativo europeo si differenzia ampiamente da quello degli Stati Uniti: in Europa vige il principio di precauzione (l'immissione sul mercato di un prodotto avviene previa valutazione dei rischi che presenta); negli Stati Uniti avviene il contrario (quindi si hanno class action, indirizzo monetario e via dicendo). C'è un'ulteriore differenza: la presa in carico dei rischi comprende, oltre a quelli dei consumatori, anche quelli legati alle condizioni di lavoro, alla salute e alla sicurezza sul lavoro. Negli Stati Uniti tutto questo è bellamente ignorato. Le chiedo, quindi, qual è la sua posizione e quindi quella del Governo.
2014-06-19	PD	MucchettiMassimo	Signora Presidente, signora Ministro, il Governo ha ribadito l'impegno dell'Italia e dell'ENI sul South Stream per diversificare gli approvvigionamenti di fonti energetiche dal fronte orientale. Vorrei capirne di più, e per questo farò otto domande, più una, senza aggiungere considerazioni di merito. La prima: il gas che arriverà in Europa tramite il South Stream può compensare quello che oggi arriva dall'Ucraina via Baumgarten? La seconda: tenuto conto che il South Stream dovrebbe essere pronto nel 2019: il Governo ritiene che per allora il conflitto russo ucraino sarà ancora aperto? La terza: una volta risolto il conflitto russo-ucraino, il gas del South Stream sostituirà quello che da noi arriva via TAG (Trans Austria Gas), o vi si aggiungerà? Quarto quesito: nel caso questo gas fosse sostitutivo, quali effetti avrà sul valore del TAG appena comprato dalla Cassa depositi e prestiti? Quinto: le risulta che l'ENI abbia già preso impegni a ritirare altro gas via South Stream, oltre a quello che già ritira via TAG, e se sì, sarà ancora tramite contratti take or pay ? Sesto: l'azionista Governo autorizzerà l'ENI a sottoscrivere gli aumenti di capitale della società di costruzione del South Stream per mantenere la partecipazione attuale del 20 per cento? Settimo: nel 2009 il costo del South Stream era valutato in 36 miliardi di euro in sede ENI. Conferma quella stima, o ne ha una più aggiornata? Ottavo quesito: ritiene che un IRR (Internal rate of return) del 10 per cento, dopo le tasse per la società costruttrice, non si possa riflettere negativamente sul costo finale del gas via South Stream? L'ultima questione riguarda le infrastrutture domestiche. Un ruolo centrale può essere giocato dagli stoccaggi. Il progetto Ital Gas Storage per Cornegliano, nella zona di Lodi, è pronto. Si tratta di un investimento da un miliardo finanziato dall'estero: manca solo la firma del MISE. La metterete prima che scadano le autorizzazioni a fine mese?
2014-06-19	PD	TomaselliSalvatore	Signora Presidente, signora Ministro, sono certo che converrà che una moderna politica industriale nel nostro Paese non può non prevedere una forte e solida presenza dell'industria siderurgica nazionale, che in Italia significa innanzitutto Ilva e il futuro del più grande sito siderurgico d'Europa, quello di Taranto. Fatta questa premessa, passo a porre alcune domande veloci. Alla luce delle numerose prese di posizione contrarie alla gestione dell'Ilva da parte del commissario Bondi, che sono venute ripetutamente nei mesi scorsi, tra gli altri, da alcuni esponenti della proprietà, la famiglia Riva (che ha pubblicamente subordinato la propria adesione all'aumento di capitale previsto dall'ultimo decreto-legge al termine del commissariamento o al cambio di guida dell'Ilva), e da alcune associazioni come Federacciai, che ha fortemente contestato gli investimenti ambientali elaborati e inseriti nel piano ambientale approvato dal Governo, le chiedo qual è il mandato cui risponde la nomina del nuovo commissario, il dottor Gnudi. Vengo ora alla seconda questione. In questo cambio non vi è, secondo lei, una sostanziale bocciatura sia dei contenuti del piano ambientale elaborato nei mesi scorsi dal commissario e dal subcommissario Ronchi, che prevedeva investimenti per circa 4 miliardi di euro che di un'ipotesi, mai divenuta ufficiale, di piano industriale basato su produzioni più compatibili con l'ambiente, quale il cosiddetto preridotto? A valle di tutto ciò non si può immaginare - mi auguro di no - come realistica, di fronte a probabili minori investimenti ambientali, una premessa ad una progressiva diminuzione della capacità produttiva e, conseguentemente, della stessa occupazione nel sito di Taranto? Chiedo infine se vi è, se è stata ufficializzata e quali programmi industriali ha la nuova cordata, di cui si è spesso parlato nelle ultime settimane, che intenderebbe intervenire per il salvataggio del sito siderurgico Ilva di Taranto.
2014-06-24	FI	BerniniAnnaMaria	-ha espresso delle posizioni che non debbono essere limitate alla gestione del rapporto del Governo con l'Europa nel corso della Presidenza del Consiglio europeo, che durerà sei mesi. Questo almeno è ciò che si ritiene, che riteniamo tutti, visto che il presidente Renzi ha voluto parlare non già di un impegno di 100, bensì di 1.000 giorni aggiungendo (a questo punto mi domando se cospicuamente o incospicuamente) uno zero. Quindi, come dicevo, non volendo limitare tutto questo ad un impegno di sei mesi, anche le nostre istanze debbono essere debitamente vagliate e, se respinte, debitamente motivate.
2014-06-24	FI	BerniniAnnaMaria	Ciò detto, signori componenti del Governo, Presidente del Consiglio che do per presente, perché sono certa che dovunque si trovi mi sta ascoltando, non ci comporteremo come quelle opposizioni che in passato (Partito Democratico in testa a tutti, mi dispiace dirlo), mentre il presidente Berlusconi conduceva nell'agone europeo una battaglia solitaria e d'avanguardia contro il totem dell'austerità, per ragioni di bassa cucina politica interna tifavano per i nostri avversari. Tifavano per l'asse tra Merkel e Sarkozy facendo finta, facendo credere, che quella fosse la vera Europa. Ma non era quella l'Europa. Tifavano contro l'Italia e, alla resa dei conti, contro una visione espansiva e positiva dell'Unione europea. Visione ed esigenza che non sono ancora quelle delle recenti, timide aperture di Angela Merkel (certamente non ancora sufficienti, se non a postdatare il pareggio di bilancio e con la postdatazione del pareggio di bilancio, colleghi, non si fa crescita, si fa solo postdatazione) o della relazione di Van Rompuy, il quale, con reverente stupore, ora, per la prima volta, scopre la crescita nelle pieghe del Patto di stabilità. Si lasci dire, signor Presidente del Consiglio che sicuramente mi sta ascoltando, che la sua presentazione di oggi ha qualche limite di troppo. È fatta della stessa sostanza dei sogni: manca di concretezza. Sul concetto di Europa, sulla sua governance, sulle sue linee di politica economica, si è combattuta in questi mesi, anzi in questi anni, una battaglia anche culturale destinata ad incidere sulla vita, anzi direi sulla carne, dei cittadini italiani ed europei. Alla fine, ha prevalso la convinzione che siamo tutti legati ad un destino comune, che insieme dobbiamo lavorare per un futuro all'insegna della crescita e dell'unità. In Italia ha prevalso, nei diversi schieramenti, non la retorica dell'anti-europeismo, ma il più realistico «europeismo critico» che è stata la cifra del nostro Governo come ora della nostra opposizione. Una volta era solo Forza Italia a chiedere un'interpretazione flessibile, meno ottusa, dei vincoli europei; a denunciare l'errore di puntare tutto su rigore e austerità ignorando l'imperativo della crescita, iconizzando i dati testuali dei trattati; a criticare il ripiegamento della burocrazia europea su se stessa (arroccamento che ha prodotto una crescente distanza delle istituzioni dai cittadini); a sollecitare la possibilità, a certe condizioni, di sforare il tetto del 3 per cento che ancora lei, signor Presidente del Consiglio, si ostina a considerare un tabù. Berlusconi, e noi con lui, era circondato allora dal silenzio e dalla supponenza di chi ci guardava come sabotatori della casa comune
2014-06-24	FI	BerniniAnnaMaria	Dunque nei prossimi sei mesi, presidente Renzi, sarà l'Italia e la voce dell'Europa e nell'Europa. Saranno mesi cruciali, forse decisivi, sincronizzati sui tempi di un cambiamento duplice e necessario: da un lato, l'avvicendamento ai vertici dell'Unione (devo dire un appuntamento davvero storico che da lungo tempo non si realizza), dall'altro, il tempo di assumere decisioni non più rinviabili su economia, lavoro, immigrazione. Tutti sappiamo che cosa va fatto. A questo punto quello che deve essere fatto va fatto.
2014-06-24	FI	BerniniAnnaMaria	Il presidente Renzi ha ricordato che dobbiamo potenziare l'integrazione europea di Frontex e ha parlato di Frontex plus. Abbiamo tanto parlato di Frontex e così poco si è fatto in Europa per implementare veramente Frontex, che altro non è stato se non un andirivieni costiero che non ha minimamente affrontato il vero problema dell'immigrazione economica e per motivi umanitari. Il problema quindi è portare a casa risultati. Abbiamo detto: fare ciò che va fatto. Promettere non è difficile (lo ha dimostrato anche il presidente Renzi nei suoi primi cento giorni di governo): difficile è mantenere tutto ciò che si promette. Il presidente Renzi ha prodotto un cronoprogramma con tante promesse: legge elettorale e riforme istituzionali a febbraio (avevamo inteso del 2014, non del 2015); la riforma del lavoro (quella vera, quella che serve al Paese, non la striminzita formula Poletti); la riforma della pubblica amministrazione ad aprile (annunciata, poi sparita dai radar); a maggio la riforma del fisco (non pervenuta, e maggio è finito); a giugno la giustizia (ma intanto non favorisce questo Governo la responsabilità civile dei magistrati, ci sembra di capire). È solo grazie alla credibilità dell'impegno riformatore che l'Italia potrà imporre veramente un'agenda ai propri partner europei, ma dov'è fino ad ora questa credibilità? Renzi aveva promesso di pagare entro luglio 68 miliardi di debiti arretrati nei confronti delle imprese fornitrici. Contemporaneamente si sono sommati nuovi debiti dovuti al persistente ritardo dei pagamenti: sei mesi in media, che sono stati giustamente stigmatizzati da un'Europa che - ahimè - ha dovuto aprire una procedura d'infrazione. Nessuno può sottoscrivere lo stupore, quello sì stupefacente, del ministro dell'economia Padoan all'annuncio del commissario Tajani dell'avvio della procedura stessa. Sono tanti i punti da affrontare, e rimando per questo alla mia dichiarazione che spero il Governo leggerà, unitamente alla nostra proposta di risoluzione che ha così velocemente e così inopinatamente respinto, non nel merito, ovviamente, ma come modalità. L'unica cosa che vorrei ricordare è che Forza Italia incalzerà Renzi a ottenere il massimo a Bruxelles e Berlino, e se c'è la farà se ne rallegrerà con lui. Noi crediamo moltissimo negli investimenti produttivi utili alla crescita. Crediamo negli investimenti pubblici cofinanziati dall'Unione europea. Crediamo nella possibilità di ottenere più tempo, in cambio di riforme credibili, per la riduzione del debito pubblico che viaggia oltre il 130 per cento del PIL. E con questo ho veramente concluso, Presidente: voglio ricordare che siamo stati i primi ad appoggiare la scelta della flessibilità del mercato del lavoro e della nuova interpretazione delle regole comunitarie, ma proprio per questo saremo inflessibili nel ricordare l'impegno che Renzi ha preso con tutti noi e con i suoi partner di chiudere l'era di un'Europa inutilmente rigorista, ostile e lontana. Ma non è certo sulla base della sua relazione di oggi, che oserei definire - per non dire peggio - minimale, in qualche caso perfino reticente, che questo Governo potrà presentarsi in Europa con il biglietto da visita giusto per convincere la Merkel a «cambiare verso».
2014-06-24	FI	BerniniAnnaMaria	Oggi la nostra idea di Europa ha dimostrato di essere quella vincente. È chiaro a tutti che Roma, Berlino, Parigi, Londra, Varsavia, sono motori di un soggetto che solo se si dimostra forte, compatto, flessibile potrà competere alla pari con America, Russia, Asia. Nessuno di noi è in grado di andare da nessuna parte da solo. I limiti della costruzione dell'euro li conosciamo tutti, così come la stolidità nell'applicazione cieca dei vincoli.
2014-06-24	FI	BerniniAnnaMaria	Oggi è chiaro che soltanto se saremo in grado di imprimere veramente all'Unione una svolta, una spinta netta verso l'occupazione, la crescita, la competitività potremo scongiurare il declino, ma soprattutto la perdita di autorevolezza dell'Europa a livello globale, come negli scenari più vicini a noi (Libia e Ucraina).
2014-06-24	FI	BerniniAnnaMaria	Sulla base della nostra esperienza, inviterei il presidente del Consiglio Renzi ad evitare toni trionfalistici, perché si tratta di concessioni da verificare con il tempo, nel tempo e con fatti. Queste concessioni infatti sono ben lontane dai cambiamenti che sarebbero necessari per far ripartire la macchina ingolfata dell'economia, non tanto e non solo in Italia, ma soprattutto in Europa.
2014-06-24	LN	CandianiStefano	Ci siamo però abituati ai paradossi. Come dicevo prima, è un Governo che si è abituato a spendere 1.000 euro al mese per assistere i clandestini, quando invece i propri giovani sono costretti ad emigrare all'estero, come facevano i loro bisnonni un secolo fa. Questi sono i paradossi, Presidente, che vorremmo che lei risolvesse prima di presentarsi in Europa. La questione del pagamento dei debiti della pubblica amministrazione non è semplicemente uno sfizio. Questo è quello che consente alle nostre imprese di lavorare e, nonostante gli slogan, esse continuano a non essere pagate, al di là del fatto che ci siano un'infrazione comunitaria e una procedura aperta. La realtà è questa: occorre che ci sia una politica di serio sostegno agli investimenti, ma non gli investimenti esteri della finanza che viene in questo Paese a banchettare su quello che resta della nostra migliore industria.
2014-06-24	LN	CandianiStefano	Queste sono le incongruenze che dovrà portare con sé con il suo bagaglio in Europa.
2014-06-24	LN	CandianiStefano	Signora Presidente, vorrei chiedere al presidente Renzi: è sicuro che il 40 per cento che lei ha sbandierato prima le servirà per andare in Europa e poter accreditare il suo Governo come un Governo politicamente forte e credibile? Ciò che non è altrettanto sicuro è se questo corrisponde alla realtà riguardo allo stato del nostro Paese, perché in effetti è di questo che si deve parlare: non ciò che appare, ma ciò che è.
2014-06-24	LN	CentinaioGianMarco	Ai tecnocrati dell'Europa non è forse il caso di parlare di Patto di stabilità? Anche perché lei ha fatto il sindaco, Presidente del Consiglio, e quindi questa dovrebbe essere una sua priorità proprio, perché è stato sindaco e sa cosa vuole dire imbattersi nel Patto di stabilità. Così come dovrebbe essere una priorità dei suoi Ministri, che sono qui ad ascoltarci, sistemare i debiti della pubblica amministrazione: paghiamo - quando paghiamo - con 210 giorni di ritardo. Siamo l'unico Paese al mondo dove le aziende falliscono per crediti verso la pubblica amministrazione. Signor Presidente del Consiglio, ma la sanno i suoi amici in Europa questa cosa? Gliela racconti, sempre tra un selfie e l'altro. Porti all'attenzione dell'Europa la situazione dell'immigrazione: dica all'Europa che, in sei mesi, sono arrivati 58.000 clandestini. Ricordi che noi, Governo italiano, abbiamo l'operazione Mare nostrum, che non sta risolvendo nulla, ma che ha trasformato le navi della nostra Marina - prima c'era qualcuno che le ringraziava - in navi da crociera. Io, che lavoro nel mondo del turismo, vi dico che risparmiavate chiedendo ai crocieristi una nave in prestito. Spieghi che un clandestino in Italia si porta a casa più di 35 euro al giorno e un disabile 14: è vergognoso.
2014-06-24	LN	CentinaioGianMarco	Il vostro Presidente dice: noi non andiamo in Europa a prendere l'elenco delle cose che dobbiamo fare. Perfetto, ha perfettamente ragione. Presidente, lei vada a raccontare che cosa state facendo. Vada a parlare di disoccupazione, la vera priorità di questo Paese, non la riforma del Senato o quello che forse state cercando di fare.
2014-06-24	LN	CentinaioGianMarco	Signor Presidente, spieghi anche come sono falliti i vostri tentativi di creare occupazione. Spieghi come è fallito il decreto lavoro: siete venuti in Aula, un anno fa, a raccontarci la storia del mago Zurlì, dicendoci che, con quel decreto, fatto con i fondi europei, avreste creato nuovi posti di lavoro. Ad oggi, non avete creato niente: lo vada a spiegare ai suoi amici europei. Chieda anche consiglio a Frau Merkel su come loro sono riusciti a realizzare la controriforma previdenziale: una riduzione di quattro anni dell'età pensionistica ed un aumento dei contributi figurativi alle madri lavoratrici. Magari, signor Presidente, o cari Ministri, raccontate a gran voce quello che voi avete fatto ai nostri pensionati. Raccontate a gran voce della riforma Fornero e di quello che ha creato quella riforma. Andate a raccontarlo. Intanto, tra un selfie e un tweet, racconterei anche l'abracadabra degli 80 euro. Ma, non si dimentichi, signor Presidente, di dire come recupererà i fondi, come massacrerà la pubblica amministrazione, come toglierà 150 milioni di euro alla TV di Stato e come tasserà le banche (a danno, quindi, dei contribuenti). In Europa, signor Presidente, le chiederanno lumi sulla politica energetica, assente nel nostro Paese. Ma, come fa di solito, potrà cambiare argomento, mettendo sul tavolo i successi ottenuti in campo culturale e turistico - vero, senatrice Puglisi? - con Pompei chiusa a causa di una riunione sindacale; con il Colosseo a rischio chiusura qualche settimana fa
2014-06-24	LN	CentinaioGianMarco	e con il nostro Paese che perde posizioni in tema di attrattività turistica. Tra le varie cose, ci sono 105 milioni di euro per Pompei che arrivano dall'Europa. Andate a spiegare all'Europa che non siete in grado di usarli.
2014-06-24	LN	DivinaSergio	Abbiamo letto anche la relazione del Presidente del Consiglio, che riporta un'affermazione strana: milioni di persone hanno votato PD perché si cambi l'Europa. Il Presidente del Consiglio non ha capito niente. Perché quei milioni di persone che volevano cambiare l'Europa hanno votato Lega, hanno votato Le Pen, hanno votato il FPÖ di Strache, hanno votato il PVV di Wilders. Quelle persone volevano cambiare l'Europa.
2014-06-24	LN	DivinaSergio	Il Presidente assente del Consiglio dice che tutta l'Europa deve farsi carico dell'immigrazione. Ma il Presidente del Consiglio ha letto qualche piccolo dato? Nei primi cinque mesi dell'anno ci sono stati 55.000 sbarchi. Non possiamo parlare di immigrazione. Questa è un'invasione! I numeri sono da invasione. E noi sappiamo che legate al problema dell'immigrazione ci sono tutte le altre grosse problematiche del nostro Paese, come la disoccupazione, sulla quale avete dato i dati, che sono perfetti. Ma questa disoccupazione ci dovrebbe imporre politiche dell'immigrazione tali da fermare anche i regolari, e non solo gli irregolari! Cosa fa una persona che viene in Italia e non trova lavoro? Non ha bisogno di cultura, ma ha bisogno di riempire la pancia, a pranzo, cena e colazione. E se non riesce a farlo con i soldi che derivano da un pecunio da lavoro, allora se li procura in altro modo. E noi vediamo come sono composti i dati sulla criminalità e sulla popolazione carceraria.
2014-06-24	LN	DivinaSergio	Sempre il Presidente assente del Consiglio parla di flessibilità e di prolungare le scadenze. Noi sorridiamo come ad un invito a nozze, perché queste erano le critiche che la Lega rivolgeva al Governo Monti, che aveva la stessa maggioranza di centro sinistra, che è andato immediatamente in Europa a fare il suo compitino e ha saldato i debiti.
2014-06-24	M5S	BlundoRosettaEnza	È una decisione, stigmatizzata anche dal «Wall Street Journal» e dal «Financial Times», che penalizzerebbe le piccole e medie imprese del settore, mettendo a rischio ben 10.000 posti di lavoro, e bloccherebbe un trend positivo che dal 2008 al 2012 ha visto aumentare la produzione di energia rinnovabile nel nostro Paese dal 20 per cento al 34 per cento. Sarebbe questa, signor Renzi, la sua idea per la realizzazione degli obiettivi contenuti nel quadro per le politiche dell'energia e del clima per il periodo dal 2020 al 2030 e per cambiare verso all'Italia? Ci auguriamo che, illuminandosi sulla via di Damasco, abbandoni il prima possibile la propaganda sulle rinnovabili e che dedichi un po' del suo tempo libero ad approfondire la conoscenza del settore e i benefici che da esso sono derivati e che potrebbero ancora derivare. L'Italia non potrà mai economicamente ripartire se ci fermiamo alle parole. Da quanto tempo si parla anche dello scomputo delle spese per investimenti destinati ad infrastrutture, prevenzione del rischio sismico ed idrogeologico, ricerca e messa in sicurezza degli edifici pubblici dal rigido rapporto tra deficit e PIL al 3 per cento, misura sulla quale saremmo pienamente d'accordo? Ieri c'è stata, in proposito, anche una timida apertura della cancelliera Merkel, che ha ipotizzato una maggiore flessibilità sul Patto di stabilità, ma il vero nodo è quello di permettere ai Comuni virtuosi, che non hanno deficit in bilancio, di poter derogare e tornare a spendere in opere e servizi che produrrebbero un diretto ed immediato beneficio per la collettività sia in termini di servizi sia nella possibilità di far riprendere l'economia. Mi permetta, infine un accenno a due ulteriori questioni. Una è l'immigrazione, per la quale concordo sulla necessaria contestualizzazione europea dell'operazione Mare nostrum, finora liquidata dall'Unione europea solo sulle spalle del sud Europa e a carico dell'Italia. L'altra è il contrasto alla contraffazione dei prodotti, versante sul quale è necessario nel prossimo semestre di Presidenza italiana un maggior impegno del Governo italiano per il rafforzamento ed il coordinamento della normativa a livello europeo. Presidente Renzi, ci auguriamo che il suo mandato...
2014-06-24	M5S	FattoriElena	Intanto ribadiamo, come altre volte fatto, che la Germania non è la capofila o la padrona d'Europa, ma è probabilmente il Paese che trae il maggior vantaggio e beneficio da questa Unione europea. Quindi ci domandiamo come mai il nostro atteggiamento sia costantemente rivolto alla prostrazione rispetto a ogni minimo cenno tedesco, perché alla fine di questo stiamo parlando. Ciò è assolutamente castrante; lo è in funzione di una programmazione di lungo periodo; lo è in funzione di una maggiore tutela del nostro Paese rispetto alle proprie eccellenze; lo è in funzione di una incapacità del Governo o di una sottomissione al volere altrui per un'evidente inefficienza interna.
2014-06-24	M5S	FattoriElena	Lo stesso vale per la tutela del made in Italy. Ci sono gruppi industriali nostrani che dislocano ovunque le proprie produzioni e poi si proclamano made in Italy laddove, magari, solo la trasformazione finale avviene nel nostro Paese. Che cosa dovrebbe fare il Governo che non fa? L'Europa ci blocca una legge di tutela del made in Italy, ma non mi sembra che il Governo stia facendo un muro contro muro. Guai, guai a far risentire la Germania, che in realtà è quella che più guadagna dal falso made in Italy. Quella del Consiglio europeo è un'occasione, una duplice occasione, per dettare una linea, per portare le posizioni forti dei cittadini italiani e non dei gruppi di potere, che servono solo a far rimanere in sella il Governo attraverso i salamelecchi internazionali. È necessario un semestre europeo che renda esecutive le politiche per la ripresa, per rialzarsi da questa vergognosa genuflessione del Governo di fronte alla potenza tedesca. Noi in questa risoluzione abbiamo fatto tanto, abbiamo avanzate proposte e azioni da intraprendere in tutti i settori affinché ci siano un reale cambio di rotta, una reale riappropriazione di ciò che appartiene ai cittadini per i cittadini. Ma il Governo non si è neanche degnato di leggerla: ha dato parere negativo e basta.
2014-06-24	M5S	FucksiaSerenella	Signor Presidente, colleghi, signori del Governo in rappresentanza del Presidente del Consiglio, il semestre europeo che l'Italia si accinge a presiedere è un'occasione straordinaria per parlare di un argomento fondamentale per il nostro Paese e per l'Europa: la sanità, questa incompresa. Si tratta di un tema spesso relegato ai margini del dibattito politico. Perfino il Presidente del Consiglio, che notoriamente "twitta" e fa slide su tutto, raramente ne parla. Lo capisco: la sanità fa paura. Questo perché tutti gli studi e le analisi del settore convergono su un punto: così com'è, il sistema sanitario degli Stati dell'Unione non è economicamente sostenibile. La sanità in Europa, oggi, al netto delle spese previdenziali e assistenziali che vi contribuiscono per il 40 per cento, assorbe circa il 15 per cento di tutte le spese governative. Si tratta di 948 miliardi per i 28 Paesi dell'Unione europea (oltre il 7 per cento del PIL). Eppure, anche quel 20 per cento in più, in previsione per il 2060, sarebbe sostenibile se si cercasse - ad esempio - di togliere gli eserciti nazionali, per un unico sistema europeo di difesa di un Paese-Europa, o di razionalizzare le spese e gli sprechi sempre presenti. In questo senso, una delle prima priorità dovrà essere quella di portare la sanità ai vertici dell'agenda e degli impegni dell'Europa. E l'Italia deve correre più degli altri risultando, tra i 35 Paesi europei esaminati da Health Consumer Powerhouse nel 2013, solo al ventesimo posto per qualità del sistema sanitario nazionale, addirittura dietro la Croazia. E non consoli la risalita di una posizione dal 2012, perché dal 2009 di posizioni ne ha perse ben cinque. D'altra parte, dal 2005 ad oggi, si è registrato un gap esagerato tra i Paesi più ricchi e finanziariamente stabili e quelli più colpiti dalla crisi. Delle quattro libertà di circolazione (persone, merci, capitali, servizi), quella dei servizi è l'ultima ad essere stata trattata. Basta pensare ai servizi sanitari che, infatti, rimangono ancora di forte competenza nazionale. Questa è una contraddizione dal momento che la salute riveste un ruolo centrale nel modello sociale europeo e nella politica economica europea. Con la direttiva 2011/24/UE sulle cure transfrontaliere, i sistemi sanitari entreranno in una dinamica di competizione. Si tratta di un processo irreversibile di cambiamento, che non può restare isolato alla sola direttiva, ma che necessita di altri provvedimenti comunitari, perché l'idea di una integrazione tra i sistemi sanitari diventi concreta e più vicina possibile nel tempo. La salute, oltre che diritto universale, è un valore in sé, un mattone necessario a costruire una società migliore e più prospera. Le nostre azioni e reazioni non devono essere palliativi utili nel breve periodo, ma devono puntare a modelli affidabili, efficienti e sostenibili. La sanità - teniamolo a mente - non è solo un costo, ma è anche un fattore di crescita. L'industria della salute, infatti, è uno dei comparti dove l'Europa mantiene una posizione competitiva mondiale. Ma il futuro non è ancora scritto e non ci si può adagiare sugli allori. Molti dei Paesi emergenti riescono ormai ad attrarre investimenti in ricerca e produzione con una facilità sempre maggiore e l'Europa potrebbe presto restare indietro anche in questo settore. Per questo la Presidenza italiana dovrebbe sostenere interventi di promozione degli investimenti in ricerca e sviluppo in sanità. L'Europa ha poi davanti a sé sfide enormi: l'invecchiamento della popolazione, l'aumento di patologie croniche, la crescita della domanda di salute globale socio-sanitaria. Vorrei citare alcune delle questioni più cruciali che ci troviamo davanti e illustrare le azioni da intraprendere per affrontarle. Per quanto riguarda la terza età, siamo nel mezzo di un radicale cambiamento della struttura demografica. Le conseguenze dell'invecchiamento della popolazione sulle finanze pubbliche europee sono evidenti. Con il programma «Salute per la crescita» (2014-2020), l'Unione europea prevede un piano specifico per l'innovazione sul tema «Invecchiare rimanendo attivi e in buona salute», che mira entro il 2020 non solo ad aumentare di due anni la vita media dei cittadini europei, ma anche a garantirli in buona salute. La Presidenza italiana dovrebbe promuovere quanto più possibile lo sviluppo concreto del programma, con l'obiettivo di migliorare la salute e la qualità della vita in Europa. Vengo ora al tema della disabilità. Circa 80 milioni di persone che vivono nell'Unione europea presentano una disabilità più o meno grave. Le barriere architettoniche rischiano di emarginarle. Meno possibilità di istruzione e occupazione si traducono in un tasso di povertà che, nei disabili, è del 70 per cento superiore alla media. Migliorare l'accessibilità delle strutture deve confermarsi uno dei punti chiave della strategia europea, anche durante il semestre di Presidenza italiano. PRESIDENTE. Deve concludere, senatrice. FUCKSIA (M5S). Utilizzo anche il tempo di cui non ha usufruito la senatrice Lezzi.
2014-06-24	M5S	FucksiaSerenella	Sul fronte della salute e della sicurezza sul lavoro, nel contesto di crisi economica da cui l'Europa sta faticosamente cercando di uscire, investire nella prevenzione dei rischi e promuovere condizioni più favorevoli sul posto di lavoro offre vantaggi economici e sociali indubbi, di cui l'Unione europea non può non tener conto, oltre che incidere sugli aspetti motivazionali che tanto influiscono nelle performance aziendali. Sui diritti degli animali, nel 1997 l'Unione europea, in un protocollo allegato al Trattato di Amsterdam, ha dato un nuovo status agli animali riconoscendoli come «esseri senzienti». Questo principio è stato ribadito nel Trattato di Lisbona proprio su proposta, nel 2003, della Presidenza italiana del Consiglio dell'Unione europea. Eppure, questa importante conquista non trova ancora adeguata applicazione. La Presidenza italiana è chiamata ora a dare piena applicazione a tale principio, facendo pesare questo precetto del Trattato nel processo di formazione ed emanazione delle normative dell'Unione europea. Per quanto riguarda l'innovazione, le nuove tecnologie sono sempre più determinanti in tutti i settori, anche in sanità. L'innovazione tecnologica in sanità può - udite, udite - portare ad una riduzione della spesa sanitaria di 15 miliardi di euro l'anno. Avete capito bene? Sono risparmi senza tagli di servizi e senza riduzione delle tutele. Basta tentennare. L'Europa deve incidere sulla regolazione del mercato della tecnologia sanitaria. PRESIDENTE. Senatrice, deve terminare, perché sta usufruendo del tempo a disposizione della senatrice Lezzi anche della prossima legislatura.
2014-06-24	PD	CociancichRoberto	Da troppo tempo, l'Europa parla soltanto di misure di contenimento della spesa; da troppo tempo l'Europa parla soltanto di politica monetaria: l'Europa ha smarrito quel sentiero che la faceva sembrare ai propri vicini un territorio dove si costruiva una speranza per tutto il continente e per il genere umano. Oggi noi vediamo questa speranza nei popoli che vivono ai confini dell'Europa: la vediamo in Ucraina e nella sponda Sud del Mediterraneo, in quanti uomini e quante donne oggi rischiano la vita per cercare di entrare in Europa.
2014-06-24	PD	CociancichRoberto	In molti casi abbiamo compreso come oggi non ci sia più soltanto la necessità di una riforma della parte economica, che è stata a suo tempo introdotta con il fiscal compact, ma ci sia anche la necessità di introdurre un industrial compact, cioè di ridare fiato all'attività manifatturiera. Il programma Europa 2020 ha posto l'obiettivo di riportare il PIL legato all'attività manifatturiera al 20 per cento. Io credo che questo sia importante, perché noi siamo chiamati a testimoniare che la ricchezza delle Nazioni non è soltanto una ricchezza finanziaria, ma è una ricchezza che si basa sul lavoro, sull'educazione e sulla ricerca (il programma Horizon 2020 da questo punto di vista deve offrire grandi opportunità al mondo della ricerca italiana). La ricchezza delle Nazioni deve fondarsi sulla condivisione di valori importanti. Lei ha fatto bene a ricordare, signor Presidente del Consiglio, nel suo breve intervento di apertura, che gli ultimi cento anni sono cominciati con una guerra che ha massacrato intere generazioni, la Prima guerra mondiale, che in qualche modo si è conclusa soltanto trent'anni dopo. Pochi giorni fa abbiamo celebrato l'orgoglio dello sbarco in Normandia da parte di tanti uomini e donne che sono venuti sul nostro continente per portare questo spirito di libertà. Io credo - non per fare retorica - che siamo debitori a loro di questo bisogno di riprendere insieme quella bandiera della libertà e dei valori sociali, per i quali queste persone hanno perso la vita. Quindi, credo - e concludo, signora Presidente - che dobbiamo, come Paese che guida l'Unione europea, ritrovare senza arroganza, ma anche senza timidezza, l'orgoglio di dare un'anima al nostro continente e l'orgoglio di essere italiani ed europei. Parlo non soltanto come cittadino italiano e come senatore di questa Repubblica, ma vorrei parlare come semplice ed umile cittadino europeo, che chiede all'Europa e chiede all'Italia di riprendere questo cammino e di ridare un senso, un orgoglio e una speranza alle generazioni che oggi hanno necessità di guardare al proprio futuro con fiducia.
2014-06-24	PD	CociancichRoberto	Noi siamo debitori nei loro confronti e nei nostri confronti di riprendere quel cammino che porta l'Europa ad essere l'Europa. E credo che nei confronti della Presidenza italiana oggi ci sia non soltanto l'aspettativa di introdurre delle misure economiche verso la crescita, ma ci sia l'aspettativa di riprendere un cammino che ridia a noi stessi l'orgoglio di essere europei.
2014-06-24	PD	CociancichRoberto	Oggi c'è una nuova domanda che lei viene a presentare: quella di chiedere all'Europa di essere l'Europa. Ci sono grandissime aspettative su questo nuovo semestre di Presidenza italiana che sta per cominciare - aspettative forse anche eccessive, in un certo modo - perché da parte di tutti, non soltanto da parte degli italiani, ma anche degli altri Paesi, si sente il bisogno di una inversione di marcia e di riprendere con nuovo dinamismo e nuovo entusiasmo un cammino interrotto alcuni anni fa.
2014-06-24	PD	GuerrieriPaleottiPaolo	Il nazionalismo e il populismo - come sappiamo - sono tornati drammaticamente a minacciare il futuro dell'Europa. Al riguardo, il voto europeo del 25 maggio è stato un vero e proprio choc, ma certo non una sorpresa. C'è bisogno di cambiamenti, in Italia e in Europa, per tornare a crescere, produrre ricchezza, realizzare posti di lavoro. In Europa, a parte la recente ritrovata stabilità finanziaria (ed è un fatto positivo), la situazione della maggior parte delle economie dell'area dell'euro - come sappiamo - continua a essere davvero preoccupante (l'unica eccezione è la Germania). La ripresa in corso è fragile e, se nulla cambierà, si prospetta un prolungato ristagno, unito ad una strisciante deflazione che potrebbe durare per tutto il decennio in corso. È evidente, quindi, in poche parole che serve discontinuità. Per realizzarla sono necessarie, certo, riforme a livello nazionale nei singoli Paesi a partire dall'Italia, ma - come lei ha giustamente sottolineato, signor Presidente - c'è bisogno a livello europeo di politiche come non sono mai state fatte finora: politiche che guardino al sistema dell'area euro come complesso, e non solo ai singoli Paesi; politiche che siano in grado di governare la forte interdipendenza tra i Paesi dell'eurozona. Sono politiche di sistema per sostenere la domanda interna europea attraverso una maggiore flessibilità, che non è una concessione ai singoli Paesi, ma deve essere letta in termini di tempi e modalità di attuazione delle regole del Patto di stabilità e del fiscal compact che permettano questa azione di sistema. Soprattutto sono necessari investimenti a medio e lungo termine, pubblici e privati, a livello europeo, in un'ampia serie di comparti quali la ricerca, la digitalizzazione, la mobilità sostenibile e l'istruzione, che possono trasformarsi, se debitamente sfruttati, in nuovi motori della crescita europea. Naturalmente, in questo caso, è decisivo quanto si investirà e con quali tempi. In altre parole, sono positive le prime reazioni che ci sono state, anche se volutamente ambigue, sulle nuove regole e sulla flessibilità. Bisogna avere chiaro che la partita è molto difficile ed è appena iniziata, anche perché sono tutte situazioni che, per realizzarsi, in particolare nel campo degli investimenti, necessitano di nuove e rilevanti risorse da investire a medio e lungo termine. Ma non è vero che questo è il problema, perché ci sono risorse che si possono mobilitare a livello europeo, modificando regolamentazioni finanziare che oggi premiano la vista corta della speculazione finanziaria. Ci sono risorse nel bilancio comunitario. Ci sono risorse nel nuovo quadro finanziario pluriennale. Ci sono risorse a livello di Banca europea degli investimenti. Si può in qualche modo dire che, mai come in questo momento, le condizioni finanziarie siano state tanto favorevoli e lo siano tanto in termini di costo del denaro e di disponibilità per effettuare gli investimenti. C'è bisogno, quindi, soprattutto di una volontà politica. Da questo punto di vista, una volta avviato un profondo rinnovamento delle politiche adottate come via d'uscita dalla crisi, credo che sarà possibile rilanciare la proposta di un ulteriore approfondimento della struttura istituzionale dell'Unione europea. Prima bisogna tornare ad offrire ai cittadini un'Europa delle opportunità con nuove politiche e poi, solo poi, si potrà chiedere un approfondimento del processo di integrazione europea. Ora, su entrambi i fronti ci sono state delle prime interessanti aperture. Non bisogna, naturalmente, né esagerarne il significato, come fatto da alcuni, né, tanto meno, sminuirlo o azzerarlo, come fatto da altri. Bisogna, in realtà, essere consapevoli che l'Italia, il nostro Paese, anche per l'entità della vittoria elettorale conseguita dal PD, che ne fa il primo partito dei socialisti e democratici a livello europeo, può giocare un ruolo assai importante. È importante, naturalmente, che questo ruolo sia accompagnato dai cambiamenti e dalle riforme strutturali cui lei e molti altri hanno fatto cenno: non annunci, certo, ma concreti risultati. Questo è possibile, anche se in qualche modo difficile, affrontando quei nodi strutturali che da tempo attendono soluzioni. Tornare a crescere, quindi, rende necessario per l'Italia un percorso di riforme a cui associare un cambiamento in Europa in grado di assicurare un contesto in espansione, il solo in grado di rendere possibili ed efficaci i compiti a casa dei singoli Paesi. Bisogna far presto, però, signor Presidente, perché questa fase così favorevole di abbondante liquidità è destinata nello spazio di dodici, massimo diciotto mesi, a chiudersi. Poi sarà tutto più difficile.
2014-06-24	PD	GuerrieriPaleottiPaolo	Signor Presidente, signor Presidente del Consiglio, lei ha sottolineato con forza - e credo giustamente - nella sua relazione come servano in Europa e in Italia delle risposte politiche nuove, forti, che siano all'altezza delle grandi sfide da fronteggiare.
2014-06-24	PD	PuglisiFrancesca	L'Italia ha molto da offrire all'Europa oggi. Dobbiamo solo imparare a guardare al presente e al futuro consapevoli delle nostre straordinarie realtà, senza le quali la comunità civile europea sarebbe più povera.
2014-06-24	PD	PuglisiFrancesca	La ricerca di base e la ricerca applicata sono le autostrade su cui deve correre l'innovazione, da cui si può attingere per rilanciare la competitività dell'industria italiana ed europea. Sì, siamo il Paese della «Grande bellezza», che dobbiamo saper trasformare anche in ricchezza, come il nuovo decreto sulla cultura e il turismo intende fare, ma siamo anche il Paese che ha fior di imprese della meccanica e del packaging, leader a livello mondiale, grazie proprio alla qualità dei propri ingegneri. Nei mille giorni del suo Governo, oltre a dover raggiungere gli obiettivi di convergenza europea, abbiamo il compito di raggiungere obiettivi di convergenza interna. Presidente, lei parla spesso di scuola: non smetta mai di farlo, anche durante il semestre europeo, perché se l'Europa non è solo norme prescrittive e cavilli, ma è il destino comune dei nostri figli e una comunità di valori, serve più scuola, più educazione, più mobilità europea per studenti e insegnanti. Molte recenti ricerche denunciano la forte denatalità, l'alta disoccupazione femminile, la povertà educativa dei bambini e delle bambine che sta attraversando l'Italia. L'Italia dei divari nasce a scuola: mentre in Emilia-Romagna, Toscana e in molte Regioni del Nord abbiamo già raggiunto il 33 per cento di copertura dei posti nido e abbiamo un tasso di occupazione femminile che ci mette in regola con l'Europa, in Calabria - il ministro Lanzetta lo sa - solo il 2,1 per cento dei bambini trova un posto al nido e, come conseguenza, il tasso di occupazione femminile è pari a quello del Pakistan. E così, senza asili e tempo pieno alla primaria gli studenti del Sud è come se avessero frequentato due anni in meno di scuola. Serve un nuovo piano nazionale di azione per assicurare a tutti, da Bolzano a Lampedusa, le stesse opportunità di apprendimento. Se l'istruzione, leva fondamentale per la crescita, l'inclusione, l'uguaglianza e la libertà, è uno dei valori fondanti l'Unione europea, non può essere considerata tra i costi e i vincoli del Patto di stabilità da rispettare. Deve essere considerata l'investimento più grande e più urgente che l'Unione assicura agli Stati membri per la costruzione di una vera cittadinanza europea. Il Governo ha affrontato di petto un'emergenza nazionale, l'edilizia scolastica, con un'iniezione di 2,5 miliardi per mettere in sicurezza le scuole ed edificarne di nuove che siano anche nuovi ambienti di apprendimento. Ma non saranno le riforme dall'alto ad ordinare agli insegnanti di rivoluzionare la didattica per dimezzare la dispersione scolastica ed alzare i livelli di apprendimento degli studenti italiani: è la loro professionalità che può farli diventare leader del cambiamento, abbandonando la lezione frontale e recuperando coinvolgimento e responsabilità del risultato. PRESIDENTE. Senatrice, la invito a concludere. PUGLISI (PD). Per questo, suggerivo di accorpare INDIRE e INVALSI in un unico istituto nazionale di valutazione per la valutazione e la ricerca educativa. Chiudo il mio intervento con un raffronto. Furono le maestre e i maestri con il loro lavoro incessante a fare davvero l'unità d'Italia, perché la mancanza di istruzione impediva agli italiani, più di ogni cosa, la partecipazione consapevole alla vita sociale e politica del nuovo Stato. PRESIDENTE. Concluda il suo intervento, per favore. Sono terminati i minuti a sua disposizione. Altrimenti sarò costretta a toglierle la parola. PUGLISI (PD). Sono quindi gli insegnanti oggi che possono riscrivere parole nuove e valori condivisi per l'Europa.
2014-06-24	PD	PuglisiFrancesca	Signora Presidente, caro presidente Renzi, le famiglie italiane guardano al semestre italiano di presidenza dell'Unione europea con rinnovata speranza. Sperano che, dopo il messaggio chiaro dato alle ultime elezioni, l'Europa non rappresenti più l'incubo di austerità tecnocratica che ha spinto il nostro Paese, immobile da troppi anni, nella recessione e nella disoccupazione più drammatica dal Dopoguerra. Quell'incubo va scacciato a suon di riforme, in Italia e in Europa.
2014-06-24	PD	TomaselliSalvatore	Abbiamo infatti conosciuto in questi anni l'Europa delle rigidità e delle compatibilità racchiuse nella ormai celebre frase: «Ce lo chiede l'Europa». Ora dobbiamo riuscire a far affermare l'Europa delle opportunità e della crescita. Non sarà facile, anzi. La ripresa economica che in Europa, come timidamente anche in Italia, comincia a farsi strada è ancora troppo debole e contraddittoria. Rischiamo di vivere infatti nei prossimi mesi, in Europa come in Italia, un grande insopportabile paradosso: la grande crisi, che negli anni scorsi è scoppiata come crisi dei mercati finanziari, per quegli stessi mercati è ormai superata, mentre per chi più di altri l'ha subita sulla propria pelle, per le famiglie, i lavoratori, i giovani, le imprese, per tutti costoro la crisi è ancora tutta lì, a mostrare i segni di una vera e propria devastazione sociale.
2014-06-24	PD	TomaselliSalvatore	Bene ha fatto la Commissione europea nei mesi scorsi a dare prova di attenzione all'economia reale con la comunicazione al Parlamento europeo intitolata «Per una rinascita industriale europea». Mi pare che anche lei, presidente Renzi, abbia più volte mostrato in questi ultimi giorni grande interesse ed attenzione verso tale prospettiva. Del resto, il nostro è il Paese a più alta tradizione manifatturiera d'Europa; è il Paese non della caricatura del cosiddetto piccolo è bello ma di un'originale e solida presenza di piccole e medie imprese manifatturiere.
2014-06-24	PD	TomaselliSalvatore	Concludo, signora Presidente. Per questo, se posso permettermi di formulare un augurio a lei e all'Italia, auguro di portare in Europa, oltre alla sua determinazione, l'ansia di riforme non più rinviabili all'insegna di equità e giustizia sociale che sale dal nostro Paese e l'ansia di futuro migliore che viene dalla nuove generazioni del nostro Paese, quelle generazioni più volte chiamate Erasmus. Forse, le generazioni più europeiste da sempre.
2014-06-24	PD	TomaselliSalvatore	In questo tempo così duro per tanti che soffrono una crisi che hanno dovuto subire per i guasti di politiche e di vicende economiche di cui non hanno alcuna responsabilità, una crisi che non tutti hanno vissuto allo stesso modo, per alcuni drammatica, per pochi, pochissimi occasione per aumentare le proprie fortune, non ci possono più essere santuari intoccabili, né in Italia né in Europa, a cominciare dai custodi irresponsabili (nel senso etimologico del termine) di un ordine economico e finanziario che ha prodotto guasti enormi per molti ed opportunità per pochi. Per questo, presidente Renzi...
2014-06-24	PD	TomaselliSalvatore	Sappiamo bene che nessun processo di rilancio del nostro patrimonio industriale può realizzarsi senza un ambiente favorevole in Europa, così come in Italia, fatto di scelte lungimiranti in ambito normativo e di politiche comuni, così come di moderne ed integrate infrastrutture nei settori dell'informazione, dell'energia, dei trasporti, dello spazio e delle reti di comunicazione. Saranno questi i settori su cui si misureranno più di altri una più solida competitività dell'industria europea, un effettivo rilancio degli investimenti e dei consumi interni e la capacità di portare finalmente a soluzione la differenza abissale di velocità di sviluppo tra aree interne dell'Europa e dell'Italia (con particolare riferimento al nostro Mezzogiorno).
2014-06-24	PD	TomaselliSalvatore	Signora Presidente, colleghi, signor Presidente del Consiglio, lei ha fatto riferimento nel suo intervento al recente voto europeo che ha espresso in maniera evidente e plastica la frattura profonda che scorre nel ventre del nostro continente riguardo alle prospettive dell'Unione. Il voto consegna non solo al Partito Democratico, ma all'Italia intera la speranza che si possa uscire nel nostro continente da una crisi così grave con più solidarietà, con politiche comuni più incisive e meno rigide. Insomma proprio dall'Italia, da uno dei Paesi che più ha sofferto le conseguenze di una crisi così lunga e i vincoli stringenti di natura finanziaria, viene la spinta più forte ad un'Europa più solidale, più sociale e più inclusiva. Questo voto è arrivato a pochi giorni dall'avvio del semestre a guida italiana dell'Unione europea: una coincidenza che ci dice che tocca a noi, tocca all'Italia, tocca a lei, presidente Renzi, in questi prossimi sei mesi costruire le condizioni per realizzare una vera e propria svolta nella storia recente del sogno europeo, da troppo appannato per via di troppi egoismi e squilibri interni.
2014-06-24	PD	ToniniGiorgio	Dentro questa Europa l'Italia può avere un ruolo importante proprio perché si è data un progetto impegnativo di cambiamento, e qui c'è l'altro elemento politico essenziale del dibattito di oggi, vale a dire la prospettiva di impegno che il Presidente del Consiglio ha avanzato al Parlamento e che noi condividiamo: mille giorni di lavoro intenso per trasformare profondamente l'Italia. È attraverso questa strada, attraverso una strada di trasformazione profonda dell'Italia, che il nostro Paese contribuirà - e sono certo che lo sapremo fare - a cambiare l'Europa.
2014-06-24	PD	ToniniGiorgio	Il nostro Governo sta ragionando in Europa e sta costruendo le condizioni per un patto nuovo: sia sul versante dell'economia - penso alle cose dette prima dal collega Guerrieri Paleotti - sia sul versante dell'immigrazione, della politica estera ed energetica stiamo aprendo una strada nuova per un'Europa più forte, all'interno e nel mondo.
2014-06-24	PD	ToniniGiorgio	Il populismo del Sud è contro l'Europa del Nord e il populismo del Nord è contro l'Europa mediterranea.
2014-06-24	PD	ToniniGiorgio	L'onestà intellettuale dei colleghi, che conosco, a cominciare da quella della senatrice Bernini che ha parlato da ultima, so che riconosce con noi del Partito Democratico che il semestre italiano non poteva presentarsi sotto prospettive migliori. Questo è un dato di realtà e, vorrei dire, anche al di là delle nostre migliori speranze. Ci accingiamo a vivere un passaggio storico di grande importanza, quello del semestre di Presidenza italiana dell'Unione europea, nelle condizioni migliori possibili, dovute al fatto che c'è un Governo che ha lavorato e che, insieme alla sua maggioranza, ha riconquistato la stabilità politica, che è la condizione essenziale per la credibilità in Europa.
2014-06-24	PD	ToniniGiorgio	La seconda ragione sta nel fatto che abbiamo rifiutato la logica del populismo, degli opposti populismi, che hanno rotto e lacerato l'Europa in questi mesi. E voi, colleghi del Movimento 5 Stelle, non riuscite a dar vita ad un Gruppo unitario nel Parlamento europeo, perché è chiaro che i populismi cercano di dividere di nuovo i Paesi tra di loro, in particolare lungo l'asse Nord-Sud.
2014-06-24	PD	ToniniGiorgio	Noi stiamo lavorando invece con il nostro Governo - e questo è il terzo punto fondamentale - per un patto nuovo tra il Nord e il Sud dell'Europa, un patto nuovo che metta l'Europa in condizioni diverse.
2014-06-24	PD	ToniniGiorgio	Non c'è problema, Presidente, sono abituato alle assemblee. Cerco di spiegare questo punto fondamentale. Come dicevo, stiamo lavorando a un patto nuovo: questo è il tema di fondo, e l'Italia, che ha riconquistato credibilità attraverso la stabilità politica e attraverso le riforme che sta portando avanti, è il soggetto principale - certamente insieme ai Paesi del Nord, a cominciare dalla Germania - per mettere l'Europa su un'altra strada. Non c'è una via fatta di pugni che si sbattono sul tavolo e di parole grosse che si dicono. Di solito chi urla e lo fa perché ha pochi argomenti; è chi ha argomenti solidi che non ha bisogno di urlare e può invece ragionare.
2014-06-24	PD	ToniniGiorgio	Questa stabilità politica, insieme alla progettualità e alla spinta forte al cambiamento, ha convinto sia i nostri partner europei, sia i nostri elettori, il nostro Paese. Guardate che queste due facce della stessa medaglia sono importanti e devono essere considerate nella loro sintonia. Prima un collega ha parlato di autostima più che di stima. Sono due facce della stessa medaglia: abbiamo riconquistato l'autostima degli italiani insieme alla stima dei nostri partner europei. Ciò ci pone nella condizione migliore per affrontare un passaggio importante e delicato come quello del semestre europeo. Perché è successo questo, onorevoli colleghi? Io credo che ciò sia successo perché il Governo, la sua maggioranza e il Partito Democratico, che della maggioranza e del Governo è il pilastro principale, hanno tenuto insieme tre valori fondamentali. Il primo: noi non abbiamo ammainato la bandiera dell'ideale europeo, e questa scelta, che poteva apparire temeraria dal punto di vista elettorale, si è dimostrata invece la nostra forza. Noi non abbiamo ammainato la bandiera dell'ideale europeo. Questa non è euroretorica, cari colleghi, ma fa parte dei valori di fondo di un Paese. Guardate che un partito, uno schieramento, un Governo diventano il Governo del Paese quando sanno interpretare i valori profondi di un Paese; il valore, la scelta, l'ideale europeo sono uno di questi valori fondamentali, per due ragioni. Una l'ha detta molto bene il Presidente del Consiglio questa mattina, ricordando Ypres, il luogo in cui verrà fatto il prossimo Consiglio europeo, e la storia di guerra che ha insanguinato l'Europa: cento anni fa iniziava un trentennio terribile. Pensate a quella generazione che ha vissuto due guerre mondiali, milioni di morti tra europei, una guerra civile europea. «Mai più la guerra» è il principio fondamentale che ha dato vita all'Europa. Non a caso le basi giuridiche della costruzione europea stanno nell'articolo 11 della nostra Costituzione, lo stesso articolo che bandisce la guerra come strumento di offesa alla libertà degli altri popoli. C'è, poi, il futuro. Non solo occorre avere la memoria migliore del passato, tenere conto della lezione del passato, ma vi è il tema futuro: solo insieme gli europei potranno avere un peso e un ruolo nel mondo. C'è un tema complesso, ma fondamentale: l'Europa che cos'è, se non mettere in comune la sovranità? A partire dalla considerazione che ciascuno Stato europeo, con le dimensioni che hanno gli Stati europei, della sua sovranità non sa cosa farsene nel mondo globale: siamo tutti troppo piccoli in Europa perché la nostra sovranità possa essere reale. In realtà, questa sovranità, separatamente presa da ciascuno dei Paesi europei, è impotenza, non è sovranità. Provate a spiegarlo, cari colleghi del Movimento 5 Stelle, al vostro amico Farage!
2014-06-24	PD	ToniniGiorgio	È l'Europa nel suo insieme che può esercitare un ruolo, non ciascun Paese preso isolatamente.
2014-06-25	PD	FerraraElena	Signora Presidente, un grazie particolare per avermi dato la parola oggi. Onorevoli colleghe e colleghi, il solstizio d'estate ha visto celebrare la Festa della musica, evento nato in Francia e da decenni consolidato in tutta Europa per significare i valori fondanti dell'espressione musicale e della cultura. Come non ricordare, proprio alla vigilia del semestre europeo a guida italiana, il contributo della musica alla definizione dei principi e dei sentimenti che hanno ispirato l'Unione europea? Molte sono state le iniziative programmate sul territorio nazionale: cito in particolare Roma, trasformatasi in un grande palco per la musica, che ha dato voce a una grande ricchezza di generi e repertori. Proprio in relazione alla Festa europea della musica, in questi giorni il Senato ha ospitato l'incontro «La musica in mezzo al guado», organizzato da Arci, Audiocoop e Amici della musica, in collaborazione con altri soggetti, per fare il punto sulle iniziative legislative, nonché sugli argomenti all'attenzione delle Commissioni parlamentari relativi alle diverse azioni di sostegno alla produzione, fruizione e formazione musicale. Sono infatti diverse le proposte che vanno in questa direzione: dalla raccolta dei proventi dei diritti d'autore, all'accreditamento delle scuole di musica, agli incentivi per la creatività giovanile, fino al disegno di legge per la valorizzazione dell'espressione musicale e artistica nell'insegnamento proposto proprio da tutte le forze in Senato in tributo al maestro Abbado. In questa sede ho raccolto il messaggio di soddisfazione per azioni promosse dal Governo, in particolare dai ministri Franceschini e Giannini, e per l'attenzione del Parlamento ai diversi temi; si riscontra rinnovata sensibilità e apertura rispetto a repertori extracolti e a forme espressive di arte contemporanea, come pure un reale ascolto del mondo dello spettacolo, che peraltro coinvolge molti dei nostri giovani. È stato un momento partecipato da molti colleghi, di più schieramenti politici, a conferma dell'impegno del Parlamento per sostenere e rilanciare la cultura musicale nel nostro Paese. Nasce da qui la necessità di un coordinamento interparlamentare per approfondire e interloquire con il Governo e con i portatori di interesse. Su questo ho dato seguito all'impegno preso in quella sede, in continuità con quelli che sono stati il decreto Bray, valore cultura, e il decreto-legge Franceschini, cultura e turismo, con la creazione dell'intergruppo Per la musica, al quale hanno già aderito oltre 30 colleghi parlamentari. Le città hanno bisogno di luoghi, di spazi per consentire alla bellezza di «rammendare le periferie»: questo è un insegnamento di Renzo Piano che è stato anche oggetto dell'esame di maturità appena sostenuto da tanti nostri ragazzi. Ci sentiamo in questo percorso incentivati dalle parole del presidente Matteo Renzi, che vuole dare un orizzonte nazionale, ma in una cornice di carattere europeo, alle iniziative sulla cultura. In questo rivitalizzato contesto si è svolta la XXII edizione della Festa europea della musica, e penso che oggi possiamo rivolgere ai tantissimi gruppi, orchestre, cori, ensemble e a tutti gli organizzatori e agli enti locali un sentito grazie per il piacere estetico e aggregativo che ci hanno regalato, ma soprattutto per il valore simbolico di un'Europa unita nella musica e nella cultura.
2014-06-25	M5S	LucidiStefano	Investire nella cooperazione internazionale è un business in grado di fruttare lauti compensi, ma esiste anche l'altro lato della medaglia: chi comprende il vero senso della cooperazione e le radici della sua presenza riesce a far nascere scambi interculturali in grado di condizionare intere società, attraverso l'arricchimento reciproco. Cooperare è dunque portare alla luce ciò che non si conosce in merito a chi si desidera andare ad aiutare. Tale ricerca inizia innanzitutto dentro l'animo umano, vittima sempre più spesso di sensi di colpa e di prese di coscienza e dunque desideroso di apportare il proprio aiuto, come se volesse riscattarsi di danni che, individualmente, non ha mai compiuto in modo diretto. Con le nostre azioni quotidiane siamo complici indiretti, invece, di un sistema basato prioritariamente sullo sfruttamento di territori e persone, prevaricando su ogni umano diritto. Tutto ciò non potrà non avere effetti che si ritorceranno su chi compie tali malefatte, ma, per adesso, sembra che ci consoliamo con la cooperazione. La vera cooperazione dunque, dovrebbe essere esercitata qui, nel nostro Paese, attraverso una corretta informazione di ciò che realmente sta avvenendo nel mondo, ma anche promulgando leggi che sanzionano chi sfrutta i territori in difficoltà e che favoriscono il mercato di chi invece opera nel rispetto del diritto dell'uomo e dell' habitat che lo ospita. Altro aspetto fondamentale della cooperazione è imparare a conoscere la radice del problema, spesso troppo distante dal mero fatto di fronte al quale si trova il cooperante: saper cogliere tale radice infatti, significa estirpare il male all'origine, favorendo così uno sviluppo autonomo, in grado di camminare con le proprie gambe». Dice Stefano: «Spesso, in cuor mio, ho desiderato che i luoghi che mi ospitavano non avessero dovuto aver bisogno del mio supporto, proprio perché la mia presenza lì era l'apice di secoli di colonizzazione, sfruttamento e guerre causate dall'uomo bianco. Se cooperare significa operare insieme, perché deve essere soltanto unilaterale la cooperazione? Perché non ospitiamo i nostri fratelli africani, asiatici o di qualunque altra parte del mondo affinché possano istruirci sulla loro cultura e sulle loro tradizioni? Perché non lasciamo che loro vengano a fare cooperazione da noi? Forse perché riteniamo di non avere bisogno del loro aiuto? Eppure, quando la loro manodopera ci serve qui in Italia non esitiamo ad assumerli, magari nuovamente sottocosto, continuando il loro sfruttamento anche qui, nella nostra Nazione. Com'è strano dunque il mondo della cooperazione! Quando ero in Africa molte, troppe volte il mio arrivo era accolto nei villaggi come un salvatore in grado di risolvere ogni problema; questa etichetta non mi è mai piaciuta, poiché ho sempre operato per dare un contributo risolutivo, ma non salvifico. È bene infatti che ci sia l'apporto economico di chi dispone del denaro, ma è altrettanto importante che chi riceve l'aiuto si adoperi per realizzare la propria salvezza, contribuendo così alla realizzazione di un progetto comune, ottenuto cooperando. Infine, cosa di non poco conto, l'arricchimento col quale si ritorna in Europa dopo anni di cooperazione è a dir poco smisurato: paradossalmente infatti, si scopre che ciò che si è dato, è ben poca cosa in relazione a ciò che si è ricevuto». Questo mi scrive Stefano. Partendo da queste considerazioni si può facilmente immaginare una cooperazione che sia veramente consapevole, ad esempio anche dei nostri atteggiamenti politici e industriali verso alcuni Paesi, e che non ponga gli sforzi della cooperazione in conflitto di interessi con altri; di questo, signor Vice Ministro abbiamo lungamente discusso in Commissione. Allo stesso tempo è importante la figura dei cooperanti relegati ancora ad un ruolo di volontari seppur inseriti in un contesto internazionale e in architetture burocratiche e remunerative che vanno ben oltre il concetto di volontariato. Ancora più in dettaglio mi è sembrato allora importante portare alla luce anche il lavoro di tante persone cooperanti che muovono in piccole realtà. Ecco allora un altro attivista, Mario, un medico ostetrico cooperante in Africa: «Essere una piccola associazione che opera nei Paesi del sud del mondo ha i suoi vantaggi: prima di tutto il contatto con la gente del posto, entrare in sintonia con loro ed essere accettati come fratelli diversi, che hanno avuto più fortuna, ma che sanno anche volgersi indietro ad aspettare chi fa fatica ad arrivare. E, proprio per questo, avere l'umiltà di chiedere di cosa si ha bisogno, non imporre dall'alto della propria capacità economica, ma condividere le scelte mirando solo ed esclusivamente alle reali necessità. Trovare la strada migliore per garantire la continuità dell'opera intrapresa; non il mordi e fuggi, non le cattedrali nel deserto delle grandi NGO internazionali, non le montagne di carte piene di buone intenzioni e di grafici su come realizzarle, ma semplice contributo fattivo, reale, di impatto immediato e in grado di migliorare da subito la qualità della vita. Fare scuola, insegnare a mantenere ciò che è stato realizzato, a riparare ciò che col tempo può rompersi, ad affrancarsi dall'essere dipendenti dal " musungu " con i soldi, che viene da lontano e lontano se ne ritorna. Il contatto umano che ricevi in questi luoghi non ha prezzo; e non ti senti importante, tutt'altro». Continua ancora Mario: «Una volta guarii un vecchio da una brutta infezione agli occhi e così tornò a vederci abbastanza da non essere di peso agli altri. Non mi disse grazie, mi disse: "Ringrazio Dio che ti ha mandato". Questo è il senso di fare cooperazione». Chiudo con una mia considerazione personale: anche sotto questi aspetti vorrei sottolineare l'importanza dell'aver collaborato insieme ai miei colleghi in Commissione alla redazione di questo testo su cui ci sentiamo di avere inciso in maniera efficace. Sottolineo, infine, l'importanza di aver inserito nel disegno di legge un intervento volto alla creazione di una maggior tutela del ruolo dei cooperanti.
2014-06-25	PD	MicheloniClaudio	Vorrei altresì ricordare che nel 2007, nella prima finanziaria del Governo Prodi, che fu chiamata «lacrime e sangue» (sembrava che stessimo uccidendo il Paese), malgrado tutti i tagli fatti, il Governo rimise sul capitolo della cooperazione del Ministero degli esteri più di 500 milioni per pagare voci non pagate e lasciate indietro. Oggi, se ricordo bene, signor Vice Ministro, questo capitolo è ridotto a 70-80 milioni. Questi dati dovrebbero preoccuparci, perché qui è in gioco non solo la politica della cooperazione, ma tutta la nostra immagine internazionale. Quando diciamo che dobbiamo contare di più in Europa, che contiamo di più in Europa e che vogliamo modificare l'Europa, dobbiamo stare attenti a queste nostre scelte e a queste nostre decisioni.
2014-06-26	PD	MattesiniDonella	Signora Presidente, ringrazio il Sottosegretario per la risposta puntuale. Mi permetto di fare alcune valutazioni che nascono dalle dichiarazioni rese poco fa in audizione in Commissione sanità dal ministro Lorenzin, la quale ha ricordato, con riferimento al semestre europeo presieduto dall'Italia che, per quanto riguarda la sanità, uno dei punto nodali sarà proprio una campagna informativa nonché concreta di vaccinazioni. Il tema dell'aumento delle malattie che erano state debellate in Europa, soprattutto in alcune parti di essa, è una vera e propria emergenza, come lei ha ricordato nella parte iniziale della sua risposta. La questione della ridotta percezione dei rischi e del ridotto uso da parte di molti genitori del vaccino, non dico che sia un'emergenza, ma comincia ad essere un problema serio anche in Italia. Ben vengano allora i piani di cui lei ha parlato come l'applicazione rafforzata del Piano nazionale di prevenzione vaccinale 2012-2014 e la definizione del Piano nazionale della prevenzione, che penso anch'esso abbia tempi abbastanza rapidi. Occorre davvero prevedere una campagna di informazione e di formazione per tutti i cittadini, utilizzando tutti gli strumenti che abbiamo a disposizione, dalla «Pubblicità progresso» ad attività importanti rivolte a tutti i cittadini, da fare anche in momenti particolari nei quali c'è una maggiore sensibilità rispetto al rapporto con i figli. Rispetto alla programmazione di accordi nella Conferenza Stato-Regioni, penso quanto sarebbe importante fare formazione ed informazione nei momenti di preparazione al parto, quando si progetta la maternità, la paternità, la nascita di un figlio, così come nel momento stesso della nascita. In questi momenti c'è infatti una maggiore attenzione e una maggiore capacità di recepire un'informazione che deve essere la più corretta possibile. Penso, ad esempio, che, parlando di bambini, sarebbe davvero importante stabilire un'alleanza importante, favorita dal Governo, dallo Stato e dal Ministero, tra i professionisti fondamentali del settore e, quindi, i pediatri, attraverso la promozione di attività importanti da fare con l'Associazione culturale pediatri, la Società italiana dei pediatri, nonché la Federazione italiana dei medici pediatri. L'Italia tra l'altro è l'unico Paese in Europa che ha la figura del pediatra di base. Dobbiamo quindi valorizzare ed utilizzare ulteriormente queste figure perché i pediatri sono i principali conoscitori di tutto il percorso familiare e di salute del nascituro o del bambino che sta diventando adolescente e adulto. Il tema di un patto importante che restituisca una forte credibilità ai professionisti non è poi cosa di poco conto perché noi in Italia abbiamo già avuto e, purtroppo, abbiamo ancora, consapevolezza delle enormi difficoltà che sono nate quando un certo modo di fare informazione o disinformazione distorta, ha creato panico, facendo riferimento a stati d'animo particolari dei cittadini. Penso, ad esempio, al caso Stamina, che è uno dei casi, come quelli che il Sottosegretario ha citato e ai quali ho fatto anch'io riferimento nell'interrogazione, nei quali, a fronte di una minore sensibilità nei confronti dei rischi da parte di molti genitori, ci sono stati tribunali, come quello di Rimini, quello di Pesaro e altri, che hanno invece affermato l'esistenza di un rapporto causale tra il vaccino e l'autismo. In sostanza, è necessario restituire al sapere medico la scientificità e l'autorevolezza che sono il punto fondamentale per poter arginare il rischio fondamentale del ritorno a malattie che sono state debellate, tanto più con le cose che ci vengono segnalate. Faccio riferimento - come indicatore e non come dato negativo - a ciò che spesso ci arriva con il dramma delle immigrazioni e delle persone che provengono da Paesi dove questo tipo di percorsi sanitari non c'è; abbiamo quindi la necessità di tutelare questi cittadini che arrivano nel nostro Paese, evitando al contempo che possano ricomparire certi rischi. Ringrazio quindi il Sottosegretario per la sua risposta, e spero che sugli impegni già esistenti e sugli altri che ci ha annunciato ci sia un percorso rapido, perché il tema della salute dei bambini è fondamentale.
2014-07-01	FI	FlorisEmilio	(ore 18,15) ( Segue FLORIS). Nel corso degli anni, grazie anche alla spinta dell'associazione del settore, si è fatta tanta strada per il riconoscimento dei diritti dei celiaci (legge quadro sulla celiachia, n.123 del 2005). Il Servizio sanitario nazionale prevede particolari forme di tutela per le persone affette da malattia celiaca: l'erogazione gratuita dei prodotti entro un tetto di spesa; la somministrazione di pasti privi di glutine a scuola e in ospedale e l'esenzione dal ticket. Oggi tutelare il celiaco significa offrire assistenza per migliorare la qualità della vita, ma soprattutto effettuare prevenzione e razionalizzazione della spesa sanitaria per un Servizio sanitario nazionale più efficiente. Per raggiungere questo obiettivo, è necessario fornire da una parte un'adeguata conoscenza degli alimenti che sono naturalmente privi di glutine e dei cibi agglutinati ma non contaminanti e, dall'altra, illustrare la legislazione sulla tracciabilità e la rintracciabilità delle etichette nutrizionali sicure, che rispettano le norme alimentari e la distribuzione ottimale dei prodotti per celiaci da parte delle farmacie e degli esercizi commerciali. Le mozioni sottolineano alcuni aspetti importanti nelle disposizioni europee, nazionali e regionali. L'Europa ha approvato due anni fa un regolamento - il 609/2013, cosiddetto FIC (Food information to consumers) - che abroga il precedente. Il Governo deve dunque agire per regolamentare in maniera chiara la normativa del settore. Ritengo utile in proposito che il registro nazionale degli alimenti, quale unica fonte per l'erogazione gratuita, sia mantenuto in essere, come ampiamente discusso ai tavoli tecnici del Ministero della salute. Nelle mozioni sono inoltre illustrate alcune norme regionali del 2007 che introducono limiti di spesa mensile diversi rispetto a quelli stabiliti dal decreto ministeriale del 4 maggio 2006 per la dispensazione dei prodotti senza glutine a carico del Servizio sanitario nazionale. Essendo le Regioni, per mezzo delle unità sanitarie locali, gli enti che erogano gratuitamente i buoni agli affetti da celiachia e disponendo queste in maniera differente il rilascio dei buoni stessi stiamo assistendo ad una grave discriminazione territoriale degli utenti. PRESIDENTE. Dovrebbe concludere, senatore Floris. FLORIS (FI-PdL XVII). Vedo che il tempo a mia disposizione è terminato. In conclusione, riteniamo che il Governo, in accoglimento della delibera di cui al regolamento comunitario, debba regolamentare maggiormente le terapie dietetiche per la comunità nazionale, facendosi carico di quella discriminazione che oggi è in corso da parte di alcune Regioni, per cui sul territorio nazionale c'è un sistema non uniforme, a macchia di leopardo. A questo proposito, chiedo al Governo il massimo dell'attenzione sulle mozioni che sono state presentate quest'oggi.
2014-07-01	M5S	AirolaAlberto	Signora Presidente, è notizia di giovedì scorso che Salwa Bugaighis, nota attivista per i diritti umani in Libia, avvocato e figura centrale nel faticoso processo di democratizzazione libico, donna schierata contro ogni estremismo, sia stata barbaramente uccisa nel giorno delle elezioni politiche, presumibilmente da miliziani islamisti estremisti. La Libia è a due passi dalle coste italiane, in una posizione strategica per i flussi migratori che incessantemente si dirigono e approdano in Italia e in Europa. Ci domandiamo come mai, ad oggi, il Parlamento e il Governo non abbiano ancora deciso e attuato politiche, non dico lungimiranti, ma almeno contestualmente efficaci e mirate a favorire il processo democratico, sostenendo l'affermazione di una classe politica e sociale moderata, e non solo con il ricorso ad azioni militari e bombardamenti. Tra l'altro, in questi giorni in cui si consumano altre tragedie in mare e sulle coste italiane, con altre vittime di guerre e di migrazioni disperate, ci troviamo con un decreto-legge di proroga della partecipazione italiana a missioni militari internazionali, scaduto l'altro ieri. Dovremmo attendere un'altra proroga, tra qualche mese, e nel mentre continuare con la solita politica che fa annunci, come quella sui nostri eroici ragazzi in missione e sugli eroici operatori di pace? Questo comportamento non denota la serietà e la responsabilità con cui le istituzioni si dovrebbero occupare di politica estera. Ve lo dice uno che ha l'umiltà di essere appena arrivato in Commissione affari esteri. In particolare nell'area mediterranea e mediorientale, in Paesi come l'Iraq, l'Afghanistan e la Siria (è di questa mattina l'audizione con una ONG che opera in Iraq, dove la situazione è drammatica), tali attività sono importantissime per costruire una stabilità geopolitica e per garantire pace e sviluppo economico e democratico, anche e soprattutto per il nostro Paese e per l'Europa e non solo per i Paesi straziati dalla guerra. Invito il Governo ad attivarsi immediatamente, perché dopo le guerre e i bombardamenti non si lascino sole le parti della società civile che operano per il bene e la democratizzazione di questi Paesi.
2014-07-01	M5S	FucksiaSerenella	L'Europa non sempre ci semplifica la vita. Nel momento in cui recepiamo un regolamento, lo possiamo fare nel modo più idoneo al nostro Paese, anche apportando un contributo attivo.
2014-07-01	PD	DeBiasiEmiliaGrazia	Signora Presidente, la condizione dei celiaci, come hanno detto molto bene i colleghi nelle mozioni e negli interventi, ci dice una cosa molto importante: consentire ai celiaci di vivere meglio significa, di fatto, migliorare la vita di tutti. Torno rapidamente sui vari punti affrontati nella discussione. La diagnosi precoce è certamente importante, è ovvio, però non riguarda solo la celiachia. Dovrà infatti diventare un metodo per tutte quelle forme che una volta chiamavamo malattie in senso proprio e che oggi invece non possiamo più chiamare così, perché sono condizioni di vita delle persone, che non guariscono, non muoiono, ma possono migliorare, e questo riguarda in particolare il tema che abbiamo trattato oggi. Vengo agli stili di vita. I celiaci ci insegnano a porre attenzione a ciò che mangiamo; ci consentono di fermarci un attimo a riflettere sulla nostra alimentazione, sulle sostanze che ingeriamo e sul possibile, conseguente benessere. Da questo punto di vista segnalo il richiamo presente nella mozione del senatore Vaccari (che ringrazio davvero tanto per il suo lavoro e per la sua tenacia nel campo della celiachia) circa la presenza nei luoghi aperti al pubblico di distributori automatici di alimenti per celiaci. Questi distributori devono essere per tutti, quindi non solo per i celiaci, perché non vi è dubbio che quelle macchinette tremende contengono prodotti che non fanno bene proprio a nessuno, non solo ai celiaci! Su questo sarebbe bene che l'Italia riflettesse. Come ho visto in alcune scuole, in alcuni ospedali e in diversi altri luoghi pubblici, esistono delle buone pratiche già in essere; credo che estenderle anche ad altre realtà sia davvero uno degli elementi più formativi, molto più di tanti e tanti corsi di formazione, che pure sarà importante garantire agli operatori. Se vogliamo che le persone celiache vivano bene dobbiamo poi creare delle condizioni di contesto, progredire nella ricerca e rendere accessibili i relativi prodotti. In proposito, quello che è successo in Calabria è veramente molto grave, perché non si può fare mercato sulla pelle delle persone. Per una questione di concorrenza commerciale non si possono mandare allo sbaraglio, dal punto di vista della sopravvivenza, tante persone (bambini, anziani e donne gravide) in una Regione in cui è anche molto difficile spostarsi. Non è assolutamente possibile che se la grande distribuzione vende prodotti per celiaci allora le farmacie fanno la serrata. Questo non va bene, perché l'ampliamento dell'opportunità e dei punti vendita in questo caso non è un elemento di mercato, ma un elemento legato alla cura delle persone. Bisogna poi progredire nella ricerca. Anche se non vi è alcun dubbio, mi interessa sottolineare in particolare che la celiachia va riconosciuta nei LEA. Ringrazio il Governo per l'attenzione che sta riservando a questo tema; il tema dei livelli essenziali di assistenza è ormai maturo sia per competenze di Governo, che per competenze delle Regioni. Come ci ha detto il Ministro la settimana scorsa in audizione pubblica ormai il Patto per la salute contiene la scelta di rivedere i livelli essenziali di assistenza, con anche - mi pare - un adeguato finanziamento. Su questo credo dovremo insistere nei prossimi mesi, perché nei LEA, che è ora di aggiornare, cosa che non accade dal 2001, rientri la celiachia, così come tante altre condizioni che oggi sono tagliate fuori. Anche questo è modernità. Del resto, il parere che la Commissione sanità ha dato sulla riforma del Titolo V va esattamente in questa direzione e cioè: linee generali che restano in capo allo Stato e si coordinano, sul piano della realizzazione di servizi per le persone, a livello regionale. Il compito delle Regioni nel campo della celiachia è quindi fondamentale, ma ugualmente importante è che lo Stato si prenda le sue responsabilità senza nascondersi, riconoscendo questi fenomeni ed i diritti di queste persone, e lo faccia alzando anche un po' di più - mi permetto di dire - la voce in Europa, perché quella scritta in Europa sulla celiachia non è una bella pagina. Diciamo di cambiare verso alla politica europea ed io sono completamente d'accordo, ma anche l'approccio alla tematica della salute in Europa deve cambiare verso, abituandosi a quella normalità importante che è costituita dalla diversità delle persone. Per queste ragioni, come Partito Democratico, voteremo a favore di tutte le mozioni e ci impegneremo, per quel che sarà nelle nostre facoltà, affinché la vita delle persone celiache sia obiettivamente più semplice e dunque più umana.
2014-07-01	PD	PaduaVenera	Signora Presidente, più volte in quest'Aula ho avuto l'occasione di parlare con molta tristezza e con molto dolore di ciò che ormai ogni giorno - e forse rischiamo anche di abituarci - accade sulle rive del Mar Mediterraneo. Mi riferisco, in particolar modo, alla tragedia che ancora questa mattina colpisce il nostro cuore e il nostro sguardo: la tristezza è che tutto quasi ci scivoli addosso. Sono certa che il presidente Renzi, iniziando oggi il nuovo semestre europeo, porrà con ulteriore forza il problema di cui in quest'Aula ci siamo occupati, perché non può essere un problema italiano e siciliano: è un problema del mondo intero e, in particolare, dell'Europa. Sono certa che si porrà la massima attenzione a tutto ciò, per mettere fine alla triste pratica del recupero dei morti nel Mar Mediterraneo e far sì che questo torni ad essere considerato non più un mare di morte ma un luogo di incontro di culture e di religioni differenti. Credo però sia necessario puntualizzare tre questioni (lo faccio velocemente perché è tardi e il tempo è poco). La prima è la questione morale: non avere paura dell'altro, del diverso da noi. Dietro i dati economici ci sono drammi familiari, con intere famiglie che muoiono e affidano la loro vita a scafisti spietati e cinici. Non dimentichiamo la grave violazione dei diritti fondamentali della persona, diritti che sono universali e transnazionali. Vi è poi la questione politica: europizzare la questione dell'immigrazione tramite una cooperazione tra i popoli europei. L'Italia, e la Sicilia in particolare, gioca un ruolo cruciale a causa del posizionamento geopolitico nel cuore del Mediterraneo. Sono indispensabili programmi di aiuto strutturato, anche con il supporto delle autorità internazionali, per costruire corridoi umanitari in Africa. Voglio ricordare La Pira, che è nato a Pozzallo, dove oggi sono sbarcati quegli uomini e donne disgraziati morti per asfissia: ricordiamoci in che modo tremendo sono morte queste persone. Ricordiamo la profezia di La Pira: un uomo eccezionale, che pensava che il Mar Mediterraneo dovesse essere veramente un mare di pace. Non pensiamo che la pace sia utopia o un sogno. è uno strumento necessario per far sì che tutto questo possa cessare. Non sono un'utopista o una sognatrice. Bisogna che si ritorni a parlare di pace, bisogna affrontare la questione giuridica della modifica del regolamento di Dublino. Bisogna riparlare della pace tra i popoli affinché la pace sia alla base di nuove politiche europee umanitarie. È l'appello forte che rivolgo al nostro Premier, al nostro Governo, che in questo momento ha una responsabilità enorme e una voce molto autorevole in Europa. Si ponga la pace alla base di questa nuova Europa che vogliamo costruire, perché diversamente non finiremo mai di parlare di questi morti, di queste donne e di questi uomini che fuggono da un dramma. Parliamo di pace: non se ne parla più nelle Aule parlamentari. Credo sia un momento indispensabile su cui riflettere e ricominciare.
2014-07-01	PD	VaccariStefano	In Italia, l'incidenza della celiachia è stimata in un soggetto ogni 100 persone. I celiaci potenzialmente sarebbero quindi 600.000, ma ne sono stati diagnosticati ad oggi circa 150.000 (esattamente 148.662, secondo la relazione annuale al Parlamento del Ministero relativa ai dati 2012), e dunque con una evidente sottostima della patologia, con 12.862 nuove diagnosi nel 2012, che confermano un incremento annuo di circa il 10 per cento. Si conferma così il trend in aumento delle nuove diagnosi di celiachia di anno in anno, registrato sin dalla prima edizione della relazione al Parlamento nel 2007; la prevalenza della celiachia nel nostro Paese è risultata pari allo 0,25 per cento, ancora lontana da quella stimata intorno all'1 per cento. Secondo i dati forniti dal Ministero della salute, l'unica associazione presente in Italia è l'Associazione italiana celiachia (AIC), che assiste i celiaci e le loro famiglie con l'obiettivo di rimuovere gli ostacoli alla vita quotidiana e di «favorire il normale inserimento nella vita sociale dei soggetti affetti da celiachia»; fondata da un gruppo di genitori nel 1979 che, allora, affrontavano le prime diagnosi di celiachia dei figli in un contesto di scarsissima conoscenza sulla malattia e la terapia, oggi AIC conta circa 55.000 associati e opera attraverso 20 organizzazioni territoriali. È grazie ad una di loro che anche il sottoscritto nel 2012 ha potuto affrontare con supporti e informazioni complete la sua nuova condizione di celiaco. Secondo i dati riportati nel suo sito ufficiale, l'Associazione si occupa, in coerenza con la normativa italiana del terzo settore, di favorire il riconoscimento e la garanzia dei prodotti senza glutine, dietetici e non, pubblicando ogni anno il prontuario AIC degli alimenti (oltre 18.000 prodotti pubblicati) e diffondendo l'utilizzo del marchio «spiga barrata»; di facilitare la vita sociale dei celiaci, pubblicando la guida AIC dei ristoranti, pizzerie e strutture ricettive, che è aggiornata da AIC, sull'alimentazione senza glutine; di diffondere le informazioni sulla celiachia attraverso il suo house organ; di promuovere, attraverso la Fondazione celiachia, la ricerca scientifica italiana sulla celiachia; di raccogliere il 5 per mille, con circa 60.000 preferenze dei contribuenti nel 2012; di promuovere ricerche dell'Osservatorio celiachia sui comportamenti sociali correlati alla malattia e sul mercato del «senza glutine». Un lavoro capillare, che non è andato di pari passo con quanto previsto dal decreto Veronesi del 2001 che, tra le altre cose, ampliò la possibilità di erogare prodotti per celiaci anche al di fuori del canale farmaceutico, chiedendo alla Sanità pubblica di attivare specifiche convenzioni con la grande distribuzione organizzata. Ad oggi, infatti, questa opportunità è stata sfruttata soltanto da undici Regioni, che hanno saputo superare i problemi informatici e formali, a difesa del potere di acquisto delle famiglie dei celiaci, per la diversificazione dei canali distributivi, che rimane ancora uno degli obiettivi primari. A tal proposito, vorrei soffermarmi, in particolare, sulla situazione di difficoltà che attualmente stanno vivendo i celiaci calabresi. Ricordo che l'articolo 4, comma 1, della legge n. 123 del 2005 afferma che «al fine di garantire un'alimentazione equilibrata, ai soggetti affetti da celiachia è riconosciuto il diritto all'erogazione gratuita di prodotti dietoterapeutici senza glutine». Il diritto, introdotto per la prima volta con il decreto del Ministro della sanità del 1° luglio 1982 e progressivamente modificato nella modalità di attuazione, è definito con legge dello Stato e spetta alle Regioni, per mezzo delle aziende unità sanitarie locali (USL), l'erogazione gratuita dei buoni agli affetti da celiachia. Ciononostante, è in atto dal mese di aprile 2014, in alcune Province della Regione Calabria, la sospensione da parte delle farmacie aderenti a Federfarma Calabria dell'erogazione dei prodotti dietetici per celiaci a carico del Servizio sanitario nazionale. Tale iniziativa provoca gravi conseguenze a una fascia vulnerabile della popolazione. Le persone celiache residenti nella Regione Calabria, in particolare bambini, donne in gravidanza e anziani, risultano, infatti, esposte al rischio della mancata aderenza alla dieta senza glutine, con preoccupanti ripercussioni sulla loro salute. Considerando inoltre, la relativa unicità del canale distributivo in Calabria, oggi rappresentata dalle farmacie e non ancora dagli esercizi commerciali, questo elemento rende ancora più evidente la gravità dell'iniziativa intrapresa da Federfarma Calabria, che di fatto sospende l'accesso al diritto dei celiaci alla dieta senza glutine. Prima di passare agli impegni che la mozione chiede al Governo, mi preme concentrare l'attenzione dell'Assemblea su un altro punto fondamentale che riguarda il rapporto con l'Europa, che oggi vede l'inizio del semestre di Presidenza italiana del Consiglio europeo. Il 12 giugno 2013 è stato approvato il regolamento n. 609 del 2013 relativo agli alimenti destinati ai lattanti e ai bambini nella prima infanzia, agli alimenti a fini medici speciali e ai sostituti dell'intera razione alimentare giornaliera per il controllo del peso, che abroga la direttiva 2009/39/CE, la norma quadro che regolamenta gli alimenti destinati ad un'alimentazione particolare, e il regolamento (CE) n. 41 del 2009, che regolamenta specificamente gli alimenti destinati ai celiaci, prevedendo (al punto 41 dei «considerando») il trasferimento delle disposizioni del citato regolamento (CE) n. 41 del 2009 nel regolamento (UE) 1169 del 2011. Il 13 giugno scorso è stato definitivamente approvato l'atto esecutivo di trasferimento con la previsione di due categorie distinte di alimenti per celiaci: gli alimenti di consumo corrente, adatti ai celiaci, e gli alimenti specificamente formulati per celiaci, quegli alimenti espressamente preparati al fine di ridurre il tenore di glutine di uno o più ingredienti contenenti glutine oppure al fine di sostituire gli ingredienti contenenti glutine con altri ingredienti che ne sono naturalmente privi. Nonostante la lunga e dura battaglia dell'Italia (Governo e associazione dei pazienti insieme), il regolamento dell'Unione europea n. 609 del 2013 è uscito dal dibattito istituzionale europeo con una pericolosa sottovalutazione dell'impatto sui consumatori finali, escludendo quindi dal campo di applicazione delle categorie di prodotti giudicati essenziali per categorie vulnerabili della popolazione i prodotti senza glutine destinati ai celiaci. È per queste ragioni che la mozione chiede al Governo di garantire che la normativa italiana, da sempre all'avanguardia per i diritti e le tutele dei celiaci, mantenga, anche a seguito dell'approvazione del regolamento (UE)609/2013 relativo agli alimenti destinati ai lattanti e ai bambini nella prima infanzia, agli alimenti a fini medici speciali e ai sostituti dell'intera razione alimentare giornaliera per il controllo del peso, pari garanzia per la sicurezza del prodotto specificamente rivolto ai celiaci, per la produzione, notifica delle etichette e piano di campionamento di controllo e mantenga anche il registro nazionale degli alimenti quale unica fonte per l'erogazione gratuita, anche con l'attuazione della revisione del registro già discussa ai tavoli tecnici del Ministero della salute. Chiediamo poi al Governo di intervenire, assumendo misure di propria competenza, sulla serrata dei farmacisti in atto in Calabria, garantendo il diritto fondamentale alla salute dei cittadini celiaci di questa Regione; di formulare, nell'ambito dei nuovi livelli essenziali di assistenza (LEA), una linea di indirizzo nazionale che imponga alle amministrazioni regionali il rispetto dei termini della legge dello Stato; di farsi carico dell'annoso problema della circolarità dei prodotti in erogazione, oggi disponibili per il paziente nella sola Regione di residenza, sperimentando anche forme di dematerializzazione dei sistemi dei buoni, in grado di risparmiare costi sul Servizio sanitario e di rendere più agevole l'accesso ai beni di consumo senza glutine. PRESIDENTE. Senatore Vaccari, il tempo sta scadendo. VACCARI (PD). Signor Presidente, sto concludendo. Chiediamo al Governo di intervenire per promuovere la diagnosi precoce (che riduce i costi sanitari inutili, i costi sociali e l'esposizione dei sospetti celiaci); di favorire un'azione più decisa nelle Regioni per coinvolgere gli operatori della ristorazione e della produzione di pasti e alimenti freschi perché adottino i protocolli specifici, sul modello di quanto disposto dalla Regione Emilia-Romagna e, in particolare, delle linee guida regionali per il controllo ufficiale delle imprese alimentari; di adoperarsi nelle sedi opportune affinché in ogni luogo aperto al pubblico, ed in particolare nelle scuole di ogni ordine e grado, laddove siano presenti distributori automatici di alimenti, siano previsti anche cibi specifici per tutti coloro che sono affetti da celiachia. Questi punti sono contenuti nel testo 2 della mozione n. 61. Invito infine il Governo a considerare in tempi rapidi la necessità di provvedere a questi recepimenti attraverso le modifiche della normativa del 2005, che ho racchiuso nel disegno n. 1026, a mia prima firma.
2014-07-02	LN	CandianiStefano	Signora Presidente, leggo un messaggio che mi è giunto poco fa: qui a Malpensa, ieri pomeriggio, 1° luglio 2014, sono arrivati da Comiso tre aerei charter che hanno portato 500 immigrati da distribuire nelle nostre Province. Li hanno sistemati nell'area dei gruppi del terminal 2. L'organizzazione è stata pessima. La Polizia è stata avvisata all'ultimo momento e, quando si è resa conto di non poter gestire la situazione, ha chiesto aiuto anche alla Protezione civile. Tra i 500 ospiti ce ne sono due con sospette infezioni di vaiolo. A dividere queste persone dai normali passeggeri e operatori aeroportuali c'è sono una piccola parete di cartongesso senza alcuna sterilizzazione sanitaria dell'area. Non si sa per quanti giorni rimarranno ospiti nel terminal 2. Si dice che nei prossimi giorni saranno spalmati nei vari Comuni delle nostre Province. Porto questo argomento all'attenzione del Governo, tramite la sua persona signora Presidente, perché questa non è la modalità di gestione corretta di un problema. Non voglio parlare di quello che succede tra la sponda Nord dell'Africa e la sponda Sud dell'Europa. Parlo di quello che succede all'interno del Paese, della stessa gestione che viene fatta all'interno del Paese dei flussi migratori. In questo caso, sono arrivati tre aerei a Malpensa, sono stati sbarcati e stivati come se trasportassero un carico merci in una parte dell'aeroporto, senza alcuna gestione, lasciando addirittura le Forze dell'ordine in difficoltà nell'affrontare la situazione. Ovviamente questo non troverà spazio nella cronaca ufficiale, ma è quello che sta accadendo dietro le quinte. Anche in questo - lo dico al ministro Alfano - non si dimostra la serietà del Governo nell'affrontare il tema dell'immigrazione, perché questa modalità di gestione trasferisce i problemi al territorio e dal territorio ai Comuni, ma non è nascondendo il problema sotto al tappeto che lo si risolve: bisogna affrontarlo in maniera professionale e seria. Se queste persone hanno ricevuto uno screening sanitario, possono essere inviate nei territori, ma i sindaci, la stessa Provincia e la stessa prefettura devono avere tale certezza e invece non sono in grado di darla. Ciò detto, signora Presidente, la prego, tramite la sua persona, di sollecitare il Governo affinché ci sia un approccio più serio nella gestione di questi flussi.
2014-07-02	M5S	SantangeloVincenzo	Signora Presidente, colleghi, onorevoli cittadini che ci ascoltate da fuori, intervengo per portare a conoscenza di quest'Aula e sua, signora Presidente, una situazione anomala che si è venuta a creare da qualche mese nella Delegazione parlamentare italiana presso l'Assemblea del Consiglio d'Europa. L'attuale Presidente, l'onorevole Sandro Gozi, del Partito Democratico, è stato nominato Sottosegretario alla Presidenza del Consiglio dei ministri del Governo Renzi in data 28 febbraio 2014, con la delega alle politiche europee. Pertanto il Sottosegretario ricopre attualmente le due cariche, quella di Presidente della Delegazione parlamentare del Consiglio d'Europa e quella di Sottosegretario. Ora, non entro nel merito del Regolamento; probabilmente è possibile che il Sottosegretario possa assumere le due cariche. Siamo venuti a conoscenza di una lettera di sollecito inviata, con una tempistica perfetta, dal Presidente del Senato e dal Presidente della Camera, per invogliare il sottosegretario Gozi a dimettersi dalla sua carica di Presidente della Delegazione, in modo da far lavorare nel migliore dei modi la Delegazione stessa, cosa che ad oggi non è avvenuta. In questo caso, credo che si tratti di una sindrome tipica che ha afflitto questi palazzi per troppo tempo (la cosa strana è che sia un giovane ad esserne afflitto): la «poltronite». Infatti il Sottosegretario ad oggi percepisce compensi sia come Presidente della Delegazione che come Sottosegretario. Mi chiedo e vi chiedo - ma di questo non ho certezze - se il Sottosegretario utilizzi anche del personale che lavora presso la Delegazione per svolgere le funzioni di Sottosegretario. Mi chiedo se in questo caso il buonsenso non debba essere la regola da utilizzare. Pertanto le chiedo, signora Presidente, di intervenire gentilmente affinché il Sottosegretario possa dimettersi dalla carica di Presidente della Delegazione parlamentare del Consiglio d'Europa, in modo da poter risolvere la vicenda con una nuova ed immediata elezione di un nuovo Presidente.
2014-07-03	PD	ParenteAnnamaria	Signora Presidente, signor Ministro, i recenti dati ISTAT sull'occupazione descrivono il nostro Paese con un tasso di disoccupazione al 12 per cento e di disoccupazione giovanile al 43 per cento. Questi dati arrivano mentre in Aula discutiamo dell'approvazione del disegno di legge delega di riforma del lavoro, che è una delle priorità del suo Governo, e mentre siamo in fase di attuazione del progetto europeo Garanzia giovani. Accanto a queste cifre allarmanti, naturalmente allarmanti, vorrei sottolineare alcuni flebili segnali positivi, da lei opportunamente evidenziati signor Ministro, come l'aumento dell'occupazione fra gli uomini (anche se è in lieve calo fra le donne) e, soprattutto, la diminuzione dell'inattività fra gli uomini, le donne e i giovani. Registriamo quindi che è in atto una ripresa nella ricerca di un lavoro. Ciò denota, se così fosse, un investimento delle persone nel proprio futuro e l'Italia deve essere pronta ad accogliere questa ripresa di fiducia. Quindi, oltre ad attuare politiche di crescita (impegno che sarà il filo conduttore del semestre europeo), l'Italia dovrà aumentare la spesa destinata a politiche attive e servizi per il lavoro, storicamente una delle più basse d'Europa. Solo il 4 per cento delle persone che cerca lavoro si rivolge ad un centro per l'impiego, e solamente l'1,4 per cento dei giovani. I giovani che cercano lavoro si rivolgono a parenti, amici e a reti amicali. La rete di sostegno al lavoro è frammentata sia sul piano istituzionale, che su quello delle politiche, con profonde differenze tra Regione e Regione. La spesa destinata alle politiche attive è molto bassa. Non solo si spende poco, ma anche male. Gran parte delle Regioni utilizza, infatti, mediamente meno di due terzi delle risorse del Fondo sociale europeo assegnate, attestandosi al 61 per cento. Le chiedo allora, signor Ministro, se lei intende intervenire in maniera strutturale rispetto a tutti questi aspetti del problema tenendoli insieme (risorse non spese, quindi capacità di spesa dell'Italia, e rapporto Stato-Regioni) per costruire un'Agenzia nazionale per l'occupazione e se pensa di rendere permanente la sperimentazione e l'iniziativa Garanzia giovani.
2014-07-09	M5S	GirottoGianniPietro	Signora Presidente, il tema del mio intervento riguarda la mancata emanazione dei decreti attuativi relativi ad alcuni articoli del decreto-legge «Destinazione Italia», convertito in legge e pubblicato sulla Gazzetta Ufficiale lo scorso 22 febbraio. Vi ricordo che per quella approvazione tutti noi senatori partecipammo a una seduta fiume e che la maggioranza fu assolutamente compatta e nessuno dei numerosissimi emendamenti che l'opposizione presentò in quella sede fu approvato. Vi ricordo, altresì che quella conversione in legge fu così blindata in quanto i tempi per la conversione in legge erano ormai agli sgoccioli e contemporaneamente il Governo Letta era già caduto e il Governo Renzi non si era ancora insediato, quindi si doveva far presto. Ma allora perché tanta fretta, se dopo ormai 130 giorni buona parte di quella legge giace in un limbo per mancanza del decreto attuativo? Permettetemi di dire che la cosa è francamente inesplicabile, e lo è ancora di più se si leggono le dichiarazioni dei ministri Guidi e Padoan, che hanno più volte affermato, a mezzo della stampa specializzata, che i tempi di emanazione del decreto attuativo sarebbero stati rapidi, che lo stesso decreto era sul tavolo del MEF e che entro la metà di giugno tutto si sarebbe risolto. Siamo ormai a metà luglio e nulla è successo. Il mio intervento non vuole suscitare scandalo ma, più concretamente, vuole sollecitare delle risposte certe e, soprattutto, date certe di emanazione di tale decreto attuativo. In particolare, mi riferisco all'articolo 3 che tratta del credito di imposta per le attività di ricerca e innovazione svolte dalle piccole e medie imprese sia autonomamente, sia in accompagnamento con enti di ricerca riconosciuti dallo Stato, sia contrattualizzate a soggetti terzi qualificati. Il mio Gruppo aveva presentato vari emendamenti migliorativi, di cui naturalmente non posso e non voglio discutere in questa sede. Vorremmo semplicemente che la legge non venisse tradita e che fosse attuata. Ricordo inoltre che, a tale proposito, c'è anche l'interrogazione parlamentare 3-00937, a prima firma del collega Tomaselli, che è ancora priva di risposta. Quindi, regna un'incertezza sovrana. Le aziende italiane per effetto di questa incertezza sono praticamente costrette a rimandare ogni investimento in ricerca e innovazione tecnologica, e non faccio ulteriori commenti. Ogni spinta innovativa è in attesa dell'emanazione di questo decreto attuativo. Siamo a luglio e, se non viene emanato in pochissimo tempo, le aziende dovranno saltare un intero anno di investimenti, rispetto al resto dell'Europa (dove, nella maggiore parte dei Paesi virtuosi, il credito d'imposta è una legge stabile e sicura da più anni). Noi invece siamo in attesa del decreto attuativo. Signor Presidente, il tempo a mia disposizione sta per scadere, dunque chiedo di poter consegnare il testo integrale del mio intervento perché sia allegato al Resoconto, sollecitando la Presidenza a sollecitare a sua volta il Governo perché finalmente il decreto attuativo venga emanato. PRESIDENTE. La Presidenza l'autorizza in tal senso.
2014-07-10	PD	ToniniGiorgio	Chiediamo dunque al Governo di fare tutto il possibile per mobilitare le forze che l'Europa può mettere in campo al fine di impedire un esito di guerra e ragionare invece sull'apertura di un nuovo negoziato. Tanto più lo scenario del Medio Oriente oggi è tanto terribilmente complicato dalla tragedia della Siria e da quella dell'Iraq, quanto più, a mio parere, di tutto abbiamo bisogno, tranne che di un nuovo conflitto israelo-palestinese. L'Italia è presente ai confini tra Libano ed Israele con il comando di una forza ONU che sta svolgendo un ruolo straordinario per costruire la pace e il nostro Governo certamente lavorerà per la pace tra palestinesi ed israeliani.
2014-07-10	PD	ToniniGiorgio	Per questo motivo, mi unisco alla richiesta avanzata dal collega De Cristofaro, volta ad ottenere un incontro il prima possibile con il Governo, immagino davanti alle Commissioni esteri di Camera ed Senato congiunte, per svolgere un confronto che faccia il punto sulla tragedia in corso e metta in campo le necessarie iniziative da parte del Governo italiano con l'Europa per favorire un esito pacifico della controversia.
2014-07-14	LN	StucchiGiacomo	Dico questo perché parlare di Europa e parlare di riforme che riguardano la nostra Costituzione sostanzialmente vuol dire parlare della stessa cosa, vuol dire parlare dell'applicazione del principio di sussidiarietà, vuol dire parlare di tanti valori che sono condivisi dai tanti popoli che abitano all'interno dei Paesi dell'Unione europea e che dovrebbero trovare un loro riconoscimento nelle rispettive Carte costituzionali.
2014-07-14	LN	StucchiGiacomo	Ho iniziato ad occuparmi in Parlamento di riforme nella legislatura dal 1996 al 2001. Il primo intervento che feci del 1996 alla Camera parlava di riforme e richiamava la necessità di andare nella direzione di attuare nel nostro Paese una riforma federalista, ricordando anche l'importanza di certi concetti come quelli di Rousseau sulle piccole patrie, concetti del 1700, ma che davano quella libertà di autonomia e di autogestione alle tante realtà e alle tante comunità che sono presenti in Europa e che oggi giustamente non si riconoscono all'interno dell'Unione europea, un mostro che è stato costruito solo sulla base di valori sostanzialmente economici.
2014-07-14	M5S	CatalfoNunzia	Malgrado inserito in un contesto parlamentare paradossale, più volte il Gruppo Movimento 5 Stelle ha formulato proprie proposte quali: la riduzione dei costi della politica; l'azzeramento del quorum costitutivo dei referendum abrogativi; la diminuzione a 40.000 del numero dei firmatari necessari a proporre un disegno di legge di iniziativa popolare e la determinazione di un lasso di tempo certo entro il quale il Parlamento dovrà, ripeto, dovrà discutere il disegno di legge di iniziativa popolare prevedendo un accurato sistema sanzionatorio. Questo - lo ricordo a tutti - è ciò che avviene nei più moderni sistemi democratici. Non lo propone, né lo inventa il Movimento 5 Stelle. Uno dei tanti esempi, neanche troppo recenti (ma noi non siamo bravi neanche a guardare agli esempi virtuosi che ci sono in Europa), è «Open Ministry», usata in Finlandia. È una piattaforma dove i cittadini discutono e scrivono le loro leggi e, se raccolgono 50.000 firme, le leggi devono - lo sottolineo: devono essere discusse in Parlamento. È un fenomeno che studia l'Europa, il Consiglio d'Europa, che studia tutto il mondo, ma l'Italia applica il contrario.
2014-07-14	M5S	CatalfoNunzia	Nella situazione di crisi attuale, con le emergenze che sta attraversando il nostro Paese, non si capisce quale sia l'urgenza del Governo di cambiare la Costituzione. Chi vuole veramente questa riforma? L'Europa? Berlino? Il Colle? L'alta finanza? Quando, nel secondo dopoguerra, gli italiani decisero di redigere la propria Carta costituzionale fu data ai cittadini la possibilità di eleggere un'Assemblea costituente. Ogni cittadino aveva così avuto la facoltà di eleggere i propri rappresentanti e furono elette persone di altissimo profilo etico e culturale. Tra i 556 Costituenti vi erano Sandro Pertini, Piero Calamandrei, Teresa Mattei, Ferruccio Parri, Alcide De Gasperi, Benedetto Croce, solo per ricordarne alcuni. Tutte persone che appartenevano a tradizioni ed esperienze politiche diverse, ma il cui prestigio culturale e rettitudine morale non potevano essere messi in dubbio da nessuno. Queste persone riuscirono a scrivere un testo chiaro ed equilibrato che è stato la base su cui è stata costruita la nostra democrazia.
2014-07-14	M5S	CottiRoberto	Signor Presidente, colleghi senatori, il disegno di legge costituzionale che oggi esaminiamo non è frutto di un ponderato esame delle sopravvenute esigenze della nostra popolazione; non è una risposta alle necessità di miglioramento del nostro sistema legislativo; non è un provvedimento volto a razionalizzare o diminuire i costi della politica: è nient'altro che un tentativo affrettato di adeguare la nostra forma di Repubblica alle esigenze di un Premier -sindaco nazionale. Già, sindaco nazionale: non è un termine utilizzato a caso, sembra proprio che questa nuova conformazione istituzionale voglia avvicinarsi al modello gestionale di un Comune, concentrando quanti più poteri sul Governo centrale, con la scusa di dare al Paese un'accelerata non verso una maggiore efficienza, ma verso uno svilimento della democrazia. Il disegno che emerge è quello di un Parlamento più sottomesso al Governo, di enti locali (in particolare le Regioni) depauperati di potestà legislative e di funzioni trasferite ad un Governo centrale, con un Parlamento formato da un Senato finto, fatto di nominati che non disturbino i manovratori, senza peraltro ridurne i costi in modo significativo, ed una Camera superstite, ancora di composizione elefantiaca, senza tagli di stipendi o di costi; con l'istituto referendario e quello delle leggi di iniziativa popolare sviliti ed azzoppati da un aumento enorme del numero di firme necessarie per le proposte dei cittadini, sempre per non disturbare chi comanda. Ma è sul rapporto tra Stato e Regioni che intendo concentrare la mia attenzione. Questo disegno di legge di riforma costituzionale prevede la revisione del Titolo V, Parte II, della Costituzione, ma l'impianto proposto nell'attuale riforma non è certo funzionale alla soluzione dei problemi provocati dalla riforma del 2001. Nel merito, la riforma prevede l'abolizione della legislazione concorrente tra Stato e Regioni, quella in cui lo Stato dettava i principi, con leggi quadro per ragioni di omogeneità, e le Regioni vi davano attuazione con le loro leggi. È evidente che in questo modo le decisioni sui nostri territori, sulla nostra vita, si allontanerebbero sensibilmente dalla gente. La Dichiarazione sul regionalismo in Europa, approvata dall'Assemblea delle Regioni d'Europa (ARE) il 4 dicembre 1996, sostiene all'articolo 3, comma 1, che «la ripartizione delle competenze tra lo Stato e le Regioni è disciplinata dalla Costituzione o dalle leggi in conformità dei principi di decentralizzazione politica e di sussidiarietà. In virtù di questi princìpi le funzioni devono essere esercitate al livello più vicino ai cittadini». È evidente che in Italia stiamo andando in direzione opposta. Sebbene la Dichiarazione dell'ARE non sia un documento con valore di legge, è tuttavia una carta di princìpi assimilabile alle grandi dichiarazioni di principio spesso richiamate dalla comunità mondiale. Nel nuovo quadro vengono elencate le nuove competenze statali sottratte alla legislazione concorrente. Se il problema che la riforma mira a risolvere è quello del «chi fa cosa» e quindi del contenzioso che si crea innanzi alla Corte costituzionale, bloccando o invalidando numerosissime leggi, non si capisce in che modo questa riforma lo risolverebbe. La nuova definizione di competenze non sembra essere risolutiva del problema in questione: quale opera sarà da considerarsi «dotazione infrastrutturale» (regionale) e quale «infrastruttura strategica» (statale)? E con la prevista «clausola di supremazia», per la quale «su proposta del Governo, la legge dello Stato può intervenire in materie non riservate alla legislazione esclusiva quando lo richieda la tutela dell'unità giuridica o economica della Repubblica, ovvero la tutela dell'interesse nazionale», si garantisce un potere centrale potenzialmente quasi assoluto. Il Governo potrà utilizzare la clausola di supremazia per imporsi alle Regioni, facendo rientrare discrezionalmente qualsivoglia legge nel concetto di «unità giuridica o economica della Repubblica» ovvero di «tutela dell'interesse nazionale». Sul ricorso a questa clausola, è facile poi prevedere altro contenzioso paralizzante, senza risparmiare lavoro alla Corte costituzionale. Veniamo al tema che mi sta più a cuore: quello delle autonomie speciali. Pur senza abolire l'articolo 116 della Carta costituzionale (si propone di abolire solo il comma 3), la nuova normativa prevede un sostanziale svuotamento dell'autonomia speciale. Difatti le modifiche previste all'articolo 117 disegnano uno scenario in cui viene trasferita al livello statale una lunga serie di competenze, che comportano la stessa sottrazione di competenze a tutte le Regioni, siano esse a Statuto speciale o a Statuto ordinario. Non potendosi fare diversamente, si è previsto che la nuova normativa entri in vigore, per quanto riguarda le Regioni a Statuto speciale, solo dopo un loro obbligatorio adeguamento delle relative carte autonomistiche, ma dell'autonomia rischia di rimanere soltanto il nome. Solo grazie al corale disaccordo proveniente dalle Regioni interessate, la Commissione competente ha provveduto, fortunatamente, a introdurre la previsione dell'intesa per l'adeguamento degli Statuti delle Regioni e delle Province autonome di Trento e Bolzano, ma questo non basta. La pretesa di tagliare una miriade di competenze storicamente attribuite a queste Regioni, per evidenti motivi storici e geografici, mina alle radici il patto istituzionale del 1948, che sanciva al contempo l'indivisibilità della Repubblica e l'autonomia delle Regioni a Statuto speciale. Senza la seconda (l'autonomia) non avrebbe più diritto di esistere la prima (l'indivisibilità). Anche qui mi permetto di richiamare nuovamente la Dichiarazione dell'ARE del 1996, che sempre all'articolo 3, comma 3 recita: «Le Regioni devono essere responsabili di tutte le funzioni aventi dimensione eminentemente regionale» e al comma 6 del medesimo articolo dice esplicitamente che «le decisioni o le misure statali riguardanti le competenze o gli interessi regionali non possono essere adottate senza l'accordo preventivo delle Regioni interessate». Ma questa riforma precede le intese con le Regioni, imponendole immediatamente a quelle a Statuto ordinario e creando un precedente unilaterale anche nei confronti delle intese con quelle a Statuto speciale, prevedendo un'intesa sull'adeguamento piuttosto che su nuovi rapporti da riscrivere insieme. Nello Statuto speciale della mia Regione all'articolo 5 è previsto che «salva la competenza prevista nei due precedenti articoli» - l'elenco delle materie su cui la Regione può emanare norme legislative - «la Regione ha facoltà di adattare alle sue particolari esigenze le disposizioni di legge della Repubblica, emanando norme di integrazione ed attuazione sulle seguenti materie:» - segue un'elencazione tra cui - « d) nelle altre materie previste da leggi dello Stato». Da questo esempio si comprende quanto potrebbe essere impattante il peso della riforma, soprattutto per le Regioni a Statuto speciale. Uno degli argomenti che sento, per sostenere la necessità di uniformare le Regioni a Statuto speciale a quelle ordinarie è che le Regioni autonome usano male i fondi di cui dispongono. Verissimo; indiscutibile; ma se questo è il problema le vittime siamo proprio noi cittadini di queste Regioni a Statuto speciale, non gli abitanti delle altre! Gli abitanti di tali Regioni, anch'esse non certo simbolo di virtù politico-amministrative, subiscono danni dal malgoverno della propria Regione o dello Stato, che non mi pare sia da ergere a simbolo di grande purezza al confronto col malgoverno regionale. Se qualcosa è male amministrato la soluzione non è quella di affidare l'amministrazione ad altri enti distanti dal territorio, ma quella di cambiare meccanismi di legge e magari anche classe politica. Il venir meno di risorse alle Regioni a Statuto speciale non aumenterebbe la disponibilità delle altre Regioni, perché le aumentate competenze che verrebbero contemporaneamente trasferite dalle Regioni a Statuto speciale allo Stato finirebbero per assorbire, forse in modo più che proporzionale, quelle stesse risorse che qualcuno immagina di ripartire tra le Regioni tutte. Torniamo però alle Regioni a Statuto speciale ed in particolare a quella da cui provengo: la Sardegna. Sono numerosi in Sardegna i documenti politici e le prese di posizione che hanno caratterizzato il recente dibattito sulle ripartizioni di poteri tra Stato e Regione, o, se possiamo permetterci, tra Stato e Nazione, dato che, secondo i criteri più diffusi di definizione del concetto di Nazione, la nostra isola può tranquillamente affermare di rientrare in questa categoria. Appare chiaro a tutti, dai contenuti del dibattito in atto, che i sardi giudicano ampiamente insufficienti le attuali attribuzioni di poteri conferiti alla Sardegna dalle leggi vigenti, nonché dalla loro spesso discutibile applicazione; per questo ci troviamo nella paradossale situazione in cui, mentre ci accingiamo a chiedere più autonomia, arriva qualcuno che, senza tanti complimenti ma con una esemplare arroganza, propone di sfilarci da sotto il naso anche quella poca autonomia attuata grazie alla nostra Carta fondamentale. Anche fra i giuristi si discute se una riforma delle autonomie speciali, che di fatto potrebbe ridurle a poco più di un fantoccio simbolico, potrebbe essere approvata contro il volere del soggetto Regione autonoma. Durante le audizioni svoltesi di recente presso la Commissione bicamerale per gli affari regionali sul tema delle autonomie regionali tanti esperti invitati (per lo più docenti di diritto costituzionale) hanno sottolineato la necessità della considerazione di tipo pattizio dell'insieme di norme che riguardano le specialità regionali. Qualcuno sostiene che dal 1948 siano venuti meno i motivi degli Statuti speciali, ma non mi pare che in Trentino-Alto Adige si sia cessato di parlare in tedesco ed in ladino. In quella Regione il riconoscimento dell'autonomia è persino precedente alla stessa Costituzione (con l'accordo De Gasperi-Gruber), mentre in Sicilia (con il Parlamento più antico d'Europa) lo Statuto preesisteva alla Costituzione. Come si fa ad adeguarli ad una riforma costituzionale, come se fossero un qualsiasi articolo della stessa? E la Sardegna? Sono venuti meno i motivi della specialità? Io ho provato a guardare la cartina geografica. L'ho capovolta, girata e rigirata, ma la Sardegna, ve lo assicuro, continua a rimanere staccata dalla penisola italiana. Ho anche provato a scrutare dall'aereo per vedere se qualche lingua di terra avesse per caso prosciugato una porzione di Tirreno, riunendo in un territorio contiguo Sardegna ed Italia: niente, il mare è sempre là. È difficile trovare, in tutto il mondo, isole della dimensione e con la popolazione della Sardegna che siano gestite dallo Stato di appartenenza senza una qualche forma di autonomia per adattare la legge alla condizione di insularità. Casi di autonomie esistenti in Europa si riscontrano in Finlandia, in Francia (con Corsica e Territori d'oltremare), in Portogallo (con Madeira), in Gran Bretagna (con Scozia, Galles e Nord Irlanda), in Spagna (con Catalogna, Paesi Baschi e Galizia). Trovatemi in Europa un'isola grande e popolosa come la nostra Sardegna o la Sicilia che non abbiano forme di autonomia speciale. Del resto, se la costruzione di una strada in Toscana può essere utile anche ai liguri che dovessero recarsi nel Lazio o ai piemontesi che volessero andare in Campania - e dunque può avere un senso prendere le decisioni del caso a livello nazionale - che senso ha decidere a Roma quali strade vanno fatte in Sardegna o quali fonti energetiche dovremmo utilizzare in Sardegna, visto che questo non interferirebbe con analoghe decisioni nella Penisola? Dalla nascita della civiltà, la Sardegna ha dovuto subire dominazioni di ogni tipo e solo per una casualità della storia si è ritrovata a far parte di uno stesso Stato con la Repubblica italiana. Nonostante il susseguirsi di innumerevoli dominazioni straniere, la nostra terra è sempre riuscita a mantenere forme di autodeterminazione locale, a cominciare dalla sua lingua, molto più antica di quella italiana, e dalla sua cultura, che affonda le radici nelle prime forme di architettura evoluta nell'Europa mediterranea, oltre 3.500 anni or sono. Che ruolo ci aspetta? Ancora quello del passato, che ha visto la maggior parte dei boschi della nostra isola brutalmente eliminati per approvvigionare di legna la Penisola? O quello di fornitrice di uomini-carne da macello in attività militari come la carneficina della Prima guerra mondiale, di cui ricordiamo i tristi racconti di Emilio Lussu in «Un anno sull'altipiano»? O come preda di affaristi e cementificatori di coste oppure come luogo di sperimentazione di armi e tecnologie militari distruttive in enormi poligoni militari? Io credo che una terra come la Sardegna, che oggi come da sempre può chiamarsi Nazione, e che per casualità storiche fa parte dello Stato italiano, meriti un rapporto con questo Stato con la dignità che gli diede la Costituzione del 1948. La Sardegna è una Nazione con le sue forti peculiarità, e lo testimonia la nostra bandiera, molto più antica di quella italiana e riconosciuta in tutta Europa; una testimonianza della nostra esistenza e del nostro essere, che non può essere semplicemente «adeguato previa intesa» a identità lontane storicamente e geograficamente da noi. «Em a bolli donai a sa chi arrapresentadat su governu, sa bandera nosta. Speru diaderus chi s'arreforma de bosaterus sperefundata siat e aici puru is crecus de unu merixeddu schinnitzosu». Traduco: voglio regalare a chi rappresenta il Governo la nostra bandiera e spero che la sua e la vostra riforma autoritaria fallisca miseramente, come le ambizioni di un Premier capriccioso. (Il senatore Cotti, sventolando la bandiera sarda, si avvicina ai banchi del Governo e consegna la bandiera al ministro Boschi).
2014-07-14	M5S	MoroneseVilma	È sempre più chiaro che fuori dal patto d'acciaio tra PD e Forza Italia il Governo non intende toccare nemmeno una virgola di questo testo. Gli italiani devono sapere che le regole del gioco le stanno scrivendo in due, Renzi e Berlusconi. Perché tenere segreto il patto? Quando parla con noi vuole lo streaming e quando incontra Berlusconi fa tutto in segreto? In Commissione affari costituzionali il Movimento 5 Stelle ha presentato oltre 220 proposte di modifica, tra emendamenti e subemendamenti, e sono state tutte, e dico tutte, respinte. Eppure si trattava di modifiche che puntavano a ridurre i costi, tagliando numero dei parlamentari e loro indennità, e a introdurre delle forme di democrazia diretta e partecipata che permettevano una forma di controllo dei cittadini sulla politica. Democrazia e partecipazione, già: dovrebbero essere il fondamento di questo Paese, come descritto dall'articolo 1 della Costituzione. Tra i vari strumenti che noi vi abbiamo proposto ce ne sono tanti utili: dal referendum propositivo alla corsia preferenziale per le iniziative legislative popolari. Tali strumenti sono invece sgraditi al Governo, come si evince dal testo del disegno di legge in esame, che di per sé non dice nulla o quasi sugli strumenti di partecipazione diretta dei cittadini, anzi ne limita le prerogative (vedi aumento delle firme richieste per i referendum ). Presidente Renzi, ci rendiamo conto che lei, come il suo compagno di riforme Berlusconi, ha una scarsa tolleranza per il sistema di garanzie e contropoteri sancito dalla Costituente, dal passaggio da monarchia a Repubblica, da fascismo a democrazia, e questo non glielo diciamo solo noi del Movimento 5 Stelle, unica forza popolare che difende i diritti dei cittadini, glielo dicono anche illustri costituzionalisti, gli stessi che avete anche audito in Commissione affari costituzionali. La riforma del Parlamento che volete approvare si rivolge esclusivamente alla struttura del Senato, il che delinea già l'impostazione squilibrata dell'impianto del disegno di legge costituzionale in esame. Solo la Camera dei deputati - che resta totalmente non riformata nelle funzioni, nelle competenze e nella dimensione numerica - diventa titolare della rappresentanza della nazione e dell'indirizzo politico. Il ribaltamento del bicameralismo paritario e dell'attuale assetto di rapporti tra Governo e Parlamento che questa riforma intende apportare, il trasferimento allo Stato della competenza esclusiva su materie sinora attribuite anche alle Regioni riproporranno la medesima conflittualità e confusione che si intende espressamente superare in diversi ambiti e funzioni. Di fatto, questa riforma disegna una diarchia imperfetta che consegna nelle mani della maggioranza governativa non solo Palazzo Chigi, ma anche le due principali istituzioni di controllo e garanzia: Presidente della Repubblica e Corte costituzionale (ed ha riflessi anche per il Consiglio superiore della magistratura), il che mi pare abbastanza per dire che si avvia un processo di regime che non ha paragoni nel panorama comparato. Del resto, il vostro obiettivo voi lo palesate dall'inizio del testo del disegno di legge. Basta vedere l'articolo 1 della riforma, che modifica l'articolo 55 della Costituzione, sul Parlamento, secondo il quale la Camera rappresenta la Nazione, mentre il Senato non rappresenta la Nazione, né i cittadini, né il popolo, ma rappresenta le istituzioni territoriali. Con il disegno di legge in esame voi intendete esautorare il Senato da qualsiasi legame col popolo, i cittadini, facendolo diventare mero rappresentante delle istituzioni. Il Senato non avrà più neanche l'obbligo teorico di rappresentare gli interessi dei cittadini, bensì quello di istituzioni astratte che hanno nominato i senatori a loro volta, come i rispettivi Consigli regionali. Con questa riforma voi intendete attribuire l'intera funzione legislativa alla sola Camera e attribuire una serie di competenze illusorie al Senato (le cosiddette proposte di modificazione), che saranno sempre superabili in ultima istanza dalla Camera. Combinando tale riduzione dei poteri del Senato con la legge elettorale che voi proponete, l'Italicum, che attribuisce alla maggioranza presso la Camera un premio in seggi rilevante, questa avrebbe buon gioco a rendere il Senato poco più che un organo consultivo (benché definito nel testo come propositivo) togliendo ad esso ogni contropotere. Nel nuovo Senato non elettivo salterebbe l'intero sistema d'incompatibilità, imperniato sulla prevenzione dei conflitti di interessi derivanti dalla commistione tra cariche diverse. Peraltro, il potere effettivo di controllo e il potere d'inchiesta sarebbero affidati solo alla Camera, la cui legge elettorale, insieme al rapporto fiduciario, la rende un organo fortemente allineato al Governo. E la necessità dei contropoteri è la base della Carta costituzionale su cui si fonda il nostro Paese e le democrazie moderne. Voi volete concentrare il potere nelle mani di un solo organo e di una sola coalizione: roba impensabile per una democrazia liberale, e base per quello che molti hanno già definito come disegno per una «democrazia autoritaria». Che cosa succederebbe se tutti i Presidenti di Regione in una data tornata elettorale fossero tutti espressione della stessa forza politica? È già successo! Con questo disegno di legge voi violate l'articolo 1 della Costituzione, che colgo l'occasione di ricordarvi (lo hanno già fatto tanti miei colleghi, ma forse è opportuno ribadirlo più e più volte in quest'Aula): «L'Italia è una Repubblica democratica, fondata sul lavoro. La sovranità appartiene al popolo, che la esercita nelle forme e nei limiti della Costituzione». La sovranità appartiene al popolo, e quindi le leggi devono essere votate da rappresentanti eletti dal popolo e non da persone elette ad altri incarichi che fanno i senatori part-time. L'articolo 1, che proclama la sovranità popolare, appare violato anche nella proposta di innalzare la soglia minima di firme necessarie per le proposte di legge d'iniziativa popolare, che da 50.000 passerebbe a 250.000. Vi preoccupate di giustificare tale restrizione sostenendo che verrebbero garantite a tali proposte di legge tempi, forme e limiti; il che è uno specchietto per le allodole, giacché serve nel frattempo non ad agevolare (come dovrebbe) ma a limitare l'iniziativa legislativa popolare. Aumentate anche le firme necessarie per i referendum per i quali si richiedono 800.000 firme, con un parere preventivo di ammissibilità pronunciato dalla Corte costituzionale dopo le prime 400.000 firme. Sempre più appare evidente il tentativo di delegare a una casta non direttamente responsabile davanti ai cittadini sia il potere legislativo sia il potere esecutivo, sulla linea di quelli che sono gli oscuri meccanismi decisionali dell' élite europea; meccanismi che portano a risultati come quelli che vediamo in Grecia, e che nello stesso tempo tengono nascosti i diretti responsabili di tali scelte. La svolta autoritaria che vi prefiggete di raggiungere è confermata dal contemporaneo indebolimento del contropotere giudiziario. Se l'obiettivo di proteggere la casta dal controllo dei cittadini lo raggiungete limitando gli strumenti di iniziativa popolare e cancellando l'elettività del Senato, allora vi rimane solo di preservarla dal controllo della magistratura. Ma voi in questo disegno di legge pensate anche a questo. L'articolo 6, che modifica l'articolo 68 della Costituzione sulle immunità parlamentari, prevede che i senatori (anche nella nuova composizione) e i deputati continuano a mantenere le stesse prerogative di prima. Secondo il Consiglio d'Europa, l'Italia è tra i Paesi storicamente più garantisti: il grado di protezione prevista da Roma è paragonabile a quello di democrazie moderne come quelle di Albania, Bielorussia, Georgia e Russia. I senatori, in particolare, saranno consiglieri regionali e sindaci, e nel momento in cui sono nominati senatori (e non più eletti, ricordiamolo) assumono lo status di "immuni", cioè su di loro non possono essere effettuati intercettazioni, perquisizioni, sequestri e neanche arresti senza la preventiva autorizzazione della Camera. Alla luce di quello che sta accadendo - e mi riferisco agli scandali che coinvolgono quotidianamente rappresentanti di PD e FI, dal MOSE all'Expo, alle ultime condanne per falso ideologico (vedi il presidente della Regione Emilia-Romagna Errani) - ritenete che questa riforma tuteli l'interesse pubblico, i cittadini? Volete quindi nominare discrezionalmente dei senatori che saranno poi immuni da qualsiasi inchiesta? I senatori immuni non saranno nemmeno più eletti dai cittadini, bensì nominati da altri politici e dal Presidente della Repubblica. Ve lo chiedo di nuovo: qual è l'interesse pubblico tutelato da questa intera riforma? Passiamo all'articolo 10, che modifica l'articolo 72 della Costituzione, e parliamo della "ghigliottina". Il Governo può chiedere alla Camera che un disegno di legge, indicato come essenziale per l'attuazione del programma di Governo, sia iscritto con priorità. Tale disegno di legge dovrà essere posto in votazione entro 60 giorni. Se, decorsi i 60 giorni, non si è provveduto alla votazione, il Governo può chiederne il voto articolo per articolo, così come lo ha proposto. Con questa modifica il Governo legalizza la famosa "ghigliottina" al dibattito parlamentare, introducendo un requisito di essenzialità dei disegni di legge. Per chi avesse la memoria corta, la "ghigliottina" è stata di recente applicata dalla presidente della Camera Boldrini per dare 7,5 miliardi di denaro pubblico alle banche private. Si introduce l'istituto del "voto a data certa", diretto a garantire tempi certi di approvazione dei disegni di legge ritenuti rilevanti dal Governo e si introduce quindi la "clausola di supremazia". Quest'ultima, rintracciabile all'articolo 10, è quella che sintetizza in modo cristallino l'azzeramento del ruolo politico e decisionale del nuovo Senato delle Autonomie, che a conti fatti non vale e non conta nulla. In base a tale clausola, "su spinta del Governo" le leggi dello Stato su materie che non sono di competenza esclusiva dello Stato (dove dunque ci dovrebbe essere il veto delle Regioni o dei Comuni), possono superare i limiti previsti e prevalere sulle autonomie locali. Il voto a data certa è aberrante, perché toglie al Parlamento l'ennesima prerogativa che è proprio nel suo nome, "Parlamento", fatto cioè per discutere fin quando non si arrivi alla giusta e ponderata decisione sulla legge da approvare. Con questa modifica invece si elimina totalmente la discussione e il confronto, solo per poter eseguire ordini ed essere perentori. Sarà completamente a discrezione del Governo, che deciderà arbitrariamente se un disegno di legge è essenziale, quindi "ghigliottinabile", o no. In questo modo si intende impedire il dibattito parlamentare, fondamentale nelle democrazie di tutto il mondo. Ancora una volta, qual è l'interesse pubblico che intendete proteggere con questa modifica? Ricordate che ogni legge che voi promulgate deve essere a beneficio dei cittadini, che sono i nostri datori di lavoro. Dove però non si è perentori, e questo sempre in spregio della Costituzione, è sulla modifica in tema di decretazione di urgenza (articolo 77 della Costituzione). Qui si tocca davvero il fondo. Nel testo esplicativo di questo disegno di legge viene tranquillamente spiegato che, per evitare l'eccessivo ricorso alla decretazione d'urgenza, si usa il sistema del voto a data certa e si dichiara quindi ufficialmente che l'Esecutivo fino ad oggi ha fatto un uso abnorme e fuori legge dei decreti-legge. Poi si aggiunge una modifica che toglie essa stessa il connotato dell'urgenza ai decreti-legge stabilendo che, in caso di rinvio alle Camere da parte del Presidente della Repubblica di un disegno di legge di conversione di decreti-legge, le Camere abbiano un termine di altri 30 giorni per la modifica. Ma allora, se i giorni per convertire un disegno di legge governativa passano da 60 a 90 giorni, mi spiegate dove sia più riconoscibile l'urgenza in un provvedimento che può impiegare 90 giorni per essere approvato? In sostanza, col voto a data certa, l'Esecutivo sta imponendo al Parlamento di approvare una legge, quella che l'Esecutivo desidera, nei tempi imposti dall'Esecutivo al legislativo. Parimenti, nel caso dei provvedimenti da esso stesso promananti, l'Esecutivo si sta accordando un termine più lungo per l'approvazione. Peccato che il requisito costituzionale previsto per i decreti è l'urgenza. Oltre alle modifiche di cui ho parlato, che vanno tutte in direzione di quello che è un disegno autoritario, sono presenti degli errori sostanziali, che sfociano nel ridicolo: faccio l'esempio dell'articolo 16, che modifica l'articolo 82 della Costituzione, sulle inchieste parlamentari. Solo la Camera potrà disporre inchieste su tutte le materie di pubblico interesse, mentre il Senato può disporre inchieste solo su materie concernenti le autonomie territoriali. Come fa il Senato, che secondo il vostro disegno autoritario diventerebbe composto da rappresentanti degli enti territoriali, a svolgere inchieste su questioni che riguarderebbero gli stessi enti territoriali? Senza parlare dei senatori nominati dal Presidente della Repubblica: tali senatori, come è facile capire, non avranno alcun aggancio col sistema delle autonomie su cui si basa il disegno di legge. La durata di questo mandato, pari a quella del Presidente della Repubblica, è quindi sganciata dalla durata del mandato degli altri senatori. I senatori a vita (disposizioni transitorie) vengono aboliti, e questo forse è l'unico punto su cui possiamo darvi ragione. Ovviamente, per non scontentare i "Padri della Patria" (o forse è meglio dire della crisi e della disoccupazione) del calibro di Monti, Piano o Ciampi, i senatori attuali resteranno in carica a vita. Ad essi si aggiungeranno, sempre a vita, i futuri ex Presidenti della Repubblica, e quindi un altro «Padre della Patria» come Giorgio Napolitano, ammesso che un giorno rinunci al suo trono. In conclusione, avremo quindi: un Senato di non eletti e passacarte senza un vero e proprio potere di tutela degli interessi regionali e di controllo sull'operato della Camera; una Camera di nominati monocolore sotto ricatto del Governo; un Governo in grado di imporre l'agenda politica tramite ghigliottina ed una propria marionetta alla Presidenza della Repubblica; un Presidente della Repubblica mai più garante, perché eletto da un solo partito. Appare dunque chiaro come questo disegno di legge ha l'unico obiettivo di peggiorare - e non di poco - il funzionamento delle già instabili istituzioni parlamentari: alla crisi di legittimità del Parlamento voi reagite trasformando il Senato in una Camera elitaria; all'incostituzionalità del Porcellum rispondete con una legge elettorale a sua volta incostituzionale. Se malauguratamente dovesse passare questo scellerato e nefasto disegno di legge, che mira a destabilizzare per sempre gli equilibri politici, da quel momento in poi in questa Nazione prevarranno soltanto le ragioni del più forte, di chi ha più controllo e potere; finiranno le garanzie per tutti, anche per voi e per i vostri familiari e per le generazioni che da loro discenderanno. Tradirete il vostro dovere di lavorare per il bene comune; verrete meno al motivo più importante per il quale siete in quest'Aula, previsto e voluto dalla Costituzione, indifferentemente dall'appartenenza politica, che è quello di coltivare una visione lungimirante per il nostro Paese e quello di garantire un futuro ai nostri giovani, di garantire e preservare loro un domani. Quando sono stata eletta ho pensato che avrei dovuto combattere qui, in queste Aule, per far approvare le leggi più giuste per i cittadini, per difendere il diritto al lavoro, alla salute. Ma mai, credetemi, avrei pensato di ritrovarmi oggi a difendere la Costituzione.
2014-07-14	M5S	TavernaPaola	Tangenti, favoritismi, connivenza e collusione: questa è la scenografia che la cronaca quotidiana ha posto come sfondo a questa splendida revisione costituzionale, degna erede delle altre grandi riforme costituzionali che avete fatto durante la Seconda Repubblica: il disastro del finto federalismo della sinistra; la devolution della destra bocciata dal referendum popolare; e, ciliegina sulla torta, il pareggio di bilancio. Ma si può venire in quest'Aula e parlare della riforma costituzionale come la rivincita dell'Italia sull'Europa? Ma non vi sentite un po' ridicoli nel dire queste cose? Sinceramente, presi singolarmente poi vi apprezzo anche come persone, ma quando fate accozzaglia come Partito Democratico siete tutt'altro che onorevoli! Ma quando vi alzate e, a titolo personale, dite cose di questo genere, vi rendete conto da soli di quello che affermate oppure davvero avete bisogno di cambiare non vi dico cosa, come si usa dire nel mio quartiere? Non aggiungo altro, perché poi non sarebbe abbastanza «onorevole», visto che secondo voi basta mettersi cravatta e giacchetta per fare un po' quello che vi pare! Basti pensare alla sanità che, gestita quasi interamente dalle Regioni, è stata dimora delle maggiori inettitudini, lungaggini e saccheggi di denaro pubblico, e tutto questo a danno della salute dei cittadini, in violazione di quell'articolo 32 che sbandierate tanto, ma che smentite ogni giorno con la vostra compiacenza davanti agli scandali di un sistema che sta collassando su sé stesso! Si giustifica questa controriforma menzionando una supposta semplificazione e una riduzione dei costi: avete ascoltato su questo le parole della collega Bottici, che non vi ripeto. Il collega Maran poco fa ha fatto riferimento ad altri sistemi nei quali voi vorreste trasformare il nostro. Per giustificare la composizione del futuro Senato delle Autonomie fate riferimento ad altre democrazie europee avanzate, quali la Francia e la Germania. Allora, intanto diciamo, che in Francia è stato di recente previsto il divieto del cumulo dei mandati - e qui invece lo inseriamo - e poi diciamo pure che mai negli altri ordinamenti europei, ma solo in Italia, accade e può accadere che a rappresentare gli organi regionali - quindi tra i vostri futuri senatori - ci siano indagati, imputati e anche condannati. Noi invece li mettiamo nel Senato e gli diamo l'immunità.
2014-07-14	PD	CassonFelice	Presidente, ho venti minuti. PRESIDENTE. A noi risultano dieci minuti. CASSON (PD). Da Regolamento ho diritto a venti minuti e mi appello al Regolamento. PRESIDENTE. Il Gruppo ha fatto questa definizione. Li sottrarremo agli altri. FERRARA Mario (GAL). Non c'è contingentamento. PRESIDENTE. Ho detto di proseguire. CASSON (PD). Sull'immunità comunque presenteremo e illustreremo alcuni emendamenti. Ci sono alcuni punti che rapidamente voglio ricordare per ovvi motivi. Prima parlavo di aporie. Adesso voglio accennare ad alcune piccole falsità o mezze verità che vengono dette su questa materia attaccando chi non condivide l'impostazione che ha dato il Governo sui punti che ho ricordato poco fa. Ci viene detto che si tratterebbe di una richiesta che proviene dall'Europa. Chissà perché: a livello europeo non ho mai sentito nessuno chiederci della riforma del Senato. In Europa non sanno neanche quante Camere abbiamo e quali sono le competenze del Senato. All'Europa interessano altre riforme, quelle dell'economia, del lavoro, della finanza e del bilancio.
2014-07-14	PD	CociancichRoberto	Nel disegno di legge presentato questa mattina c'è un elemento che è stato messo poco in evidenza ma che vorrei sottolineare: la dimensione europea della riforma. L'articolo 55, come modificato dal lavoro della Commissione, sottolinea l'aspetto che vorrei commentare: oggi al Senato verrà riconosciuta anche una funzione di raccordo tra le istituzioni europee e le nostre istituzioni nazionali e locali. Questo è un nodo fondamentale, perché l'Europa, che considero l'unica possibile risposta alla grande crisi economica che ci attanaglia, oggi è il nostro contenitore, il nostro orizzonte fondamentale, anche dal punto di vista istituzionale. Tutti oggi parlano di un bicameralismo perfetto che si vuole modificare. Pochi si rendono conto, mi sembra, che in realtà oggi non siamo in un bicameralismo, ma stiamo vivendo in un sistema molto più articolato che qualche volta, un po' per ridere, ho definito tricameralismo imperfetto, perché ci sono anche le istituzioni europee. In realtà, la situazione è ancora più complessa perché a livello europeo non abbiamo soltanto il Parlamento, ma anche il Consiglio e la Commissione europei. Esiste una dinamica interna tra le istituzioni europee che deve essere tenuta in considerazione. Si tratta di istituzioni che non erano presenti quando i nostri Padri costituenti hanno elaborato la Costituzione che oggi vogliamo modificare, perché all'epoca non esisteva neanche la Comunità europea. Oggi parliamo di Unione europea con 28 membri e con un sistema legislativo estremamente articolato. Attualmente esiste un deficit di democrazia a livello europeo, perché le decisioni vengono prese non prioritariamente con il sistema comunitario, quindi con il coinvolgimento dei rappresentanti dei diversi Paesi membri all'interno del Parlamento europeo, ma con un sistema di natura intergovernativa. Il famoso fiscal compact, per esempio, è l'attuazione di un sistema intergovernativo di cooperazione rafforzata. È su questo sistema che oggi dobbiamo riuscire ad incidere se vogliamo davvero che il principio di democrazia, di rappresentatività e di partecipazione dei nostri cittadini abbia voce. Rischiamo di puntare alla luna ma di guardare solo il dito, se pensiamo che sia soltanto un problema di rapporto tra Senato e Camera e tra Senato e Governo. Oggi i giochi importanti, le decisioni fondamentali per il nostro futuro si prendono più a Bruxelles che a Roma. Il 70 per cento della normativa in vigore in Italia ha origine comunitaria, anzi europea e non sempre ha un'origine di natura parlamentare. È dunque importante che le istituzioni parlamentari italiane facciano sentire la propria voce nel dibattito che avviene a Bruxelles, a livello europeo, tra i diversi Governi. Un Senato che si occupi di questioni europee, che abbia una funzione di raccordo tra l'Unione europea e le Regioni svolgerà questa funzione fondamentale, che mi sembra molto meno secondaria rispetto ad un dibattito velleitario sull'importanza o meno di avere un'indennità, di avere un Senato eletto con un sistema di primo o secondo grado. Questi, a mio avviso, sono dettagli rispetto alle grandi sfide che dobbiamo affrontare. Oggi dobbiamo fare in modo che la voce dei cittadini italiani, la voce delle imprese italiane, la voce degli interessi italiani possa riecheggiare con forza davanti alle istituzioni europee. Oggi il Parlamento italiano, dopo il Trattato di Lisbona, ha voce in capitolo e deve farla sentire. Purtroppo la farraginosità delle nostre procedure, l'eterno ritardo dei nostri interventi fa sì che la voce del Parlamento italiano venga considerata in qualche modo marginale, irrilevante. I pareri dati non vengono considerati: chiunque sia andato a Bruxelles a fare un giro vede con quanta aria di sufficienza vengono giudicate le considerazioni del Parlamento italiano, per il motivo che arrivano sempre in ritardo, sono sempre capziose, non focalizzano i problemi. Noi dobbiamo dotarci, invece, di un Parlamento in grado di affrontare i problemi, capace di avere piani di impatto e schemi sulla base dei quali comprendere la ricaduta economica e sociale di determinate misure finanziarie, e di saper reagire e portare la propria voce, in fase sia ascendente che discendente, in modo corrispondente. Mi sembra che questa sia la grande sfida di natura democratica che noi ci poniamo, perché oggi dobbiamo ritrovare la forza di una voce che in questo momento è assai fioca. Sono, dunque, grato ai relatori che hanno accolto l'indicazione pervenuta (che anch'io ho dato) di aprire uno spiraglio sul tema europeo. Credo che l'affermazione di principio, oggi contenuta nell'articolo 55, ci consentirà di lavorare, spero già in una ulteriore fase emendativa del testo del disegno di legge costituzionale, ma anche in fase di norme di attuazione in via ordinaria, su una riforma della legge n. 234 del 2012, al fine di fornire strumenti concreti per avere una più forte influenza a livello europeo. Ripeto che questo è il vero scenario su cui noi ci misuriamo. In conclusione, ritengo che quella che ci viene offerta sia un'opportunità storica veramente straordinaria. Non ho alcun senso di inferiorità rispetto ai grandi Padri costituenti che ci hanno preceduto e credo che nessuno di noi debba averlo, non perché siamo chissà quali grandi giuristi (personalmente mi considero come un nano sulle spalle di giganti), ma perché questo è il nostro tempo; se i nostri Padri costituenti si fossero sentiti in soggezione di fronte a Giustiniano, probabilmente saremmo ancora alla legislazione del diritto romano. Ripeto che oggi è il nostro tempo: dobbiamo coglierlo e fare del nostro meglio per cercare di ridare voce ai nostri interessi e anche un po' di voce di speranza e di idealità di un'Europa che in questo momento è troppo centrata sugli aspetti di natura economica. L'Italia ha questa voce, questa idea e questo patrimonio, ma non ha la capacità di esprimerli in un'azione politica efficace. Sottolineo, dunque, la dimensione di raccordo tra l'Unione europea e le Regioni, che sono direttamente interlocutrici (anche in base ai trattati europei) dell'Unione europea, hanno un ruolo ed il modo di far sentire le voci delle istituzioni locali e dei cittadini a livello territoriale. Credo che il Parlamento farà una sintesi - spero anche corale - di tutto questo, che darà forza e prestigio al nostro Paese.
2014-07-14	PD	CollinaStefano	Nella partita delle riforme, l'azione del Governo e del Partito Democratico in questi mesi ha voluto giocare da protagonista, con l'obiettivo di un cambiamento istituzionale, un vero e proprio rinnovamento nella tradizione, che guarda non solo all'Europa, ma soprattutto al cuore del Paese.
2014-07-14	PD	DAddaErica	Però è anche vero che non siamo riusciti a sollecitare nel Paese quel pathos, quella partecipazione che una vera riforma istituzionale così importante dovrebbe in qualche modo comportare. Probabilmente quello spiritus creator, di cui parlava Croce e che ricordava il collega Corsini, è anche lui stato eletto di seconda o di terzo livello, perché non ha avuto una grande incisività. D'altra parte, è un compito che, per la sua eccezionalità, ridefinendo le istituzioni democratiche del nostro Paese, partendo dalla Parte seconda della Costituzione, ma non lasciando inalterato lo spirito della prima, appassiona e richiama al senso di responsabilità, non solo ogni Gruppo, ma ogni collega presente in Aula. Lo richiama alla sua responsabilità, quella di rappresentante della Nazione, che, per ora, ancora simboleggia in quest'Aula. Domani, se dovrà essere, sarà magari un altro giorno. Che si intervenga o meno nel dibattito, è impossibile non esserne coinvolti e non rimettere in campo gli ideali ed i principi forti che sono stati e stanno alla base del nostro agire politico e che ancora lo determinano. Al collega che ha parlato prima vorrei ricordare che non siamo stati capi di partito e che non siamo arrivati qui per vie traverse: ci siamo venuti dal mondo del lavoro e dal nostro territorio. Valori e principi che, per non essere flatus vocis, devono camminare giorno dopo giorno e ritrovarsi nelle decisioni concrete che assumiamo: ritrovarsi anche quando è difficile riaffermarli; anzi, soprattutto quando è difficile riaffermarli perché magari non in perfetta coincidenza con il proprio Gruppo. Ritrovarsi a declinarli nelle decisioni: tutti vogliamo mantenere e migliorare la democrazia. Tutti vogliamo che l'Esecutivo abbia una sua forza e una sua incisività, tanto è vero che siamo tutti d'accordo nel superare il bicameralismo paritario, ma non necessariamente tutti possiamo volere o interpretare allo stesso modo gli stessi passaggi. Questo non è elemento di disturbo, ma un arricchimento e la consapevolezza dell'importanza del momento che stiamo vivendo. In questo senso, le forti perplessità che personalmente ho avuto e condiviso con altri colleghi del mio Gruppo sul testo base permangono, in gran parte, anche su quello uscito dal lavoro di Commissione. Ho ascoltato attentamente la presentazione della relatrice Finocchiaro e anche del correlatore, collega Calderoli. Una cosa è risultata evidente, anche perché detta esplicitamente e non ci possono essere equivoci. La Commissione ha lavorato e migliorato il testo del Governo, un testo obiettivamente - lo dico anche con un po' di dispiacere - non eccelso e il fatto che questo miglioramento ci sia stato forse è stato anche il frutto di chi ha mantenuto la schiena dritta e del dibattito che si è avuto. Comunque prendiamo atto del lavoro della Commissione e non possiamo che apprezzarne lo sforzo, ma è risultato altrettanto chiaro che le tre linee di intervento delineate - di cui parlava la relatrice - non toccano e non potevano toccare il perimetro dell'architrave tracciata da quello stesso documento, perché è un documento che ha origine da un accordo tra forze politiche: nulla di male a ricordarlo, se lo si è fatto, ma necessariamente ciò questo ha avuto un impatto sul lavoro svolto e sul dibattito parlamentare. Per toccare alcuni punti, nei dieci minuti che ho a disposizione, sui quali ancora rimango in attesa di alcune risposte, mi ha colpito che si sia affermato: abbiamo ridotto il numero dei parlamentari. Non è propriamente così. Abbiamo ridotto il numero dei senatori e lasciato inalterato il numero dei deputati. Era difficile da dire chiaramente e dare le motivazioni di questa scelta? Alcuni tra noi non sono stati d'accordo su questo punto e hanno infatti presentato un disegno di legge, e presenteranno degli emendamenti in merito, proprio perché riteniamo che le stesse ragioni di maggiore snellezza e funzionalità delle Camere, che sono state sbandierate per la riduzione del numero dei senatori, avrebbero tratto giovamento da due Camere che potessero stare intorno al numero di 500 parlamentari: la media - come diceva il senatore Corsini - che si riconosce anche nell'Europa democratica. Vale anche per quanto riguarda la razionalizzazione dei costi delle istituzioni (non della politica, perché quello attiene alla democrazia), ma non sempre, anche in questo caso, si è scelto il merito delle questioni, mente si sono fatte altre scelte. Qui si innesta il problema cardine di come deve comporsi l'Aula del «Senato della Repubblica»: così è tornato a chiamarsi rispetto al testo del Governo. Sono fermamente convinta, per la mia piena condivisione dei principi e dei valori della nostra Costituzione, per come è uscita dopo il dibattito alto e competente che tutti avete ricordato, che se il popolo è sovrano, se la sovranità sta nel popolo, allora uno degli elementi fondanti di questa sovranità è che il popolo elegga i propri rappresentanti.
2014-07-14	PD	LoMoroDoris	Voglio partire dalla Camera per dire che la Camera del futuro è profondamente diversa, anche come sistema, non solo e non tanto per la legge elettorale, che è fuori dalla discussione odierna e sulla quale staremo molto attenti a mantenere l'impostazione maggioritaria (che del resto, con un referendum popolare, anche la popolazione, e non solo la politica, ha confermato) e ad apporre quelle modifiche necessarie perché non si possa più parlare di Camera dei nominati, a proposito della Camera dei deputati. Credo però che in questo momento dobbiamo discutere della riforma che abbiamo all'esame, sapendo che l'elemento del sistema maggioritario e dell'Italicum (che incombe e che, ribadisco, va modificato profondamente) sicuramente non ha aiutato la discussione, perché l'ha trascinata su un terreno che non è il proprio. La Camera del futuro infatti, è tutt'altra cosa perché risponde ai principi della governabilità non soltanto in virtù del sistema elettorale, che ancora non abbiamo votato, ma anche per elementi strutturali che invece sono passati da questa riforma. Colleghi, per anni io stessa, nei ruoli che ho svolto soprattutto alla Camera dei deputati, ho denunciato il fenomeno dell'eccessivo ricorso ai decreti-legge (il collega Volpi conosce bene le discussioni al riguardo), il fatto che non fosse ammissibile che arrivassero decreti omnibus e, tanto peggio, che non fosse ammissibile che i decreti-legge, quando non erano omnibus, diventavano leggi che contenevano di tutto e di più. Questa discussione è durata anni nel nostro Paese, nelle istituzioni e al di fuori di esse, fino a richiedere sentenze della Corte costituzionale, messaggi anche pesanti del Capo dello Stato. Ebbene, parliamo delle positività di questa riforma: con questa riforma si dà una risposta e anche coraggiosa. Infatti, un Governo come quello attuale, che accetta e ha previsto nel suo disegno di legge (quindi non si tratta soltanto del parere favorevole dato a tutto l'articolato e a ogni emendamento approvato in Commissione) di vincolarsi, nel senso che d'ora in poi non sarà una dichiarazione di principio, ma sarà una necessità talmente importante e imponente da incidere sulla costituzionalità delle leggi, beh è un Governo che dice una parola chiara. Dice cioè che le innovazioni lo vincolano, che si vuole autovincolare con le innovazioni e che quindi tende a una riforma anche del comportamento della politica, che si fa sempre a partire da sé. Vorrei dire con la stessa lealtà che io sono assolutamente d'accordo con un altro elemento introdotto nel provvedimento oggi in discussione, cioè il fatto che un Governo possa chiedere che alcuni disegni di legge abbiano una via prioritaria: non tutti, ma quelli su cui pone particolare attenzione per motivi che hanno a che fare con il progetto politico che porta avanti. Perché in tutti questi anni c'è stato un eccessivo ricorso ai decreti-legge? Forse soltanto perché c'è stata un'incapacità della Camera e del Senato a lavorare celermente? No, anche per un altro motivo: perché un Governo può avere delle necessità che non necessariamente hanno le caratteristiche che servono per emanare un decreto-legge, ma che devono avere una forma di riscontro. Ebbene, nella nostra riforma, in quella che dobbiamo ancora discutere, emendare e approvare in Aula al Senato e poi alla Camera, c'è una risposta possibile. Vorrei infatti ricordare a tutti che quanto al concetto di governabilità, che sembra oggi l'opposto della rappresentatività, bisogna prendere atto anche del fatto che, dopo la sentenza della Corte costituzionale sul Porcellum, è inutile discuterne oltre, perché si tratta di un tema che ha a che fare con la Costituzione del nostro Paese. Il principio della governabilità non è solo un obiettivo politico: è un obiettivo che le istituzioni si danno a Costituzione vigente, secondo la nostra Costituzione. Sono quindi partita da questi esempi per dire che il percorso che stiamo sostenendo anche come Gruppo del Partito Democratico trova al suo interno elementi di soddisfazione che prescindono dalla diversificazione delle funzioni tra Camera e Senato, perché dà risposte a problemi annosi, che non sono solo questi, ma che avevano bisogno di una risposta. Non si può continuare a fare questioni di principio e a prendere impegni informali sul comportamento da tenere. Quando si passa a un'altra fase in cui gli impegni si assumono con la Costituzione ma si dice che, visto che occorre governare, si vuole anche una strada prioritaria, penso che si debba avere coraggio e essere leali e trasparenti, perché queste riforme non riguardano il Governo Renzi, ma il Governo della Repubblica italiana e il futuro. Dicevo questo per spostare l'attenzione di tutti noi sul fatto che non stiamo discutendo soltanto del Senato della Repubblica. Passando al Senato, capisco che lo sforzo maggiore su questo argomento lo faremo noi qui al Senato della Repubblica. Mi dispiace doverlo dire, ma vedo molta disattenzione all'esterno, anche tra i colleghi della Camera, che saranno certamente molto attenti agli elementi che li riguarderanno, ma rischiano di essere invece poco attenti alla modifica del Senato della Repubblica. La stessa discussione sul numero dei deputati e il fatto che qualcuno di noi ha presentato proposte al riguardo (io per prima ho presentato un emendamento per ridurli a 500, che poi ho ritirato perché su di esso il Governo aveva espresso un parere negativo), mostra che tanti di noi avevano idee non diverse, ulteriori rispetto a quelle che sono passate in Commissione. Ci potrebbe essere disattenzione, ma non deve esserci, perché il futuro Senato della Repubblica non riguarda i senatori che sono in carica, ma i senatori del futuro, riguarda il futuro della Repubblica. Si è allora pensato di provare a costruire un Senato che avesse una validità, obiettiva e misurabile, perché dire che in Italia bisognava mantenere il bicameralismo, in quanto presente storicamente, sarebbe stato troppo riduttivo e sconveniente. Qualche collega ha proposto anche la soppressione del Senato; poteva essere un'opzione possibile, ma non abbiamo optato per questa soluzione. Abbiamo ritenuto che fare quello che era sembrata un'opzione possibile anche nella discussione della Costituente, cioè dare valore e rappresentanza alle istanze territoriali, avesse un senso. Questo soprattutto in una logica in cui il Senato del futuro, del quale sarà positivo far parte, avrà funzioni di raccordo e non soltanto tra le Regioni e lo Stato, perché in questo raccordo dovrà essere incluso un altro elemento incombente alla Costituzione vigente. Le cose infatti cambiano, perché siamo in un'Europa che tende ad essere organismo politico e che, già prima di diventarlo, emana provvedimenti che hanno bisogno di attuazione e, prima ancora, hanno bisogno di essere codificati. Che contributo ha dato l'Italia alla codificazione e alla formulazione degli atti europei? Fino a questo momento, stando alla mia esperienza diretta, che ho raccolto e vissuto andando a Bruxelles in rappresentanza prima della Camera e, poi, del Senato, l'elemento carente, che veniva segnalato anche dai nostri Uffici presso il Parlamento europeo, è la scarsa capacità di incisione sui provvedimenti europei. Incidere, infatti, sui provvedimenti europei significa averne cognizione preventiva, essere in grado di emendarli, riformarli e, addirittura, di proporli. L'Italia di oggi è in grado di proporli. Questa funzione di raccordo è allora molto ambiziosa e colma delle lacune che oggi registriamo quando ci lamentiamo ex post di provvedimenti che ci sembrano inadeguati e non tengono conto della nostra realtà territoriale e della caratteristica di un sistema Paese che si sta evolvendo. Credo, pertanto, che la sfida che stiamo raccogliendo, volta a dare un senso a questo Senato, mantenendo un bicameralismo non paritario, anche facendo crescere la possibilità del nostro bicameralismo di dare risposte che fino ad ora non ha dato, sia una sfida positiva. PRESIDENTE. Deve concludere, senatrice Lo Moro. LO MORO (PD). Sì, Presidente, capisce che abbiamo discusso per mesi. PRESIDENTE. Non ho stabilito io i tempi a lei attribuiti. LO MORO (PD). In conclusione, dire che il Senato rappresenta le istituzioni territoriali porta delle conseguenze. L'ipotesi del sistema elettorale - che è di competenza della legge ordinaria, bicamerale, e non stiamo discutendo di esso - che del Senato facciano parte consiglieri regionali e sindaci significa che le istituzioni territoriali più importanti del nostro Paese (le Regioni e i Comuni) manderanno i propri rappresentanti al Senato per rappresentare le istanze territoriali. C'è una coerenza del sistema, avremo tantissime altre occasioni per discuterne, ma soprattutto, rivolgendomi ai colleghi cosiddetti dissidenti, che per me sono colleghi con cui dobbiamo discutere, non dissidenti, dico che abbiamo fatto un grande lavoro, anche faticoso, ed è giusto che venga riconosciuto. Il Governo ha lavorato con noi e voglio dare atto ai Sottosegretari presenti, ma anche al ministro Boschi, che ha lavorato con noi in maniera efficace, dando del resto parere favorevole ad emendamenti che hanno modificato anche radicalmente il testo del Governo. Questa è l'Aula. La sfida vera è che anche la Camera ritrovi la forza di non schierarsi pro o contro qualcosa, ma di modificare quello che c'è da modificare per rendere la riforma più accettabile e votabile per tutti.
2014-07-15	M5S	DonnoDaniela	Il Senato, sempre secondo le vostre bizzarre logiche costituzionali, sarà depotenziato di ogni sua funzione. State riuscendo dove chi vi ha preceduti non ha osato spingersi oltre, in barba al vero interesse comune. Cento sono i «nominati», i condomini tra consiglieri regionali e sindaci a cui si aggiungono i nominati di re Giorgio. Questi saranno i prossimi inquilini di Palazzo Madama. Cento tra uomini e donne designati da una cerchia ristretta nei Consigli regionali che, oltre all'incarico di consigliere, avranno anche il ruolo di senatore della Repubblica delle Autonomie. I futuri inquilini, quindi, usufruiranno di un bonus jolly che si traduce in un regalo del partito unico: l'immunità. Saranno dei fortunati delinquenti che, a colpi di maggioranza governativa, verranno graziati per le loro marachelle. Non ci riesce difficile immaginare i nomi e cognomi di questi futuri «unti del Signore». Basta guardare nella lunga lista di sindaci e consiglieri regionali in odore di avviso di garanzia per capire chi sarà il prescelto per lo scranno a Palazzo Madama. Ma non finisce qui. Il Senato diventerà un autopark, una specie di parcheggio politico a tempo, con grattino alla mano e scadenza del mandato fino alla caduta della Giunta. La vostra riforma - rafforzata da un'altra vostra grande trovata - l'Italicum, sarà il ben servito finale al ruolo delle opposizioni. I partiti più piccoli che tenteranno di tutelare la sovranità popolare verranno messi a tacere una volta per tutte, ogni avversario che vi farà venire il sangue agli occhi verrà eliminato. Corsi e ricorsi storici, eh? Avete fotocopiato e cambiato qualche dato della legge Acerbo. Una legge che, sotto mentite spoglie democratiche, intendeva spianare la strada al ventennio fascista. Niente di più e niente di meno di quello che si vuole attuare con l'Italicum, ovvero aprire le porte al regime Renzusconi. Ma bravi! Ma tanto noi vi abbiamo scoperti! A questo punto, Giacomo Matteotti direbbe: «Il nemico è attualmente uno solo, il fascismo. Complice involontario del fascismo è il comunismo. La violenza e la dittatura predicata dall'uno, diviene il pretesto e la giustificazione della violenza e della dittatura in atto dell'altro». In parole povere, i vostri dissidenti saranno costretti a seguire gli ordini dall'alto con il rischio di essere messi fuori dai giochi e sostituiti in Commissione. Come nel caso dell'epurazione di due vostri senatori, con cui avete fatto le prove generali di eliminazione del concorrente, in perfetto stile «Grande Fratello». Avete previsto anche un confessionale in Aula, in questo emiciclo? Eliminazioni senza nomination e senza voto del pubblico. L'idea dell'uomo solo al comando fa sentire di essere arrivati, accecati più dall'ego spropositato che dai ruoli istituzionali, in un Paese sempre più fanalino di coda in Europa. Siete stati pessimi come opposizione all'ex Cavaliere e siete peggio di lui come maggioranza che si arroga il diritto di decidere per tutti, come se nessuno di voi avesse mai messo fuori il naso da quest'Aula e capito che milioni di italiani sono ridotti in ginocchio. Il Capo dello Stato - o, meglio, la sua scelta - sarà solo una formalità in seno al Governo e al primo partito che, con pochi voti, porterà a casa tutte le cariche dell'arco costituzionale. Non abbiamo capito, però, se chi siederà al Quirinale sarà garante della Costituzione o elargitore di grazie a uomini poco inclini al ligio dovere istituzionale! Avete già un nome per il prossimo garante o state lavorando ad una rosa di nomi disposti a dare la grazia al vostro alleato fedele, l'ex senatore Berlusconi? Che dire, poi, della Corte costituzionale? Sarà anch'essa un organo alle dipendenze del Governo e del Colle? Il Governo, a conti fatti, controllerà 10 dei 15 giudici costituzionali. Si ridurrà, quindi, il rischio di un rigetto da parte della Consulta delle leggi incostituzionali che voi, sempre voi del partito unico, siete abituati da vent'anni a fare e rifare. Avete messo il cappello anche sul Consiglio superiore della magistratura, destinato a diventare un organo filogovernativo con un terzo di laici nominati dal Governo, con l'aggiunta di un Presidente e di un Vice, entrambi fedelissimi all'Esecutivo. Un quadro perfetto, composto da soldatini di piombo, che mette a tacere quel potere giudiziario che troppe volte, secondo «qualcuno», ha interferito nelle vostre atipiche e colluse attività politiche.
2014-07-15	PD	DeBiasiEmiliaGrazia	Signora Presidente, devo dire di condividere l'impianto della riforma, anche per la tradizione e la storia del lavoro politico e istituzionale che ho svolto, e ritengo che sia il momento opportuno per entrare in Europa anche con una grande semplificazione dello Stato e della Repubblica nelle sue articolazioni. La condivido, consapevole che - com'è ovvio - vada legata in modo molto stretto alla riforma elettorale, che credo sarà il percorso inevitabile delle diverse letture parlamentari. Mi sento quindi tranquilla nel dire che è arrivato il momento di cambiare verso: è vero, è il momento di cambiare.
2014-07-15	LN	BellotRaffaela	I diversi interventi normativi che si sono susseguiti nel corso di tutta la XVI legislatura hanno di fatto congelato l'amministrazione commissariale della Provincia di Belluno, non permettendo lo svolgersi delle elezioni, che erano previste nella primavera del 2012. Quindi, da oltre due anni i cittadini della Provincia di Belluno non hanno più una rappresentanza politica portatrice dei loro interessi in tutte le sedi istituzionali, ma sono rappresentati da un Commissario, ovviamente non eletto - ma probabilmente, in questo momento, va di moda non essere eletti, ma solo nominati - che non risponde delle proprie scelte agli elettori ma al Ministro dell'interno. Tutto ciò ha determinato un grave vulnus al sistema democratico e al diritto di elettorato attivo, che è un caposaldo della nostra Costituzione. Dopo l'approvazione della riforma truffa Delrio, raccontata ai cittadini come la panacea di tutti i mali, la Provincia si trasformerà in ente di secondo livello, senza più garanzia di una guida politica veramente espressione diretta della volontà popolare. La Delrio è una riforma che definire centralista è un eufemismo, ma in questo siete maghi, con un Governo accentratore, federalista solo a parole e millantatore, che approfitta di questa crisi economica, alla quale non sa assolutamente far fronte, e la usa come paravento per frettolose riforme. II Governo Renzi non ha fatto altro che scopiazzare la riforma degli enti locali territoriali attuata dal regime fascista, proprio al fine di snaturane le peculiarità, riconducendo il controllo sotto l'egida di Roma. Le Province, organi di secondo livello, presentano un unico risparmio accertato, legato alla gratuità degli organi politici. Come anticipato, la Corte dei conti ha evidenziato la totale assenza di risparmi - a fronte di evidenti disservizi, aggiungo io - in particolare per le aree interamente montane e di non facile gestione, come il Bellunese, nelle quali è difficile vivere e dalle quali si pretende comunque stanzialità, ma alle quali le risorse e la particolarità del territorio, quindi i costi del vivere, non vengono riconosciuti. Se è vero, infatti, che, da un lato, nel testo della legge Delrio si prevede un riferimento alle province montane, dall'altro lato, allo stesso tempo, non vi è alcuna specifica in merito a come questi territori debbano essere tutelati per la propria particolarità, e soprattutto non si accenna alle risorse aggiuntive che dovranno essere loro destinate. Le cose non solo vanno fatte, ma vanno fatte anche bene, cosa che a questo Governo riesce difficile (o meglio, impossibile): lo vedremo a breve, signori, quando i finti risparmi e i finti tagli verranno allo scoperto. Allora saranno dolori per tutti, per i cittadini e per questo Paese che sta soffrendo per un'economia che ormai l'ha portato veramente a toccare il fondo. Intanto voi, però, parlate solo di riforme, senza pensare a quello che chiede il Paese in questo momento, ossia uno stipendio, un lavoro e la sicurezza di arrivare alla fine del mese, oltre al rilancio dell'economia nel contesto di un sistema europeo e possibilmente mondiale, nel quale però attualmente l'Italia conta assai poco. Per tornare all'argomento del mio intervento, parlare di Province montane e, allo stesso tempo, indicare 1'invarianza di spesa è un trucco che presto verrà smascherato: ricordiamo infatti che nella riforma Delrio un passaggio fondamentale è costituito proprio dall'invarianza di spesa, quindi non possiamo comprendere come si possano dare maggiori competenze e responsabilità a fronte di risorse che non solo sono le stesse, ma addirittura negli ultimi decreti sono state anche tagliate e ridotte (pensiamo al decreto IRPEF: 80 euro sono costati cari a questo Paese e a voi, invece, un voto che probabilmente non vi verrà più dato!). Si tratta di una vergogna che i miei concittadini hanno il diritto di sapere (atto di onestà che sul territorio i vostri rappresentanti ad oggi non hanno ancora avuto il coraggio di fare). Siamo comunque certi che la riforma Delrio verrà giudicata incostituzionale, e allora in quel momento non solo saremo costretti a dire: «Ve lo avevamo detto», ma chiederemo certamente i danni: è una promessa e su questo la Lega Nord non farà un passo indietro. Durante l'esame del disegno di legge Delrio abbiamo condotto la nostra battaglia senza tregua, insistendo sulla necessità di affrontare in modo razionale la riorganizzazione degli enti locali territoriali, inserendo il tema nelle già programmate riforme costituzionali, affidando direttamente alle competenze regionali la riorganizzazione di nuove forme associative per l'esercizio delle funzioni di Governo di area vasta, nonché la relativa soppressione di tutti gli enti intermedi. Oggi che le riforme costituzionali approdano in quest'Aula - e devo dire che, per quanto emerge da quasi tutte le voci dei colleghi senatori, in maniera quasi univoca, questo approdo è stato uno dei più infelici, dobbiamo tristemente constatare come anche in quest'occasione non siate stati capaci, o meglio non avete voluto, arginare le nefandezze introdotte dal disegno di legge Delrio delle quali siete comunque ben consapevoli: ammetterlo, però, sarebbe una sconfitta. Meglio quindi lo sia solo per i cittadini che avete preso in giro, come quelli della Provincia interamente montana di Belluno, alla quale ancora oggi non è dato il riconoscimento dovuto. È assurdo - e mi riallaccio alla premessa fatta all'inizio del mio intervento - che il mondo intero riconosca le peculiarità della Provincia di Belluno, ma che il Governo non abbia il coraggio di scrivere all'interno della Costituzione una tutela particolare per questo patrimonio paesaggistico. Colleghi senatori, noi della Lega promettiamo che faremo di tutto affinché le Province montane siano riconosciute nella Costituzione, ma andremo oltre: chiederemo che a queste Province interamente montane venga riconosciuta la stessa forma di autonomia delle Province di Trento e Bolzano, perché autonomia e federalismo sono nel nostro DNA. Siamo convinti, infatti, che non sia più procrastinabile una riforma reale del sistema Stato in un'ottica federalista, la stessa che spaventa questo Governo, tanto da fargli assumere scelte nel senso opposto, da allontanarne i presupposti per tornare ad un potere centrale imperante, da riportare in capo allo Stato competenze quali energia, infrastrutture strategiche e grandi reti di trasporto e da portare a 800.000 le firme necessarie per il raggiungimento del quorum per poter indire un referendum e a 250.000 le firme necessarie per presentare un disegno di legge di iniziativa popolare. Questa è la vostra falsa democrazia partecipativa. Questa è la vostra non democrazia! Noi della Lega Nord siamo convinti che le comunità territoriali devono essere messe nelle condizioni di sviluppare un'azione autonoma, anche nel contesto internazionale. Una riforma in un'ottica federalista è quindi necessaria, ne siamo convinti - lo ribadisco - non solo per ridisegnare l'organizzazione del sistema politico del nostro Paese, ma soprattutto per gettare le fondamenta per una nuova Europa: un'Europa delle Regioni e dei popoli.
2014-07-15	M5S	LezziBarbara	Partiamo dal fatto che in Europa siamo i primi in corruzione, che non è una questione prettamente etica e morale perché ogni opera pubblica costa alle tasche dei cittadini ben il 45 per cento in più e perché, insieme alla farraginosità, alla scarsa serietà e alla burocrazia, fa scappare gli investitori stranieri. Forse il Premier dimentica di dire in televisione o di mettere sulle sue slide che gli investitori stranieri per ben il 35 per cento li abbiamo persi a causa della nostra pessima reputazione. Siamo secondi solo alla Grecia per l'ammontare di debito pubblico e con la Grecia condividiamo la mancanza di un reddito minimo di cittadinanza. Siamo tra i primi per pressione fiscale su micro, piccole e medie imprese e tra gli ultimi in servizi a queste. Il conflitto di interessi la fa liberamente da padrone, ma il giovane e velocissimo Renzi si preoccupa di occupare le Camere per sconvolgere la Costituzione e per appuntarsi finalmente al petto la medaglia del grande riformatore. L'Italia purtroppo è già vittima delle vostre riforme, quelle nate per addolcire i processi del vostro alleato Berlusconi, quali, ad esempio, la depenalizzazione del falso in bilancio, l'accorciamento dei tempi di prescrizione, che vogliono indebolire fortemente l'operato della magistratura. L'Italia è vittima anche della vostra negligenza per non avere ancora approvato una legge efficace contro il conflitto di interessi. Noi, peraltro, abbiamo il gravissimo problema dell'informazione. Siamo al 49° posto nella graduatoria della libertà di stampa e, quindi, si è diffusa l'idea che gli italiani non aspettino altro che questo stravolgimento. Questo tentativo di plagio avviene a danno degli italiani perché ci viene detto che è l'Europa a chiederci queste riforme. In realtà, l'Europa ci chiede ben altre riforme, quella della giustizia, del fisco, della pubblica amministrazione e del lavoro. Non si dice che se fossimo stati seri, l'Europa ci avrebbe dato anche una clausola degli investimenti che sarebbe valsa ben 8 miliardi, ma la negligenza, l'inefficacia e l'inefficienza del Governo e del Partito Democratico ci ha fatto miseramente perdere. Tra l'altro, abbiamo questa enorme necessità di costituire una nuova ennesima casta di nominati, che deve essere chiaramente immune, visti i precedenti di tutti gli amministratori. Viene prima di tutto e per far questo si va in televisione e nei talk a dire che il Movimento non vuole diminuire i costi della politica. Forse usate l'accezione negativa dell'accusa che ormai da un anno e mezzo proclamate a scapito del Movimento: «Fate i populisti!». In realtà, già da un anno e mezzo avremmo potuto ridurre i costi della politica se solo aveste voluto dimezzarvi l'indennità, rimborsare le diarie a piè di lista e abolire sul serio il finanziamento pubblico ai partiti. Solo quello ci costa 91 milioni di euro l'anno. Abbiamo visto quando il giovane Renzi è andato lì a dire che i francobolli non li avremmo pagati più, dal 2016 però non da subito perché per le europee li avete ancora utilizzati: ditelo agli italiani! Siccome agli italiani abbiamo detto che dobbiamo fare la spending review, credo che dovremmo cominciare noi.
2014-07-15	M5S	LezziBarbara	Questo perché l'unico scudo che avete nei nostri confronti è quello di andare a frignare nei talk show, nelle televisioni, nei TG o, come ha fatto poc'anzi il collega, dicendo che il Movimento dice sempre no, non fa niente, fa solo protesta e non proposte. Vi dovreste essere già annoiati a sentire sempre le solite cose. Comunque, nonostante quello che voi possiate pensare, non siamo affatto scoraggiati. Ci impegneremo sempre di più e faremo sapere sempre di più fuori, capillarmente, ostinatamente e cocciutamente quello che fate qui dentro. Tanto tra un po' arriverà una di legge stabilità lacrime e sangue; voi lo sapete, anche se non avete il coraggio di dirlo. Servono già i primi 20 miliardi per evitare la banca rotta, 20 miliardi per evitare quella clausola di salvaguardia che arriverà a gennaio, servono soldi per la cassa integrazione e per le missioni all'estero. Voi però non dite che non sapete che pesci prendere. Così come non dite che il giovane Renzi ha fatto finta davanti alle televisioni italiane di battere i pugni in Europa; in realtà non ha ottenuto neanche la flessibilità che è già nei trattati. Lui si è vantato, dicendo che avremo gli investimenti fuori dal tre per cento. Un tedesco gli ha però detto: «Bello, non ci sono spese buone o cattive. Regolati». Beh, lì il giovane Renzi probabilmente si gira, ma appena incontra una televisione italiana o scappa (che è meglio) a «Porta a Porta» e arriva in Italia dice che ha fatto tutto. Vedremo: mancano ormai pochissimi mesi. Noi riusciremo a far sapere agli italiani che siete voi a dire sempre no al reddito di cittadinanza perché la povertà deve rimanere un filo, la schiavitù elettorale, quella che vi dà il consenso nelle amministrazioni. È l'unica forma che avete per riuscire a mantenervi; se riusciste a rendere liberi gli italiani, non avreste quel 40 per cento e lo sapete bene. Riusciremo a far sapere che siete stati voi a dire no all'abolizione dell'IRAP per le piccole e medie imprese; altro che noi non vogliamo le riforme. Noi vogliamo tutte quelle riforme che sono ad appannaggio diretto e verificabile immediatamente a favore dei cittadini subito perché i cittadini - come abbiamo detto - non rincorrono il Governo per vedersi pseudoabolire le Province e il Senato; a loro non interessa questo. E quando si parla di efficacia ed efficienza dei Governi, Renzi e tutti coloro che vanno spesso in televisione a raggiungere il grande pubblico non dicono, che il vero problema sta nei decreti attuativi, Renzi aveva promesso che avrebbe risolto il pregresso, così come ha fatto con i debiti della pubblica amministrazione, quando invece non sta risolvendo né il pregresso né quello che ancora si accumula. L'Esecutivo odierno dal suo insediamento, quindi dal 22 febbraio, ha già accumulato ben 133 decreti attuativi ancora da emanare. Devono trovare attuazione, tra i molti provvedimenti, quelli sulla TASI, sull'abolizione delle Province, sul lavoro, sull'Expo di Milano, fino ad arrivare al bonus di 80 euro, che non è strutturale e che non prenderemo per sempre, e alla proroga dei commissari per le opere pubbliche. Si tratta insomma dell'intera attività di Governo, dell'efficace Governo del Partito Democratico, al quale io non credo onestamente che gli sia stato di ostacolo il Parlamento, bensì la negligenza e il fatto che gli annunci dovrebbero essere seguiti dall'azione e dal fare ciò di cui invece accusate il Movimento. Noi ve lo diciamo e ve l'abbiamo detto diverse volte: prendete i nostri disegni di legge che sono fatti bene; copiateli, incollateli, firmateli, che tanto noi li firmiamo e, se sono a favore dei cittadini, li voteremo. Non abbiamo questioni di orgoglio da questo punto di vista. Però purtroppo noi in questo periodo non stiamo facendo altro che occupare l'attenzione con questo patto straordinario con Berlusconi che non può essere tradito; un patto con un condannato e con un plurinquisito, agli onori della cronaca fino a questa mattina. Tra i capi di imputazione c'è addirittura la truffa ai danni dello Stato e l'associazione a delinquere. L'abbiamo detto più e più volte che è una cosa vergognosa. Ma io mi chiedo dove sono gli intellettuali, i perbenisti, i moralisti di sinistra, quelli che si scandalizzano - mi perdoni, signor Presidente - per un «vaffanculo» in piazza di Beppe Grillo, per uno spettacolo di un comico che fa anche politica e che dice che vuole vivisezionare Dudù. Dove sono questi perbenisti, che fanno accordi poi con questa gentaglia? Come fate ad alzare la testa e ad uscire da qua dentro? Noi non riusciremmo mai a farlo; questo è poco ma sicuro. È questo il motivo del nostro orgoglio, è questo il motivo per cui noi non smetteremo mai di informare i cittadini perché lo possiamo fare liberamente. Possiamo andare in giro e dirlo quello che fate. E prima o poi - mancheranno sì e no un paio di mesi per far risvegliare i cittadini dalla grande nebbia in cui li avete immersi con la comunicazione, che avete scelto, esattamente come fece l'alleato Berlusconi vent'anni fa - le vostre promesse sfumeranno e le lacrime e sangue grideranno vendetta. La povertà e la miseria cui state riducendo il popolo italiano, che non ha più dignità, grideranno vendetta. Non si può morire facendo una passeggiata, andando a scuola e quando piove. E voi pensate a riformarvi in modo da "appoltronarvi" ancora più comodamente. Lo ripeteremo fino alla morte: non si sta abolendo niente, si sta soltanto creando un'altra cerchia di un'altra casta.
2014-07-15	PD	GattiMariaGrazia	La soluzione trovata, con la modifica dell'articolo 83 - per cui sono ridefiniti i quorum per l'elezione del Presidente della Repubblica in modo tale che, dopo l'ottavo scrutinio, è sufficiente la maggioranza assoluta - non mi sembra modifichi il fatto che la maggioranza parlamentare possa eleggersi da sola il Presidente, il quale oltre ad esercitare un potere di rinvio delle leggi, essenziale contrappeso nel processo legislativo, nomina un terzo dei componenti della Corte costituzionale, altro organo di garanzia fondamentale. Si tratta dell'effetto del combinato disposto della struttura e della composizione del nuovo Senato e delle caratteristiche ipermaggioritarie della legge elettorale per la Camera dei deputati. Ci potevano essere altre soluzioni. Ad esempio, sono stati presentati molti emendamenti relativi alla riduzione del numero dei deputati, che avrebbero permesso di affrontare il problema e di trovare un'adeguata soluzione. In particolare sono firmataria di alcuni emendamenti dove si ipotizza la riduzione a 100 senatori, più 6 eletti all'estero, e a 315 o a 470 deputati. Tali emendamenti sono stati ripresentati in Assemblea: speriamo che si riesca a discutere e a trovare convergenze più convincenti della soluzione adottata. Sui problemi appena affrontati, vorrei comunque sottolineare positivamente la modifica apportata in Commissione relativamente alla possibilità da parte del Capo dello Stato di chiedere una nuova deliberazione, anche limitata a specifiche disposizioni. Più volte negli ultimi anni, infatti, abbiamo assistito a quelle che la dottrina ha definito «promulgazioni dissenzienti o condizionate»: basti pensare alle vicende relative alla conversione dei cosiddetti decreti-legge milleproroghe. A fronte dell'introduzione, in sede di conversione in legge, di disposizioni non omogenee rispetto alla materia e alla finalità del decreto originario - secondo la nota metafora per cui «si aggiungono tanti vagoni al treno che passa» - il Presidente della Repubblica, richiamando la più recente giurisprudenza costituzionale sul punto, ha ammonito circa l'impossibilità di ricorrere a promulgazioni parziali, che rinviassero all'Assemblea parti del provvedimento, per cui si ritiene auspicabile un maggiore approfondimento e confronto in sede parlamentare, facendo salve però quelle disposizioni ritenute invece pienamente legittime e conformi al dettato costituzionale, evitando con ciò i dannosi effetti di una decadenza ex tunc. La soluzione adottata in Commissione appare perciò suscettibile, sempre riconoscendo la preminenza del raccordo Parlamento-Governo nella determinazione dell'indirizzo politico, di riempire in parte «le pagine lasciate in bianco dai Costituenti», con particolare riguardo alle attribuzioni presidenziali rilevanti rispetto alla formazione degli atti normativi, dato il ruolo imparziale e però, come insegnava Kelsen, sempre a metà fra diritto e politica. Per quanto riguarda gli emendamenti che ho sottoscritto sulla riduzione del numero dei parlamentari, vorrei sottolineare da una parte che la collocazione al Senato degli eletti all'estero sembra più consona, proprio perché il Senato non darà più la fiducia al Governo, e dall'altra che una riduzione ragionevole dei deputati renderebbe più efficaci e gestibili i lavori dell'Assemblea e sicuramente più efficaci e fruttuosi i lavori nelle Commissioni permanenti, oltre a permettere una vita democratica più ordinata ai diversi Gruppi parlamentari. A ragione di ciò, se da una parte è apprezzabile l'intento di limitare i «posti della politica» e, con essi, i suoi «costi», dall'altra questo intento riformatore non dovrebbe tradursi in un difetto di rappresentanza democratica, tanto più in presenza di forti correnti antipolitiche, per compiacere le quali si rischia di cedere a soluzioni costituzionali antiparlamentari, che possono condurre a Governi forti - esigenza condivisa da tempo dalle diverse forze politiche succedutesi negli anni alla guida del Paese - con contrappesi però deboli, a detrimento dell'organo parlamentare, frustrato così nella sua funzione essenziale di indirizzo e controllo. Oltre allo squilibrio relativo all'elezione del Presidente della Repubblica, mi sembra problematico il rapporto fra Governo e Parlamento sul procedimento legislativo che si rileva nella proposta uscita dalla Commissione. Sebbene il raccordo fra Parlamento e Governo sia fondamentale per la determinazione dell'indirizzo politico, secondo il principio della separazione dei poteri, nella proposta di riforma approvata in Commissione, sembra quasi che la responsabilità politica degli atti normativi adottati ricada più sull'Esecutivo che sul legislativo, con ciò incidendo sul pieno rispetto dell'assetto ordinario di allocazione della funzione legislativa, come definito nella versione accolta dalla nostra forma di Governo parlamentare. Le modifiche apportate all'articolo 72, infatti, costituzionalizzano di fatto la cosiddetta ghigliottina, già presente nel Regolamento del Senato e utilizzata per la prima volta anche alla Camera in questa legislatura. Siamo davanti ad un processo legislativo in cui il ricorso alla decretazione d'urgenza è ormai esorbitante (e devo dire che la Commissione è intervenuta sul punto); l'uso dei maxiemendamenti completamente sostitutivi del testo, sui quali viene apposta la questione di fiducia, deborda; vi è un utilizzo massiccio delle leggi delega con criteri direttivi molte volte generici, e in più la possibilità per il Governo di chiedere alla Camera dei deputati di deliberare che un disegno di legge sia iscritto con priorità e sottoposto a votazione finale entro sessanta giorni (la ghigliottina, appunto). Tutto questo prefigura un'enorme compressione dei lavori parlamentari ed un'alterazione del rapporto fra Governo e Parlamento sul procedimento legislativo. Si stanno infatti scegliendo e determinando un nuovo tipo di regime politico, con la predominanza dell'Esecutivo sul Parlamento. In tal senso, pare volersi positivizzare quello che certa dottrina ha definito il costituzionalismo della crisi: sono gli Esecutivi che acquistano sempre maggior rilievo e il luogo privilegiato della rappresentanza si trasferisce dai collegi agli organi monocratici. Oggi, alla crisi del Parlamento, si oppone l'immagine del Governo quale soggetto rappresentativo unitario e coerente, la cui capacità di decisione argina e limita gli effetti che sul rapporto dello Stato con i suoi cittadini ha la dissoluzione della sovranità popolare e delle sue categorie giuridiche, come conseguenza dei processi di delocalizzazione territoriale e di globalizzazione. Ciò, però, contrasta con la preferenza per la legge ordinaria che nelle intenzioni dei Costituenti corrispondeva alla centralità politica del Parlamento nella forma di Governo; centralità non intesa come mera opzione tecnica nell'organizzazione del processo di produzione normativa, quanto piuttosto quale espressione di una scelta netta su quale debba essere il motore principale dell'integrazione politica della Repubblica. In sostanza, il regime democratico - svolto secondo le forme discorsive dell'integrazione politica e del modello rappresentativo parlamentare, nel momento contingente legate anche a questa crisi economico-finanziaria globale e alla relativa costante esigenza di normazione accelerata (sempre urgente e sempre di corsa), di fatto attuata prevalentemente attraverso la decretazione d'urgenza - si dimostra inadatto a rispondere alle esigenze di un ambiente più orientato alla rapidità e alla tempestività delle decisioni. La riforma costituzionale, quindi, per diversi aspetti, in particolare quelli concernenti l'allocazione della funzione legislativa tra Governo e Parlamento, sembra quasi costituzionalizzare alcuni precedenti intervenuti nella prassi degli ultimi anni e non perfettamente positivi, incorrendo così nel rischio della limitazione dello stesso modello decisionale democratico. Penso che si dovrebbe riflettere su tutto questo ancora un po', per trovare soluzioni più adeguate ai problemi di efficacia ed efficienza del lavoro legislativo. A volte, le difficoltà nel legiferare non sono frutto solo del bicameralismo e della navetta, ma anche della mancanza di Regolamenti adeguati e dell'incapacità di modificarli. Arriviamo così al punto su cui più si è discusso, ossia la composizione del Senato e le sue funzioni: vorrei subito dire che, in un sistema di bicameralismo differenziato, io sono a favore di un Senato elettivo, che non dia la fiducia al Governo, ma che assolva anche alla funzione di dare piena rappresentanza alle minoranze e alle diverse sensibilità e che per questo dovrebbe essere eletto su base regionale, magari in concomitanza con le elezioni regionali, ma con leggi assolutamente proporzionali, garantendo la parità di genere. Il professor Barbera, durante la sua audizione in 1ª Commissione, ha detto esplicitamente che, se fra le competenze del Senato vi sono le modifiche costituzionali - e noi qui le abbiamo - la sua elettività s'impone, altrimenti si renderebbe decisivo per interventi sulla Costituzione il voto di un'Assemblea non eletta direttamente. PRESIDENTE. Senatrice Gatti, il tempo assegnato al suo Gruppo sarebbe scaduto, comunque. GATTI (PD). Vorrei però terminare, Presidente; ho quasi finito. PRESIDENTE. D'accordo. GATTI (PD). La ringrazio. In caso contrario, si renderebbe decisivo - sempre secondo Barbera - per gli interventi sulla Costituzione, il voto di un'Assemblea non eletta direttamente. Ho molto apprezzato il lavoro di Commissione, che ha aumentato le competenze del Senato previste nel disegno governativo, ma ne restano ancora escluse alcune per le quali mi sembrerebbe essenziale il bicameralismo. Oltre a quelle già citate da diversi colleghi, vorrei soffermarmi brevemente - forse per la mia esperienza di vita - sulle leggi relative ai diritti politici e sindacali, perché siamo in una fase di profondi ripensamenti, di grave difficoltà delle forme di rappresentanza e dei corpi intermedi e sarebbe essenziale che la discussione su possibili interventi legislativi significativi in questi ambiti coinvolgesse le due Camere. Non sto qui a ripetere la proposta di composizione del Senato che esce dai lavori della Commissione, sulla quale non concordo, come ho detto. Osservo, però, che con quella proposta, a mio avviso, sarà molto difficile che si riescano a garantire pienamente, sia la rappresentanza dei Gruppi minori, che la rappresentanza di genere in Assemblea: questo a causa delle leggi regionali diverse presenti nelle diverse Regioni e dei possibili accordi tra Gruppi - penso, ad esempio, a quelli minori - o alla scarsa presenza femminile nei Consigli. Penso inoltre sia molto discutibile che i sindaci siano eletti dai consiglieri regionali: sul punto mi sembrerebbe più coerente affidare l'elezione dei sindaci ad una platea di rappresentanti comunali. In questo disegno di legge resta aperto, poi, il problema dell'articolo 68 che rischia, tranne che per il primo comma relativo all'insindacabilità del voto e delle opinioni espresse nel ruolo di parlamentare, di generare problemi relativamente alla necessità di richiedere l'autorizzazione alle intercettazioni e all'arresto. In questo modo si genera una diversità di trattamento fra consiglieri regionali-senatori e consiglieri regionali-non senatori. Ho sottoscritto un emendamento che cancella per tutti, deputati e senatori, i commi secondo e terzo dell'articolo 68. Come mi sembra chiaro, molti di questi problemi sono legati proprio alla scelta di avere un organismo di secondo livello. Insomma, sono assolutamente consapevole del fatto che gli eletti di secondo livello sono stati eletti originariamente per suffragio universale, ma per svolgere funzioni diverse, di governo territoriale. E poi, una volta senatori, com'è possibile riuscire a conciliare tutti questi impegni? Anche il professor Enzo Cheli se lo chiede e, in un articolo comparso pochi giorni fa, propone che consiglieri e sindaci si dimettano dai loro ruoli amministrativi appena eletti senatori. Infine, un'ultima riflessione. Siamo in una fase di grande difficoltà, in cui il rapporto fra cittadini e politica è molto difficile: forme diverse di populismo si affermano, in Italia e in Europa. Penso che l'elezione diretta sia uno dei modi per ritessere un rapporto con i cittadini. E poteva forse essere utile avere più coraggio nel prevedere forme rafforzate di partecipazione popolare. Non sono d'accordo con un modello che sembra affermarsi, per il quale i cittadini siano non attori dei processi (il popolo sovrano), ma arbitri che si esprimono solo a fine partita, senza mai entrare in campo. Insomma, «la democrazia si corregge con più democrazia»: questa massima di Tocqueville mi sembra la più utile per provare ad uscire dalla situazione complicata in cui siamo. È per questo che auspico che, alla fine della seconda deliberazione, qualsiasi sia la percentuale di approvazione della riforma, si decida di passare comunque attraverso il referendum popolare.
2014-07-15	PD	GinettiNadia	La riforma della Carta richiede sempre un'attenta e ponderata riflessione, ampia condivisione politica, ma anche tempi utili a dare risposte concrete, perché - come abbiamo ripetuto più volte - veniamo da un dibattito di oltre trent'anni, dalla cosiddetta Commissione Bozzi del 1983 alla Bicamerale del 1994 o del 1997, fino alla devolution del 2006: percorsi di riforma da sempre giustamente accompagnati da valutazioni sul rischio per la tenuta democratica dello stesso ordinamento anche di fronte a potenziali dittature di maggioranza; processi di riforma costituzionale recenti o in atto stanno accompagnando il nostro in parallelo, in Paesi europei confinanti (ne abbiamo parlato), di cui alcuni con il ripensamento del rapporto centro-periferie anche inverso a quello che stiamo realizzando nel nostro Paese come in Francia o sistemi che come in Germania rafforzano il potere dei governi territoriali per competenze attribuite o limitano la rappresentanza politica nella seconda Camera statale alle maggioranze di governo locale; processi di riforma e di trasformazione che seguono gli sviluppi del contesto sociale e politico specifico di ogni singolo Paese e che di quelle esigenze di cambiamento devono esserne espressione al fine di mantenere la congiunzione del processo democratico tra cittadino elettore, partiti, rappresentanza degli eletti, istituzioni; riforme che rompono immobilismi, producono cambiamenti e garantiscono stabilità quando l'evoluzione demografica, sociale, economica e culturale trova espressione e specchio nelle istituzioni elettive. È necessario equilibrio tra rappresentanza e governabilità, tra valorizzazione delle autonomie locali e neocentralismo, tra solidarietà territoriale e competitività dei sistemi locali, che la costituzionalizzazione dei costi standard dovrà indirizzare verso una maggiore efficienza nell'uso delle risorse pubbliche e omogeneità nelle prestazioni dei servizi, maggior coesione sociale, strumento di lotta alla mala amministrazione, alle crescenti disuguaglianze e ai persistenti squilibri territoriali. Occorre ridare legittimità alle istituzioni e ai rappresentanti politici, alla loro capacità di adottare scelte di politiche pubbliche efficaci in tempi rapidi, di produrre norme utili e che troppo spesso trovano il blocco dei decreti di attuazione; qualità di una legislazione troppo complessa, poco omogenea e troppo prodotta da decreti-legge, che finalmente trovano giusti vincoli di formazione e di contenuto nel nuovo articolo 77 della riforma Costituzionale. Obiettivo finale della riforma è, dunque, ridare alla politica responsabilità, dove responsabilità riacquista il suo significato originario; capacità di dare risposte. Per questo ritengo soddisfacente il tentativo di riequilibrare una democrazia verticale con una orizzontale che nel Senato delle Autonomie della Repubblica riporta la composizione delle istanze territoriali in interesse generale nazionale. Ma avrei preferito una composizione che avesse maggiormente valorizzato i sindaci - veri tasselli, dal mio punto di vista, dello sviluppo strategico economico e sociale - e i Comuni, luoghi di cultura civica e di appartenenza, ancora in attesa che si completi l'attuazione del principio di un federalismo fiscale responsabile e solidale. Il compito finale di questo processo riformatore, pertanto, è quello di ricostruire la fiducia, in una Italia moderna, efficace, e finalmente ricostruire il patto di fiducia tra Stato e cittadini in una Europa auspicata dei popoli.
2014-07-15	PD	LumiaGiuseppe	Signor Presidente, la prego di invitare il Governo a venire a riferire in Aula sull'annuncio che è stato fatto dall'ENI di voler dismettere la raffinazione in Italia. Penso che questo, Presidente, sia un errore. Si sta ingenerando nel nostro Paese l'idea sbagliata secondo la quale alcuni settori maturi del manifatturiero italiano - ad esempio quello delle automobili, dell'acciaio e adesso quello della raffinazione - non siano in grado di reggere in un contesto globale competitivo. Signor Presidente, abbiamo degli esempi in Europa, con in testa la Germania, che invece dimostrano che in un contesto competitivo, anche quando c'è una contrazione della domanda globale - come sta avvenendo non solo per le automobili ma anche per la raffinazione - un Paese moderno che investe, che fa ricerca e che innova può mantenere alti livelli di capacità produttiva e addirittura può trasformare la crisi in un'importante occasione e risorsa di cambiamento. L'annuncio però ancora più grave, Presidente, se andiamo a vedere nelle pieghe di questa decisione, è che poi di fatto verrebbero chiusi gli stabilimenti del Sud, con in testa l'ENI di Gela. E questo è un errore nell'errore. È un errore gravissimo intanto nel metodo perché questo annuncio ha scavalcato gli organismi istituzionali del Governo nazionale e del governo della Regione. Si tratta poi anche di un errore nell'errore perché Gela ha una capacità produttiva vasta ed innovativa, oltre ad una capacità professionale dei lavoratori e dell'indotto, con il coinvolgimento di più di 3.000 addetti, in grado di poter accompagnare quel progetto di cambiamento, di innovazione e di ricerca che l'ENI aveva annunciato. È un errore nell'errore Presidente perché, se dovessimo porre la questione sotto lo stretto versante dei conti e delle perdite, le maggiori perdite in Italia si registrano nella raffineria di Sannazzaro in Lombardia; quella in cui si registrano le perdite minori è proprio la raffineria di Gela. Dove si chiude, però? A Gela. Penso che, anche da questo punto di vista, vi sia dunque un errore nell'errore. Penso quindi che questo sia un modello sbagliato. Si è rapinato l'ambiente nei decenni passati ed adesso che si deve passare ad una riconversione biologica ed innovativa della raffinazione, si annuncia una chiusura. Ecco perché dobbiamo evitare una beffa delle beffe. Abbiamo già sulle spalle la cocente storia di Termini Imerese; non si deve ripetere questa storia. Dobbiamo fare in modo che l'ENI presenti al Governo - e il Governo stimoli - una politica industriale moderna, ecosostenibile, innovativa e che vi sia una concertazione e una capacità di dialogo, in modo tale che queste decisioni siano soppesate ed equilibrate. Signor Presidente, naturalmente questo tema sarà motivo di grande conflitto; dividerà il Paese e scatenerà una reazione sociale nei territori interessati. Personalmente - come già annunciato dal Presidente della Regione Crocetta - su questo ci faremo sentire: non la faremo passare liscia. Come ho già detto, consideriamo la decisione dell'ENI un errore da tutti i punti di vista. Abbiamo buone ragioni non per pietire un atteggiamento assistenzialista, ma per chiedere un salto di qualità produttivo nel tessuto italiano e nella presenza della raffinazione a Gela. Siamo in condizione di fornire numeri, cifre e di avanzare ipotesi innovative. Pertanto, signor Presidente, abbiamo le carte in regola per contrastare e provare a bloccare questa idea. La prego di farsi carico di tale questione e di informare il Governo, chiedendogli non un atteggiamento notarile o passivo, ma attivo e dinamico, come avviene in tutti i Paesi avanzati. Questo Governo ha i numeri e la credibilità per poterlo fare. Quindi, signor Presidente, ci appelliamo a lei perché si blocchi subito questa decisione, si volti pagina e se ne apra una positiva nella vicenda industriale del nostro Paese, dove Gela vuole esserci, a testa alta e con pari dignità.
2014-07-15	PD	MicheloniClaudio	Ho sentito parlare di ricatti, ma a me nessuno mi ha ricattato ed io non sono ricattabile. Esprimo la mia opinione da senatore della Repubblica. Ho sentito, però, anche troppi luoghi comuni in questa discussione generale e vorrei riprenderne alcuni: l'Unione europea ci chiede di fare riforme. Come noto, io sono del collegio estero e vivo in Europa. Incontro molto spesso colleghi parlamentari di altri Stati europei, così come incontro molto spesso ambasciatori di questi Paesi. Da qualche mese devo tentare di rispondere ad una domanda alla quale non sono stato capace di fornire una risposta: cosa state facendo con il Senato? Nessuno ci chiede riforme del nostro impianto democratico.
2014-07-15	PD	MicheloniClaudio	In Europa non ho trovato un politico che l'abbia detto. La campagna elettorale per le elezioni europee non l'ho fatta in Italia, ma per il Partito socialista europeo in Europa: in Belgio, in Francia e in Germania. E la domanda che mi veniva rivolta era sempre la seguente: ma cosa state facendo? Se tutto ciò non ce lo chiede nessuno, vorrei comunque ricordare che qualcuno ha chiesto una cosa preoccupante. Nel 2013 JP Morgan rilevava una piccola cosa. JP Morgan, che conosciamo bene perché è all'origine di questa nostra crisi economica, non si è limitata a criticare le Costituzioni antifasciste europee, ma anche - cito le parole testuali - «il diritto di protestare quando vengono apportati dei cambiamenti allo status quo ». Questo è inammissibile per queste persone, e sono loro che ci chiedono di cambiare le istituzioni.
2014-07-15	PD	MoscardelliClaudio	Anche sul tema del sistema di elezione, francamente, mi pare vi sia stata una sovraesposizione e un eccesso di sottolineatura su di un elemento che non trovo essenziale, proprio perché ci agganciamo a modelli costituzionali sperimentati che funzionano, con riferimenti a grandi Paesi. In Europa, fra i grandi Paesi, l'unico Senato che ha una maggioranza di elezione diretta è quello della Spagna, ma questo non è elemento che deve indurci a bocciare in maniera così tranchant la riforma costituzionale così com'è proposta. Bene il recupero sul Titolo V. In questo caso c'era davvero un vulnus, con un eccesso di ricentralizzazione nei confronti dello Stato, che contraddiceva la nostra tradizione di autonomia e il principio di sussidiarietà, di governo dei territori, di responsabilità delle comunità locali. Da questo punto di vista, è stato recuperato un livello dignitoso rispetto ad un eccesso che era frutto anche di processi mediatici sommari. Ci stiamo rendendo conto, infatti, di come le inefficienze principali si annidino, poi, nelle burocrazie dello Stato centrale. Bene anche sul referendum, ma anche in questo caso ampliamo notevolmente l'utilizzo di questo strumento. Chi è intervenuto su questa materia ha detto cose che non tengono conto del fatto che modificare il quorum per far valere i referendum, anche alla luce del voto delle ultime elezioni politiche, darà un ampio spazio a questo strumento. Tuttavia ho ascoltato discorsi contraddittori. Non si può fare, infatti, la difesa strenua della Costituzione, per cui non bisogna toccare nulla, e poi inneggiare alla democrazia referendaria, che è l'esatto contrario dello spirito della democrazia rappresentativa contenuto nella nostra Costituzione. La democrazia o è rappresentativa o non è. Lo spirito della Costituzione è stato quello di inserire alcuni elementi di democrazia referendaria, non di trasformarla in questo senso. Ci sono criticità che voglio sottolineare: una attiene all'elezione del Presidente della Repubblica. Credo sia giusto - e ho sottoscritto il relativo emendamento - ampliare il collegio per l'elezione del Presidente della Repubblica con i deputati europei. Credo che favorire un più ampio collegio, i cui componenti siano eletti in momenti diversi, rappresenti un elemento di garanzia assolutamente utile. Desidero, inoltre, evidenziare all'attenzione dei relatori l'aggravamento dell'articolo 138 della Costituzione. Ritengo che noi non dovremmo salutare in maniera negativa l'eventualità che non si raggiunga la maggioranza dei due terzi nel voto parlamentare e si debba ricorrere al referendum : trovo questo un elemento positivo. Tuttavia, ritengo che per il futuro - perché è chiaro che una modifica adesso non varrebbe per oggi - un aggravamento della procedura prevista dall'articolo 138 della Costituzione sia assolutamente utile, tanto più che ciò può agevolare una discussione più serena sulle prossime modifiche di riforma della Costituzione, ove si volesse affrontare il tema del cambiamento della forma di Stato o della forma di Governo. D'altra parte, ricordo che la nostra procedura di modifica della Costituzione è la meno aggravata tra le Costituzioni dei principali Paesi europei. Un ulteriore elemento che considererei è il nostro ordinamento delle autonomie locali. Ritengo, presidente Finocchiaro, che vi sia una rottura nella trama dell'ordinamento delle autonomie locali. La dotazione istituzionale sui territori è squilibrata. Stato centrale, Regioni, Città metropolitane: vi è una superdotazione istituzionale per alcuni territori (le aree metropolitane e i capoluoghi di Regione), mentre vengono lasciate scoperte le aree periferiche, che non possono essere governate solo dai Comuni e dalle Unioni Comuni. Non possiamo consentire che interi territori e una parte importante della nostra popolazione siano soggetti a riduzioni di servizi e di capacità di governo istituzionale. Credo, quindi, che questo tema debba essere affrontato, ricorrendo o alla definizione di enti di area vasta o alla potestà delle Regioni di organizzare i propri territori con un processo di decentramento di poteri e funzioni. Ancora, considero che il tema concernente i diritti civili rappresenti un rafforzamento delle funzioni del Senato. Credo potrebbe essere utile riconoscere il miglioramento che vi è stato e che riguarda anche le procedure rafforzate per l'approvazione di un provvedimento, quando la Camera non si uniforma ai rilievi del Senato. Credo che questo ulteriore aspetto possa essere preso in considerazione. Concluderei su un argomento di contesto, aleggiato in tutti gli interventi: il tema della legge elettorale e dell'autonomia. Noi dobbiamo ricordare le difficoltà in cui ci siamo trovati l'anno scorso, all'indomani delle elezioni, quando con il sistema elettorale in vigore non c'era alcuna maggioranza. Siamo rimasti bloccati per molto tempo nell'impossibilità di dotare questo Paese di un sistema elettorale capace di assicurare una maggioranza all'indomani del voto, cosa fondamentale per l'affidabilità del nostro Paese e per poter governare. Oggi lo strumento elettorale approvato alla Camera ha due grandi pregi: garantisce un sicuro vincitore all'indomani delle elezioni e non costringe a coalizioni elettorali, elemento che ha gravemente pesato sulla capacità di governo della seconda Repubblica, dove le coalizioni larghissime, i cartelli elettorali cui costringeva il Mattarellum hanno prodotto difficoltà enormi, scarse riforme ed anche una stagnazione dello sviluppo del nostro Paese. Credo che quando parliamo della legge elettorale non possiamo dimenticare questi due elementi. C'è l'elemento della scelta, da parte dei cittadini, dei propri rappresentanti in Parlamento e questo ha valore sotto molti profili; a mio parere, il sistema migliore può essere quello di una legge che imponga ai partiti di svolgere elezioni primarie o quello della doppia preferenza di genere, che appare una soluzione preferibile rispetto ai collegi uninominali, che hanno visto una pratica di utilizzo dei partiti con l'affidamento di collegi sicuri a determinati candidati a prescindere dalla territorialità, con una sorta di meccanismo a liste bloccate. Questo elemento ha un valore perché in realtà non sono tanto i quorum o il numero dei senatori ad incidere sulle garanzie, anche nell'elezione del Presidente della Repubblica. Anche adesso, nella condizione attuale, rispetto al Presidente della Repubblica, con leggi che prevedono comunque un premio di maggioranza, quando i parlamentari sono completamente e totalmente scelti e non individuati ed eletti dai cittadini, si pone, in ultima analisi, un tema di responsabilità rispetto a chi è il Presidente della Repubblica. Oggi il problema non riguarda tanto gli atti formali, ma il fatto che un comportamento del Presidente della Repubblica materialmente eversivo sostanzialmente non potrebbe essere bloccato se non attraverso l'unico strumento che la Costituzione prevede, che è la messa in stato d'accusa. La messa in stato d'accusa di un Presidente che controllasse la maggioranza del Parlamento sarebbe però impossibile, quindi in quel caso la Costituzione sarebbe davvero scoperta. Credo che dei parlamentari che rispondono comunque ai cittadini e che hanno una loro forza ed autonomia per il consenso elettorale che ricevono sia davvero il migliore antidoto rispetto ad eventuali derive autoritarie. Questo però è un rischio, lo ripeto a tutti quelli che oggi si sono sprecati con aggettivi fuori luogo, che non riguarda questa riforma, ma la nostra condizione attuale.
2014-07-16	LN	MuneratoEmanuela	Presidente Renzi, a noi veneti non interessa che l'Europa ci mandi una lettera, facendoci i complimenti per come accogliamo i profughi di tutto il mondo. I veneti vogliono sapere che fine faranno i nostro esodati e se i giovani potranno continuare ad essere veneti o dovranno andare in giro per il mondo a trovarsi un lavoro, mentre voi ci obbligate ad accogliere e mantenere gente che non parla la nostra lingua e vive alle nostre spalle.
2014-07-16	M5S	EndrizziGiovanni	Alla Camera, quello che considerano una scocciatura - il pluralismo - cercano di sopprimerlo con la legge elettorale, congegnata nel privé, tête-à-tête con Berlusconi, fissando assolutamente soglie variabili (4,5 per cento in coalizione, 8 per cento per chi si presenta da solo, 12 per cento per le coalizioni, 37 per cento per evitare il ballottaggio). Hanno semplicemente marchiato la mandria e riportato nei due recinti gli oppositori interni. È un bipartitismo artificiale: una destra e una sinistra che si opporranno fintamente, come le due facce della stessa banconota falsa... da 80 euri. Partiti piccoli e medi saranno obbligati ad allearsi per forza; poi, una volta approdati in Parlamento, liberi tutti e una sonora pernacchia alla governabilità. Il paradiso di Mastella! Con il ballottaggio lasciano però aperta una porta: e se il Movimento 5 Stelle, oggi seconda forza politica uscente dalle europee, andasse al ballottaggio e lo vincesse? E se volesse magari togliere dalla Costituzione quel pareggio di bilancio? Pochi Stati europei lo hanno inserito, noi italiani siamo stati frettolosamente e stranamente celeri... chissà perché. Se il Movimento 5 Stelle volesse riportare la sanità tra le competenze esclusive dello Stato? Le Regioni hanno fallito, sulla sanità in Lombardia e in Veneto sono stati creati sistemi di tangenti, a cominciare dal Pio Albergo Trivulzio, fino agli scandali recenti o voragini di debito pubblico, come nel caso dell'Ospedale dell'Angelo di Mestre, costruito in finanza di progetto, che tanto rende ora ai privati quanto costa in più ai cittadini. E se il Movimento 5 Stelle volesse mettere in discussione i trattati capestro firmati con l'Europa modificando la Costituzione? Non sia mai! Bisogna che il Senato, almeno quello, resti saldamente in mano a chi certi affari li ha garantiti fin qui e possa dare garanzie in futuro. Ecco, dunque, la soluzione: il Senato non lo eleggono più i cittadini, ma i partiti; i senatori saranno sindaci, uno per Regione, e consiglieri regionali, che si eleggono tra di loro. Il risultato è stupefacente. Quanti elettori ha il Movimento 5 Stelle? Arrotondiamo per eccesso: 20 per cento. In quante Regioni ha la maggioranza in consiglio regionale? Zero. Se a votare saranno i consiglieri, il Movimento 5 Stelle avrà al massimo un paio di senatori: affare fatto, e questo suoni di monito a tutte quelle forze politiche, presenti e future, che avessero pretese di rompere le uova nel paniere della casta. Avviso i cittadini spettatori che non sto enunciando opinioni personali, ma mi sto solo mettendo nei panni di Matteo Renzi per cercare di comprendere le sue oscure ragioni. Se gli incontri con Berlusconi avvenissero alla luce del sole, magari ci darebbe una mano. Ma torniamo ai progetti di Renzi. Un Senato di sindaci e consiglieri apre un problema. I sindaci hanno solo potere esecutivo, non legislativo. Come la mettiamo con la separazione dei poteri che sta alla fase della nostra democrazia? I consiglieri regionali non sono stati eletti per fare i senatori, né per votare i futuri senatori. Come facciamo a conferire loro questo mandato in modo retroattivo? E come si può far accettare tutto ciò ai cittadini? Il primo passo è delegittimare le critiche: chi si oppone è etichettato come «frenatore». Bella questa parola, mi ricorda Vulvia, la presentatrice di «RAI educational channel», impersonata da Corrado Guzzanti.
2014-07-16	M5S	EndrizziGiovanni	Signora Presidente, distinti colleghi, cittadini che ci state seguendo, cito «Il Sole 24 Ore» del 15 febbraio: «Un suicidio ogni due giorni e mezzo. Nell'anno 2013 sono state complessivamente 149 le persone che si sono tolte la vita per motivazioni economiche, rispetto agli 89 casi registrati nel 2012 (...). Circa un suicida su due (45,6 per cento) è imprenditore (68 i casi nel 2013, 49 nel 2012) ma, rispetto al 2012, cresce il numero delle vittime tra i disoccupati: sono 58, infatti, i suicidi tra i senza lavoro, numero che risulta più che raddoppiato rispetto al 2012». Serve aggiungere altro? Tornate allora indietro di qualche mese e chiedetevi quali erano le riforme che il Paese attendeva con urgenza, e ricordate quali erano le priorità poste dal Movimento 5 Stelle: sopra ogni altra cosa il sostegno al reddito e il rilancio dei consumi interni; dare ossigeno alle famiglie italiane e, nello stesso tempo, alle imprese italiane che producono per il mercato interno; dare dignità ai nostri giovani, ai disoccupati, alle casalinghe e agli esodati attraverso quel reddito di cittadinanza che in Europa manca solo a loro. Servivano un piano per le imprese e, quindi, l'abolizione dell'IRAP che strozza investimenti ed assunzioni; interventi per l'accesso al credito, una vera semplificazione e non l'imposizione del POS. Questo Governo è arrivato, invece, alle beffe: prima ha imposto la fatturazione elettronica ai fornitori della pubblica amministrazione e poi, quando le imprese hanno speso migliaia di euro per i software, una circolare del Ministero per la semplificazione e la pubblica amministrazione (ministro Madia), dichiarava di non aderire al nuovo sistema di fatturazione. In Europa serviva mettere in discussione questo euro sopravvalutato, che penalizza le nostre esportazioni, e gli assurdi trattati come il fiscal compact, che strozzano le nostre possibilità di ripresa. Servivano decisi tagli alla spesa inutile e agli sprechi: quindi, l'abolizione delle Province, ma per davvero, non quel gioco di prestigio fatto dal Governo che ha solo cambiato nome agli enti. Serviva, quindi, l'abbandono delle opere infrastrutturali inutili come l'Expo, la TAV e probabilmente anche il MOSE, perché a Venezia la verità è ancora tutta da ripristinare. Noi avevamo proposto un Expo diffuso e sostenibile dal punto di vista economico, urbanistico e ambientale; un piano elaborato dal professor Battisti del Politecnico, che andava a riqualificare molti siti già esistenti, portando i visitatori direttamente sui luoghi da promuovere e non come si sta facendo ora, cementificando una periferia e speculando sul terreno agricolo, quasi a ridicolizzare il tema stesso dell'EXPO: «nutrire il pianeta». Avete detto no, sempre no, a tutte queste nostre proposte, a tutti i nostri emendamenti e, quando le buone idee vengono respinte a vantaggio di progetti insensati, sappiamo dove andare a cercare: nelle reti tra politica e lobby, nella lottizzazione delle amministrazioni ad opera di partiti, poteri che sono più forti ed occulti dove viene affievolito il controllo dei cittadini. Servono invece più potere ai cittadini, trasparenza, diritto di accesso agli atti, voto di preferenza, strumenti di democrazia diretta, come leggi di iniziativa popolare, referendum propositivi e consultivi. Renzi, al contrario, ci ha proposto pannicelli caldi come un' authority anticorruzione, tardiva e poco efficace. La legge prevede che i membri siano persone di notoria indipendenza: lui invece ha fatto eleggere amici del PDL come Angela Nicotra, candidata al Senato e trombata, ma ripescata prima come saggio sulle riforme e ora, con Cantone, a fare la foglia di fico nella lotta anticorruzione in Italia. Ma voi, intanto, avete ridotto le pene per il voto di scambio politico-mafioso. Sono pannicelli caldi, dunque, come il jobs act, che non porterà un solo posto di lavoro nuovo, ma anzi trasformerà posti fissi in posti precari. Sono parole, annunci, giochi di prestigio. Prendete un discorso di Renzi e riascoltatelo qualche volta; fatelo e ne avrete una sorpresa, perché Renzi stesso sa bene che, pesando le sue parole, rimane solo l'imballaggio. Ora, come un atleta che ha mancato il primo salto, Matteo Renzi ha alzato l'asticella rinviando il fallimento definitivo. Gli serviva un tema di distrazione di massa e ha trovato le riforme istituzionali: geniale! Ha preso due nostri cavalli di battaglia, l'abolizione delle Province e la riduzione dei costi della politica, e li ha trasformati in cavalli di Troia per ingannare gli italiani.
2014-07-16	M5S	MontevecchiMichela	! Un Paese che merita una legge sul conflitto di interessi degna di un Paese in cui il principio costituzionale dell'uguaglianza di tutti i cittadini nell'accesso alle cariche elettive sia garantito e non annegato nel mare della corruzione: questo ci chiede l'Europa! Un Paese un cui pagare le tasse diventa motivo di orgoglio civile, perché eque e pagate da tutti e ripagate da servizi efficienti: questo ci chiede l'Europa!
2014-07-16	M5S	MontevecchiMichela	Un Paese che merita di avere una legge anticorruzione degna di un Paese civile in cui l'onestà regna come valore fondativo e che - è bene non dimenticarlo in periodo di crisi - ci farebbe risparmiare ogni anno circa 60 miliardi di euro. Questo ci chiede l'Europa, non la riforma costituzionale.
2014-07-16	M5S	MontevecchiMichela	Un Paese in cui la lotta ai privilegi sia seria e in cui si elabori una politica economica programmata, lungimirante, che risolva il problema dell'emorragia dei nostri migliori cervelli; che restituisca dignità ai suoi cittadini assicurando loro un lavoro; che riaccenda gli occhi spenti di giovani custodi di potenziali soffocati dalla mancanza di prospettive. Questo forse non ce lo chiede l'Europa, ma lo chiediamo noi cittadini a gran voce!
2014-07-16	PD	ChitiVannino	La globalizzazione non richiede forse che la democrazia rappresentativa esca dai confini nazionali e si dia nuovi strumenti non affidati ai soli esecutivi e alla concertazione degli esecutivi? Chi è convinto come me che in Europa si debba costruire una vera democrazia sovranazionale pensa di poterla realizzare con i popoli o si illude di poterlo fare senza di essi oppure pensa di poterlo fare con i popoli a livello europeo, ma senza popoli a livello nazionale? Strana quadratura del cerchio, a dir la verità.
2014-07-16	LN	ComaroliSilvanaAndreina	Signor Presidente, c'è una frase che mi sta particolarmente a cuore: «Per la costruzione di un'Europa fondata sull'autonomia, il federalismo, il rispetto e la solidarietà diretta tra tutti i popoli». Presidente, questo era quanto era scritto nell'ultimo punto del primo programma politico della Lega Nord nel 1982. Dopo tanti anni, dopo la caduta del Muro di Berlino, che ha segnato la fine delle ideologie del secolo passato, dopo il superamento della prima, seconda e terza Repubblica, dopo la morte dei partiti storici, nello scenario di una crisi economica che dal 2008 ha messo in ginocchio il mondo, la Lega Nord è sempre qui. La Lega non è sopravissuta. La Lega vive perché la Lega non è, non sarà e non è mai stata un partito. (Alcuni senatori del Gruppo M5S, tra cui la senatrice Bottici, discutono con il senatore Mirabelli). PRESIDENTE. Scusi, senatrice Comaroli. Questore, aiuti a tenere il controllo dell'Aula, cortesemente. Ci siamo capiti. Prego, senatrice Comaroli, prosegua. COMAROLI (LN-Aut). La Lega non ha mai lavorato nella ricerca spasmodica del consenso, attraverso artificiosi meccanismi di propaganda, scendendo a patti con i potentati o attraverso logiche clientelari. Presidente, la Lega è il megafono della voce del popolo. La Lega è al contempo istinto futurista e saggia lungimiranza. La Lega oggi è «Tank Man», il giovane ragazzo che, armato di una busta della spesa nella mano sinistra e la giacca nella mano destra, fermò in piazza Tienanmen l'avanzare dei carri armati adoperando la resistenza passiva. Caro Presidente del Consiglio, non deve dimenticare che lei non è stato scelto dal popolo, ma cooptato da un carrista (ricordo a me stessa che i carristi erano quella corrente politica che, durante la repressione dell'Armata rossa contro gli studenti, gli operai e i braccianti di Budapest, sostennero politicamente quel massacro) proprio per terminare quel processo di delegittimazione del popolo, avviatosi prima con la denigrazione della politica, proseguito con il tentativo di instaurare una tecnocrazia e, ora, attraverso l'esaltazione dell'uomo che incarna la propaganda di regime. Se in questo Paese, quindi, si parla di riforme, di Repubblica federale, di superamento del bicameralismo perfetto, di riduzione del numero dei parlamentari, è solo grazie alla Lega Nord. Il nostro compito non è ad esaurimento, la nostra missione è cambiare il sistema Paese. Rappresentiamo un blocco sociale, siamo la spina nel fianco dei teorici dell'immobilismo e del centralismo (soprattutto del centralismo: ricordo che la bozza iniziale di questa riforma era centralista), noi staniamo i poteri forti che operano nell'ombra. In poche parole, sappiamo che la nostra è una rivoluzione permanente perché la nostra militanza politica è cambiamento quotidiano, in quanto se pur in pochi, in quest'Aula stiamo condizionando questa riforma.
2014-07-16	LN	ComaroliSilvanaAndreina	È appunto il superamento del finanziamento basato sul criterio della spesa storica e il passaggio a quello determinato invece in relazione al fabbisogno standard. Se, da un lato, la storia della siringa che in Lombardia costa un euro e in altre Regioni, soprattutto del Meridione, costa tre volte tanto, è divenuta ormai una verità inconfutabile, dall'altro lato, non si può non constatare come tutto, ancora oggi, resti immutato e si continui a sperperare fiumi di denaro pubblico in costi e spese scellerate. Se tutte le Regioni italiane applicassero il rapporto costi/prestazioni, come avviene, ad esempio, in Veneto e Lombardia, è stato stimato che risparmieremmo 30 miliardi di euro, un terzo degli interessi del debito pubblico. Non ci stancheremo mai, Presidente, di dire e di ribadire che, per poter tagliare la spesa in maniera selettiva, occorre rispettare un principio basilare, che è quello, appunto dell'individuazione dei fabbisogni standard e dell'applicazione consequenziale dei costi standard. I tagli non devono essere previsti sui bilanci consuntivi, ma su quelli preventivi, cosa che ad oggi non avviene. Il passaggio dalla spesa storica al costo standard orienterà la politica delle amministrazioni verso una nuova logica meritocratica che eviti le note inefficienze del passato: una vera e propria rivoluzione del sistema Stato, che richiederà, da parte delle amministrazioni, un impegno non indifferente, ma che nel medio periodo porterà un notevole cambiamento, migliorando la qualità dei servizi e, soprattutto, l'efficacia e l'efficienza delle stesse amministrazioni pubbliche, rivoluzione fondata sul principio di responsabilità. Un sistema entro il quale siano ben individuabili le responsabilità - appunto - può dare le migliori garanzie ai cittadini di un'efficace condotta della cosa pubblica. Si tratta di un percorso lento, ma inesorabile, se si vorrà finalmente avviare un cambiamento radicale, che verrà completato con l'entrata in vigore di una vera - sottolineo: vera - riforma federale dello Stato. Signor Presidente, penso ad uno Stato federale che sappia valorizzare le peculiarità territoriali, l'autonomia regionale e il valore aggiunto delle amministrazioni di prossimità degli enti locali, che sappia rinnovarsi in modo efficiente attraverso la riorganizzazione dei bacini di competenza provinciale con l'introduzione del concetto di area vasta, che sappia prendere consapevolezza dell'assioma del «vedo, pago, voto». Soltanto in questo modo sarà possibile restituire ai cittadini la voglia di essere parte attiva nel governo dei territori. Questa è l'unica via, se realmente vogliamo evitare che esploda la rabbia. È inaccettabile che vi siano Regioni nelle quali la lotta alla disoccupazione si basa esclusivamente sull'assistenzialismo, dove i dipendenti pubblici, se parametrati per la grandezza del territorio e la densità popolare dello stesso, sono il doppio, se non il triplo, di quelli occupati in altre Regioni, per giunta maggiormente efficienti e virtuose. Sono situazioni paradossali, ampiamente denunciate, che oramai appartengono al DNA di un sistema mostruoso, che si nutre delle sue stesse inefficienze. È proprio necessario, signor Presidente, attivare il circuito della responsabilità, favorendo la trasparenza delle decisioni di spesa e la loro imputabilità, attraverso il pieno compimento del passaggio dalla spesa storica (che finanzia servizi e sprechi) al costo/fabbisogno standard (che finanzia i servizi), al fine di garantire un elevatissimo grado di solidarietà e di gestione responsabile del pubblico denaro. Oggi tutto ciò deve essere realizzato, da un lato, valorizzando le identità sociali e culturali dei diversi territori che compongono il nostro Paese e, dall'altro, inseguendo il sogno di ridisegnare una nuova Europa, che non sia soltanto unita dalla stessa divisa monetaria e articolata su una sterile partecipazione a quote, ma invece sia capace di diventare un soggetto politico a livello mondiale, fondato sul rispetto delle differenze dei cento popoli che la compongono e unita da una medesima visione politica. Solo se riusciremo in questo arduo compito, restituiremo ai cittadini fiducia e speranza e soprattutto ridaremo sostanza al compito principale che spetta alla politica, ossia l'impegno e la passione nella ricerca di soluzioni idonee e finalizzate al bene comune. Ecco, Presidente, purtroppo nella riforma non c'è nulla di tutto ciò!
2014-07-16	LN	ConsiglioNunziante	A quando l'applicazione seria dei costi standard alla sanità? E il lavoro? Vogliamo parlare di quello? Eppure in Costituzione è presente. E per il manifatturiero, che ha fatto da traino importantissimo per questo Paese? È forse proprio il manifatturiero il comparto in cui ricercare moltissimi posti di lavoro? Se la risposta è sì, allora smettiamo, una volta per tutte, di continuare a sostenere che serve manodopera straniera: non serve, signor Presidente. Smettiamo di pensare che sia sufficiente qualche piccolo incentivo fiscale; né può servire uno sconto dello «zero virgola zero» (non so quanti zero) sulla bolletta dell'energia elettrica. Occorrono soldi, misure credibili, programmi seri, un taglio netto al cuneo fiscale e massima attenzione per quei lavoratori che hanno perso l'impiego. Possiamo modificare mille volte il Titolo V della Costituzione, ma se non lo si fa in modo serio e mirato, non una sola di queste situazioni migliorerà: non diminuiranno i disoccupati, né un giovane laureato troverà un posto di lavoro, né una giovane coppia sarà incline a mettere al mondo dei figli. È molto discutibile che il regalino degli 80 euro sia stato sbandierato come un taglio strutturale al cuneo fiscale delle imprese. Lo dico, signor Presidente, perché voi avete una certa disinvoltura nel cambiare il nome alle cose e ai problemi. Più sarà difficile cambiare nome, più questo Paese non capirà dove e come lo volete condurre. Il Governo rischia. Sarebbe meglio se scrivesse correttamente quelle misure che sono state tanto annunciate e sbandierate. Attenzione: le pentole antiaderenti, a Natale, a gennaio del prossimo anno cominceranno a far attaccare la frittata, e di questo risponderete ampiamente. Il Governo fissi i costi standard veri e rigorosi su cui misurare la finanza locale; solo così avremo la possibilità di avere credibilità politica anche in Europa e lei, signor Presidente, avrà la sua palma da sventolare. Chiudo con una considerazione. Attenzione: salendo le scale capita che si incontri uno che scende; ma può anche capitare che succeda il contrario, che magari quando si scendono le scale si trovi quello che le scendeva prima che ora le sale. Molta attenzione, quindi. Signor presidente Renzi, veda, tra il dire e il fare c'è di mezzo il mare, anzi l'oceano. E stia sereno, premier Renzi: non sarà l'oceano Pacifico.
2014-07-16	LN	ConsiglioNunziante	Signor Presidente, onorevoli colleghi, non è stato semplice, ma, se vogliamo dirla tutta, non è stato nemmeno molto veloce. Dopo una lunghissima attesa di molti anni, finalmente il Governo italiano si è deciso ad inserire in Costituzione i costi standard. Non è avvenuto proprio di sua spontanea volontà: c'è stato bisogno di una spintarella. Il percorso che ha portato a questo importante traguardo non è stato facile e siamo stupiti del fatto che, dopo tanta attesa, con un emendamento a firma del senatore Calderoli la questione si sia risolta. A voi tutti signori forse sfugge quanto prioritario fosse questo risultato non tanto e non solo per il nostro movimento (che dei costi standard, soprattutto in ambito sanitario, ha fatto uno dei suoi cavalli di battaglia sia in Aula che fuori) quanto piuttosto per interesse di tutto il Paese. Nel Paese, com'è noto, ci sono Regioni che spendono e spandono in maniera sconsiderata e altre invece che creano ricchezze e posti di lavoro, fornendo un servizio sanitario tra i migliori al mondo. E così, a fianco di Regioni virtuose, come la Lombardia e il Veneto, qualche chilometro più a sud vi sono Regioni dove le stesse bende e i medesimi medicinali acquistati dai colleghi di Milano e Venezia sono pagati cinque o sei volte tanto. È una differenza abnorme e, soprattutto, inspiegabile. Parte del denaro pubblico è utilizzato per sovvenzionare strutture fatiscenti e addirittura inesistenti, scatole cinesi create ad hoc per drenare soldi dei contribuenti nelle tasche di qualche signorotto locale. Ovvio, però, che questo allucinante spreco qualcuno debba pagarlo. Su anni di sperperi e sprechi c'è molto da dire e i cittadini dovranno rimborsarne le spese. Su quale leve lo Stato potrà recuperare i maggiori esborsi economici se non aumentando la tassazione? Dopo tanti anni e dopo che in ambito sanitario mezza Italia, per lo più quella meridionale, è stata commissariata per coprire i mostruosi deficit creati in anni di mala gestio, siamo arrivati a questo traguardo. La lentezza italica è tuttavia universalmente nota, ma dopo questa lunga attesa ci auguriamo che il Governo voglia finalmente dare corso fino in fondo ai costi standard perché le risorse, dicevamo prima, sono poche. Il Paese ha disposizione sempre meno denaro, proprio per colpa di tante cicale. Non possiamo permetterci, nessun escluso, di continuare a investire tali risorse come qualcuno ha fatto finora. Signor Presidente, i costi standard sono il sacrosanto coronamento di una stagione di convinte e dure battaglie epocali combattute senza risparmio di energie. Grazie al senatore Calderoli si è riusciti in Commissione ad attenuare quella ondata di neostatalismo e neocentralismo. Questa riforma non può però prescindere dal fatto che la nostra pressione fiscale è al 68,5 per cento, contro una media europea del 46. Questo significa che i nostri imprenditori hanno già al momento in cui aprono la partita IVA 22 punti di tasse in più. Vengono inseriti i costi e i fabbisogni standard, denominati, per evitare inglesismi nella Costituzione, «indicatori di riferimento di costo e fabbisogno». Penso che sarebbe utile aggiungere anche efficiente. Si tratta di un'evoluzione positiva. La loro costituzionalizzazione potrebbe, tra le altre cose, segnare la fine di misure recentemente adottate. Penso, per esempio, al disegno di legge n. 66 del 2014 che favorisce gli enti non virtuosi. Signor Presidente, i costi standard in sanità non vogliono dire che per forza dobbiamo avere tutti la stessa malattia. Vogliono dire che una TAC, una siringa, una qualsiasi prestazione deve costare la stessa cifra sia in Lombardia che in Sicilia. Tutto questo è inserito - merito di un emendamento del senatore Calderoli - in questa riforma per il superamento del bicameralismo perfetto, una riforma da tanti anni riconosciuta necessaria. Il presidente del Consiglio Renzi ha dichiarato che la riforma del Titolo V è una vera e propria rivoluzione. Ha altresì dichiarato: «Voglio troppo bene a questo Paese per lasciarlo ai frenatori, a chi dice solo no e disfa i progetti altrui». Ma non so, signor Presidente, quali sono i progetti altrui, chi intende. Chi sarebbero poi i frenatori? A quanto mi risulta, il proprietario della Brembo è nelle fila del PD. E chi è la Penelope di turno, che di giorno tesse e di notte sfila la tela? Bene ha detto il senatore Caliendo nel suo intervento. Ha chiesto al Presidente del Consiglio di venire in Aula per spiegare a tutti noi quali sono i suoi veri progetti; per dire chiaramente quali sono le sue intenzioni e se questo Senato, per il percorso che ha in mente, è un impiccio, un problema, un ostacolo. Deve dire che, appena approvata questa assurda riforma, troverà un qualsiasi motivo per sciogliere le Camere o magari sciogliere solamente questa. D'altronde, ha ragione anche lui: se vuole comandare indisturbato per i prossimi vent'anni, è l'unico sistema. Voglio ricordare a chi ci ascolta da casa che il Senato aveva già votato sì alla legge che cambiava la Costituzione, con 170 sì, 132 no e 8 astenuti. Così era arrivato il voto finale in Senato. Era il giorno in cui si chiudeva il percorso che la Lega aveva cominciato sin da quando si era affacciata in Parlamento. Poi c'è stato - come tutti sanno - il referendum. Qualcuno ha detto che c'era stata anche una buona affluenza e il no prevalse per il 61,7 per cento e - guarda caso - il sì prevalse solo in due Regioni su venti: il Veneto con il 55,3 per cento e la Lombardia con il 54,6 per cento. Molto grave fu che Romano Prodi e Arturo Parisi hanno rispettivamente definito pericolosa ed eversiva la riforma approvata nel corso di quella legislatura. Chissà che cosa avrebbe dichiarato ora Prodi se fosse diventato Presidente della Repubblica. Chissà se avrebbe firmato questa riforma. Dopo tutto, cari signori della maggioranza, un grande pasticcio l'avete già fatto. Delle Province si parla come di nodi ancora aperti, ma aperti, signor Presidente? I nodi sono stati stretti, sono strettissimi come un nodo scorsoio e ora a voi la responsabilità di scioglierli. Avrete creato un mostro amministrativo. In questo periodo di crisi nera ci sono Province che si sono difese benino ed altre che si sono sostanzialmente ancora più indebolite. Forse la questione delle macroregioni non è poi così peregrina. Proprio oggi la Commissione europea ha avviato una consultazione on line sulla strategia macroregionale dell'Unione europea per la regione alpina. Che ben venga questa consultazione. Forse con uno Stato così diversamente strutturato ci potrebbe essere più coesione nazionale e più unità? Non lo so. Sta di fatto che ne abbiamo estremamente bisogno. Più libertà per essere più uniti non sarebbe male, signor Presidente, quella libertà che noi chiediamo da molti anni. E poi una nota di colore, signor Presidente. Ho fatto l'amministratore locale e il sindaco per tanti anni. Con le vostre scelte economiche sugli enti locali avete costretto i Comuni ad accorparsi, a svolgere insieme le loro attività, e questo sia per i Comuni virtuosi che per quelli meno virtuosi. Ne avete tarpato le iniziative, riducendo all'osso i trasferimenti statali e obbligando i Comuni a diventare i gabellieri dello Stato. Li avete portati alla potenziale chiusura con il Patto di stabilità. E poi, signor Presidente, mi sono avvicinato alle amministrazioni provinciali e anche qui, con una delle leggi più scellerate, le avete umiliate politicamente ed economicamente paventandone la chiusura, cosa che non è avvenuta e mai avverrà. Signor Presidente, sono arrivato in Senato e abbiamo iniziato a discutere sulla chiusura del Senato stesso; poi ho frequentato un po' la Regione e con questa riforma avete tentato di svuotarne le competenze. Signor Presidente, l'altra sera sono stato al locale di un mio amico e non le dico dove aveva le mani quando mi ha servito al tavolo. Avrà pensato: «Questo porta un po' di sfortuna; mica mi farà chiudere il ristorante? In tutti i posti in cui è andato hanno chiuso». Al ristoratore, che è mio amico, ho detto di non preoccuparsi perché non sono io che porto disgrazia. Qualcuno ha anche detto che «un uomo senza storia è un uomo che non ha futuro». Vediamo da dove arrivano tutte queste sfortune. Tutto nasce dal patto del Nazareno, luogo dove Renzi e Berlusconi si sono incontrati e accordati per una storica riforma delle istituzioni, una sorta di accordo-testamento da lasciare in dote ai nostri figli. Mai luogo fu meno adatto. Ricordo, per gli amanti della storia, che quel palazzo, attuale sede del PD, si chiama così perché nel 1622 vi morì il cardinale Michelangelo Tonti, detto - appunto - il Nazareno. Questo cardinale nel 1609 si fece rilasciare dall'arcivescovo Paolo V un testamento - una facultas testandi - per poter disporre a proprio piacimento delle sue immense ricchezze, che altrimenti sarebbero state utilizzate per costruire il collegio del Nazareno. Quel testamento provocò guerre giudiziarie che durarono oltre cinquant'anni perché il cardinale, con subdoli codicilli inseriti in punto di morte, lasciò tutto ai suoi familiari e alla sua servitù. Quindi, colleghi, il testamento Renzi-Berlusconi non poteva avere luogo peggiore per essere redatto: un luogo sicuramente malaugurante. La sola differenza è che noi non avremo cinquant'anni di tempo per opporci, ma a quanto pare solo pochi giorni, per volere del nostro Presidente del Consiglio. Certo è che l'esecutore materiale non sarà Renzi, ma saranno i componenti di questa Assemblea. Inoltre, signor Presidente, vi sono parole che in questi ultimi anni sono diventate vere e proprie idrovore capaci di risucchiare tutto. Una di queste è la parola «riformismo»: riforme necessarie, riforme urgenti, riforme chieste da Tizio, riforme utili a Caio. Bella riforma quella degli 80 euro, signor Presidente! Non penserà certamente che gli 80 euro sono finiti nei supermercati o nei negozi? Gli 80 euro sono finiti nelle urne elettorali delle sue europee. Che abbiamo contribuito, anche se solo per pochi spiccioli, alle casse delle attività commerciali che sono in profonda crisi? Gli 80 euro sono serviti per pagare le tasse di ogni tipo che voi avete messo a livello locale e che hanno raggiunto un livello e un peso insopportabile. Poi, un piccolo, ma veramente piccolo sospetto viene: perché tutto questo grandissimo dibattito sul Senato, sul Titolo V e su tutto quello che sta intorno a questa riforma? Forse perché è la palma della vittoria da sventolare in Europa, magari insieme a quelli che hanno vinto il mondiale e magari durante tutto il semestre europeo? Infatti, è molto più semplice e mediaticamente fruttuoso sventolare l'approvazione di questa riforma che parlare di altre becere questioni. Penso, ad esempio, al fatto che il debito pubblico è schizzato a cifre enormi, alla mancanza di lavoro, alla disoccupazione giovanile, alla questione degli esodati e a quella degli immobili pubblici allo sfascio, alla sudditanza a un'Europa matrigna e ad un euro che opprime l'economia. Vogliamo parlare del primo, del secondo e del terzo provvedimento cosiddetto svuota carceri, dell'indulto, dell'amnistia, della crescita o, meglio ancora, della non crescita, del PIL negativo o, quando va bene, di un PIL vicino allo zero, dell'immigrazione? Al riguardo, signor Presidente, complimenti per quello che sta succedendo nel Sud del Paese: vi sono scontri che lasciano molto perplessi anche soggetti come noi che, sotto l'aspetto dell'immigrazione, hanno sempre battuto i pugni sul tavolo. Perché non ricordare la mancanza di un piano industriale serio, di una strategia industriale seria, di un piano energetico per il Paese? E la politica estera? A proposito, signor Presidente: ma che ne è dei marò? Mettiamoli in Costituzione; mettiamo in Costituzione che, quando accadono questi eventi, il Governo si deve impegnare per riportare a casa i suoi figli e non li deve abbandonare per anni al loro destino.
2014-07-16	M5S	PagliniSara	Con tutte quelle schede e con quello che costa oggi la carta! Ma sono sicura che Matteo ci sta già pensando! Ovvia, bisogna cambiare velocemente! Senatori, ve lo chiede l'uomo solo al comando. Moderni, vi vuole moderni. Suvvia, chattate, twittate, fatevi due slide, fatevi un bel selfie con l'Europa! Siate giovani, spumeggianti! Italia, stai serena! Ecco, sì, ora siamo tutti sereni. Comunque, cari cittadini, checché se ne dica, il nostro Premier un'idea chiara sul Senato ce l'ha: lo metterà su eBay e non se ne parla più!
2014-07-16	M5S	PagliniSara	Senatori, poche storie: lasciatevi rottamare senza troppa resistenza. Ce lo chiede l'Europa e ce lo chiedono pure Matteo e Silvio. A proposito di rottamare, ma non era Renzi che il 29 ottobre 2012 diceva: «Siamo alle candidature a targhe alterne, Berlusconi è più altalenante dello spread. Penso che dopo 18 anni abbiamo diritto di parlare di altro. Non si può parlare di futuro con i protagonisti del passato»? Già, Renzi, non si può più parlare del futuro con i protagonisti del passato, specialmente se nel frattempo si sono beccati una condanna in via definitiva per frode fiscale e una condanna in primo grado per prostituzione minorile. Ma, si sa, per qualcuno questi sono dettagli da poco. Sì, ma che vi siete detti con «papi» a quell'incontro? La scintilla quando è scoccata? Ma che vi siete detti di così folgorante? O il vostro accordo non ci sta in un tweet ? E non parlo di quello avvenuto al Nazareno poco tempo fa, ma di quello che avete avuto nel 2010 ad Arcore!
2014-07-16	PD	MucchettiMassimo	Certo, la leadership del Governo era concentrata nella Democrazia Cristiana e quella dell'opposizione nel Partito Comunista, ma quelle leadership erano istituzionalmente contendibili, ancorché soltanto all'interno dei rispettivi campi, data la divisione del mondo in blocchi e la società italiana scopriva la ricchezza umana, prim'ancora che politica, delle associazioni libere tra datori di lavoro, dipendenti, artigiani, commercianti, professionisti. C'era lo Stato e c'erano i corpi intermedi. Talvolta temuti, sempre tenuti in alta considerazione anche per la loro capacità di orientare il voto in elezioni fatte con il sistema proporzionale. Ma con il tempo tutto è cambiato. L'evoluzione dell'economia e delle tecnologie ha disintermediato la democrazia del Novecento in tutto l'Occidente. La libera circolazione dei capitali e quella quasi libera delle merci hanno messo nell'angolo di Stati, i Governi, e hanno minato le basi economiche del welfare, della radice della nostra civiltà occidentale, sia quelle di natura fiscale tipiche dell'Europa, sia quelle di matrice aziendale tipiche degli USA. Tutti ricorderete la crisi delle grandi case automobilistiche di Detroit a causa degli oneri previdenziali e sanitari derivanti dagli accordi con il sindacato (giusto per fare un esempio che ci sia vicino, come storia, in seguito all'esperienza FIAT). Il predominio della finanza, figlio di questa globalizzazione, ha ridotto le imprese a fonte di valori monetari, da realizzarsi di trimestre in trimestre, anziché continuare a farle diventare sempre di più comunità di lavoro, fonte di valori monetari sì, ma da realizzarsi nel tempo perché, in fondo, le imprese possono diventare anche un progetto di vita per chi le promuove e per chi vi collabora. In un mondo che sa in tempo reale - gli basta un click - il prezzo di tutte le cose, ma va perdendo la conoscenza dei valori, l'impresa come progetto di vita sopravvive nella piccola dimensione e costituisce una ricchezza, anche etica, dell'Italia; una ricchezza che il pensiero economico mainstream tende a dimenticare. Tuttavia, anche questa medaglia, questa faccia positiva della medaglia, ha il suo risvolto. La moralità ha molto a che fare con l'economia, anche con l'economia di mercato. Adam Smith scrisse «La ricchezza delle Nazioni», ma anche «La teoria dei sentimenti morali»: l'una non regge senza l'altra. Però, in questo nostro Paese, che ha conservato un approccio all'economia più morale di quello anglosassone, la moralità si è persa per strada, all'incrocio tra la funzione del Governo e quella dell'impresa, dando luogo alle Tangentopoli che si rinnovano, una più triste dell'altra. Di più: la moralità, che alimentava la spinta dei Padri costituenti al di là delle convinzioni politiche, allora assai più diversificate di oggi, si è andata perdendo anche nel rapporto tra la politica e i cittadini. La prima si è fatta casta. Al di là delle molte eccezioni personali, questa è la percezione pubblica, intermediata dai media. Si è fatta tale quanto più si è rivelata incapace di incidere sui processi reali, evitando, per esempio, la graduale marginalizzazione della classe media a favore della concentrazione della ricchezza nelle mani di chi si trova a governare i flussi della finanza. Il successo, di critica e di pubblico, di studi come quelli di Thomas Piketty e - aggiungo - di un Emmanuel Saez o di un Branko Milanović, dimostra quanto il fenomeno sia percepito come pericolo dalle classi colte. La generalità dei cittadini si è ripiegata sul proprio particulare : lo testimoniano i dati sull'evasione fiscale e sugli abusi di ogni tipo (oggetto di ricorrenti condoni), ma anche quelli sulla partecipazione al voto, sempre più bassa, come si è visto anche nelle recenti elezioni europee. Se l'impotenza della politica è l'origine più profonda della sfiducia, in Italia aggravata dalla percezione di una insopprimibile corruzione, ben si comprende come questa sfiducia colpisca i Parlamenti prima dei Governi. Ben si comprende come i politici dalle forti ambizioni intendano in vario modo subordinare l'attività legislativa, tipica dei Parlamenti, alle decisioni dei Governi, qualunque sia la forma che queste assumano. Il primato della governabilità come declinazione contemporanea della prevalenza dell'etica della responsabilità sull'etica della convinzione di weberiana memoria risale già a Bettino Craxi e alla sua battaglia all'interno della sinistra. Con il tempo e con l'approfondirsi della crisi della golden age rooseveltiana, le leadership della politica tendono a mascherare la propria impotenza rispetto all'economia globalizzata scaricando sui Parlamenti e, più in generale, sulle rappresentanze sociali e sui cosiddetti corpi intermedi la responsabilità di un fallimento. È un gioco di specchi, un'illusione che durerà fino alla ricaduta nella crisi che si è manifestata con il crack esemplare della Lehman, ma che traeva origine proprio dalla prevalenza della finanza sulla produzione, del denaro sull'uomo, che ha condotto al declassamento della classe media. La vera emergenza dell'Occidente democratico, mentre nel mondo si affermano i capitalismi di Stato variamente autoritari e le multinazionali senza patria, non sta nella crisi del parlamentarismo, che pure è un dato della realtà, ma nella crisi delle idee, che attanaglia anzitutto i Governi, quelli europei in primis (e i trattati che regolano l'Unione europea e la Banca centrale europea), nella subalternità intellettuale al pensiero unico e al sistema di interessi, che ne costituisce la matrice e che ha catturato, al di qua e al di là dell'Atlantico, il sistema politico e le autorità di regolazione. Un pensiero - spiace dirlo - che riaffiora anche nel nostro Premier, che pure ambisce ad essere nuovissimo, quando gioisce per il passaggio del controllo di Indesit all'americana Whirlpool. Può essere benissimo che questa sia la soluzione possibile alla ritirata, anch'essa perfettamente legittima, di una famiglia dall'impegno diretto nel capitale di rischio di una grande intrapresa industriale, ma a Palazzo Chigi non dovrebbe sfuggire che questo è il più recente, ma temo non l'ultimo, di una serie di passaggi della proprietà di grandi aziende italiane, nel quale passaggio il capitalismo italiano, industriale e finanziario, non ha saputo fare proposte e assumersi responsabilità per generare un ricambio che trattenga in Italia, oggi e domani, le energie migliori. Non è nazionalismo questo. A suo tempo, mi augurai che, di fronte a trent'anni di inconcludenza della FIAT, l'Alfa Romeo fosse venduta alla Volkswagen, interessata al marchio e alle fabbriche (ripeto: alle fabbriche) per farne una seconda Audi. Avremmo avuto in Italia un secondo produttore di auto, un po' più di concorrenza, un soggetto nuovo per una dialettica imprenditoriale e magari anche sindacale più ricca. Così non è stato. Oggi Marchionne promette di fare quanto ha promesso e non ha mantenuto più volte. Come direbbe Renzi, speriamo che sia la volta buona.
2014-07-16	PD	MucchettiMassimo	La democrazia ha avuto ed ha tuttora diverse versioni (presidenziale, semipresidenziale, parlamentarista), ma tutte hanno alimentato la crescita della classe media che consentì di reggere bene e poi di vincere il confronto con il blocco sovietico sul piano internazionale e di vincere anche sul piano interno respingendo gli estremismi di destra e, ancor più, di sinistra con l'effetto di incentivare, fra l'altro (utile effetto collaterale), il processo di democratizzazione dei partiti comunisti specialmente nell'Europa mediterranea.
2014-07-17	LN	BisinellaPatrizia	Aspettiamo un segnale sulle nostre proposte che possiamo riassumere così: meno Europa, possibilità di referendum sui trattati internazionali e comunitari ed enti territoriali che non siano più vincolati dal Patto di stabilità europeo. Più federalismo: per noi vanno aumentate le competenze legislative esclusive delle Regioni; vanno fatte ancora correzioni all'articolo 117. Se qualcuno pensa di voler riportare tutto in capo allo Stato, noi ci metteremo sempre e totalmente di traverso e a questo punto la riforma, anche con il referendum, visto che non raggiungerà il quorum dei due terzi, si bloccherà.
2014-07-17	LN	BisinellaPatrizia	Voglio solo ricordare la situazione in cui versa il Paese, per richiamare un po' l'attenzione sui temi che stanno davvero a cuore ai cittadini e a noi della Lega Nord. Siamo in uno dei momenti di maggiore difficoltà: basti pensare ai 9 milioni di italiani che non hanno lavoro, sono cassaintegrati o hanno un lavoro insufficiente al proprio sostentamento. Insieme ai loro famigliari sono la maggioranza della popolazione. Non abbiamo mai avuto negli ultimi decenni un disagio sociale così ampio. Siamo vicini al collasso sociale ed economico e tutti gli indicatori segnalano lo stato di allarme: la produzione industriale a picco, la disoccupazione crescente, recessione e deflazione, con oltre 6 milioni di poveri, debito pubblico al massimo, deficit reale oltre il 3 per cento. Le imprese stanno soffocando tra un fisco sempre più esoso e una burocrazia sempre più inefficiente. La leva del credito è bloccata e vi sono montagne di mutui in sofferenza, consumi ancora in discesa, malgrado la finta degli 80 euro in busta paga, e questa Europa di burocrati, che - come sempre - non risponde ad alcun appello. Occorre cambiare registro, signori del Governo, per cambiare Paese, innescare fiducia e crescita e servono vere riforme per ridare competitività al sistema Italia: fisco, burocrazia, pubblica amministrazione e giustizia civile.
2014-07-17	PD	TocciWalter	I consiglieri regionali che hanno problemi con la giustizia saranno incentivati a farsi nominare senatori per godere dell'immunità estesa alle cariche non elettive e per i cittadini viene indebolito lo strumento del referendum : ad esempio, quello di Mario Segni nel post Tangentopoli non sarebbe più possibile. È un segno dei tempi: accade infatti alle rivoluzioni mancate di essere poi anche rinnegate. Nel complesso, si perde l'occasione per riconquistare la fiducia popolare verso le Assemblee elettive. In secondo luogo, si compie un passo indietro nel punto più delicato del bilanciamento dei poteri. Un partito minoritario, che raccoglie meno del 20 per cento degli aventi diritto al voto, può vincere il premio di maggioranza e utilizzarlo per conquistare le massime cariche dello Stato, come la Corte costituzionale e la Presidenza della Repubblica. I relatori hanno riconosciuto che il problema esiste, ma non hanno saputo, o voluto, risolverlo. La proposta di alzare il quorum nelle prime otto votazioni non impedisce al primo partito di attendere la nona votazione per imporre il proprio candidato. Saremmo di fronte ad un presidenzialismo selvaggio, privo di contrappesi. Ma mi si risponde che era già così con il Porcellum. Bene, lo si dovrebbe dunque correggere. Invece, il testo aggrava lo squilibrio. La Camera, infatti, mantiene 630 deputati con la forza del premio di maggioranza, mentre si indebolisce l'altro ramo dei 100 senatori privati della libertà di mandato, che può fondarsi solo sull'elezione diretta. Migliore equilibrio si avrebbe con la diminuzione del numero dei deputati, oggi il più alto in Europa, in rapporto alla popolazione. Nessuno ha spiegato perché non si può fare. Perché? Eppure, dovrebbe esserne entusiasta Matteo Renzi, che voleva risparmiare l'indennità. E il PD negli anni passati l'ha sempre considerata una priorità. E i colleghi Romani, Sacconi e Casini la votarono quando erano in maggioranza, nel 2005. Perché tutti ci hanno ripensato? In terzo luogo, il superamento del bicameralismo paritario era l'occasione per rafforzare la democrazia parlamentare. Invece, il potere legislativo viene assoggettato definitivamente all'esecutivo, il quale sarà tentato di utilizzare il premio di maggioranza, non solo per governare il Paese, come è del tutto legittimo, ma anche per stravolgere a suo piacimento la legislazione fondamentale: ad esempio sulla libertà di stampa, i servizi segreti, l'autonomia della magistratura, l'amnistia, l'indulto, le sensibilità religiose, le libertà personali; oppure per modificare a proprio favore la stessa legge elettorale al fine di ottenere la vittoria alle successive elezioni. Cari colleghi, potrebbe diventare di parte anche la decisione più grave: quella della guerra. «Mai più!» è l'ammonimento che ci consegneranno in eredità i Padri costituenti con quel verbo: «ripudiare». Eppure oggi la guerra è diventata un evento quotidiano, una banalità del male, che arriva in casa con la televisione e oggi con questa terribile, drammatica foto dei corpi inermi di quattro bambini davanti la moschea di Gaza. «Mai più!», urliamo anche oggi, con la Costituzione in mano. Tutte queste garanzie nella proposta Chiti erano sottratte allo spirito di parte, in modo da costringere i partiti a condividere le regole fondamentali nel Senato eletto con legge non maggioritaria e a competere per il Governo nella Camera depositaria del voto di fiducia. Era il passo in avanti tanto atteso nella storia italiana verso una democrazia matura. Si attua, invece, il premierato assoluto paventato da Leopoldo Elia, indebolendo la separazione dei poteri come non accade in nessuna democrazia europea. In quarto luogo, la relazione Stato-Regioni diventa ancora più confusa, anche per la scarsa cura, voglio dirlo, che la Commissione affari costituzionali ha dedicato all'argomento, pur essendo tecnicamente più complesso degli altri. È un grave errore, cari colleghi, abbandonare la legislazione concorrente, che è l'essenza di un regionalismo cooperativo, l'unico possibile in un Paese segnato da storiche fratture, come ha sottolineato il costituzionalista Massimo Luciani. Si sceglie, al contrario, una netta separazione tra competenze esclusive dello Stato e delle Regioni, che non lascia più alcun margine di mediazione, rendendo quindi irrisolvibile il conflitto di competenze. Come queste vengono attribuite non è qui rilevante, perché è sufficiente una semplice considerazione logica per riconoscere che qualsiasi modello esclusivo aumenta il contenzioso rispetto al modello cooperativo! Quest'ultimo modello non ha funzionato negli anni duemila non per i suoi presunti difetti, come è stato ripetuto banalmente da tanti colleghi nell'ambito di questo dibattito: non ha funzionato per la sua dissennata applicazione da parte dei Governi, di destra e di sinistra, che avrebbero dovuto elaborare solo leggi cornice e, invece, hanno proseguito a legiferare nel dettaglio, istigando le Regioni a eccessi di segno contrario. Il Senato delle Autonomie non sarà in grado di comporre i conflitti, anzi potrebbe esasperarli. Adesso viene attribuita una fantomatica funzione di raccordo, con un'espressione retorica priva di qualsiasi significato giuridico cogente. Nella realtà quell'assemblea sarà chiamata ad approvare dei testi normativi sui quali si formeranno delle maggioranze e delle minoranze in base ai rapporti di forza tra Regioni ricche e Regioni povere, venendo a mancare la mediazione politica della rappresentanza territoriale, che pur con i suoi limiti in questi anni ha contenuto le pulsioni separatiste. Il nuovo Senato accentuerà la frattura tra Nord e Sud, con il rischio di indebolire ulteriormente l'unità nazionale. Spero sinceramente che il testo finale mi consenta di rivedere questi giudizi negativi. Onorevoli senatori, ho fiducia in quest'Aula e soprattutto nella possibilità che tra noi si affermi uno spirito davvero costituente. Ci sono emendamenti di diverse parti politiche che possono migliorare i punti essenziali: il rapporto eletti-elettori, l'indipendenza del Quirinale, le garanzie del nuovo bicameralismo, il regionalismo cooperativo. Ma consentitemi di rivolgere un appello alla mia parte politica. Abbiamo discusso a lungo, nel Gruppo del Partito Democratico. Sono chiare le differenze, ma per me sono più importanti le comuni visioni. Tra noi condividiamo anche alcune insoddisfazioni per certi articoli: non lasciamole ai discorsi di corridoio, non abbandoniamole ai rimpianti silenziosi, trasformiamole in proposte da condividere con gli altri Gruppi. La lunga durata costituzionale non consente a nessuno di riconoscere un errore senza impegnarsi a correggerlo. In quest'Aula, il primo partito deve essere protagonista fino alla fine nel migliorare la Costituzione. Le migliorie saranno tanto più intense quanto più ci allontaneremo dalle motivazioni e dai metodi che hanno fin qui deformato il dibattito. Per la cancellazione del Senato elettivo sono state portate motivazioni occasionali, alcune surreali, del tipo: serve a creare posti di lavoro; altre motivazioni tipiche del provincialismo italiano: Cameron, Merkel o Hollande non sarebbero mai andati al vertice europeo per fare bella figura cancellando gli organi costituzionali dei propri Paesi.
2014-07-17	M5S	BulgarelliElisa	Le persone ormai sono viste come elettori oppure come consumatori, e i palazzi sono visti non come gestori della bellezza comune ma come patrimonio di pochi. Queste riforme sono la diretta conseguenza di questo modo di pensare. Queste riforme sono una sconfitta, in primis per i legislatori e poi per le persone. Usciamo da questo cortocircuito. Prima di pensare alle riforme costituzionali riprendiamo in mano la macchina perfetta che è la divisione dei tre poteri, e vediamo come va utilizzandola bene. Proviamo a vedere se funziona se il Governo fa il Governo e il Parlamento fa il Parlamento. Se proprio volete fare una riforma, limitate i poteri del Governo, invece di consegnargli le istituzioni tutte su un piatto d'argento. Certo, mettiamo mano al Titolo V, perché è fondamentale risolvere i problemi di competenza, ma non modifichiamo solo il Senato. Modifichiamo il numero dei deputati e dei senatori, perché qui si sta facendo un gioco abbastanza sporco. La Camera dei deputati non viene assolutamente toccata. Non viene toccata da queste riforme costituzionali, così, quando le riforme approderanno all'altro ramo del Parlamento, il tutto passerà sotto silenzio: un giorno e via, votata; e questa diventerà la quarta lettura e non la prima. Mi sembra veramente una grande motivazione per modificare un'unica Camera invece che entrambe. Diciamolo chiaro per l'ennesima volta: non si abolisce il Senato; si modifica il Senato con la scusa del risparmio. Mettendo mano a entrambi i rami del Parlamento il risparmio sarebbe stato molto più alto. È stato anche detto in quest'Aula che ormai non siamo più due Camere ma tre, riferendosi all'Europa. Bene, se ormai è l'Europa a decidere tutto, eliminiamo il Governo: non serve; lasciamo solo il Parlamento a ratificare le direttive europee. Prima o poi toccherà a tutti governare e io non vorrei mai vedere un Presidente del Consiglio (di qualunque schieramento esso sia) fare il bello e cattivo tempo a seconda di come si sveglia. Tanto nessuno potrà dirgli nulla. Tornando agli errori, un altro nostro errore fondamentale è stato rincorrervi, lasciare che foste voi a dettare l'agenda politica, dentro e fuori il Parlamento: mai ci fu errore più grande. Nell'agenda dovevamo - e sottolineo dovevamo - inserire il provvedimento anticorruzione, il reddito di cittadinanza, la riforma della giustizia, la questione delle carceri, il tema dell'inquinamento, del dissesto idrogeologico, una nuova idea di packaging, la cultura: altro che aprire alle riforme. Certo, parliamo di riforme, ma prima dimostrateci che veramente volete un sistema nuovo, che veramente volete il cambiamento, che non avete paura dei cittadini, che non avete paura di perdere il vostro posto di lavoro dentro le istituzioni: fuori dai Palazzi c'è il mondo, si può trovare lavoro anche lì. Parliamo delle riforme, ma, come dicevo prima, solo per delimitare il potere del Governo e per inserire elementi veri di democrazia partecipata. Siamo entrati nelle istituzioni con il sogno di ridare potere ai cittadini. Il potere invece si ribella e prende il largo ignorando l'esigenza di chi dovrebbe rappresentare. Anche qui ripeto una frase già detta in quest'Aula: se votare facesse qualche differenza non ce lo lascerebbero fare, e mai intuizione fu più vera e reale. Forse però non vi siete accorti che la crisi economica è ancora in atto; forse non vi siete accorti che è diventata emergenza sociale. Avete intenzione di accendere la scintilla per una sollevazione popolare? Volete ritrovarvi davanti al caos sociale? Passiamo comunque al quadro generale, e lo ripeto solo perché rimanga per l'ennesima volta agli atti, perché nessuno un giorno possa dire: è successo tutto a mia insaputa. Lo ripeto per le persone che ci ascoltano all'esterno, per dare loro un quadro preciso di ciò che succederà, una visione d'insieme. Punto uno: la Camera e la legge elettorale Italicum. Se confermate - così come saranno - le liste bloccate, che sono comunque già state dichiarate incostituzionali, per i partiti in maggioranza i deputati saranno nominati dai segretari di partito, e i partiti medio-piccoli resteranno fuori grazie alle soglie di sbarramento spropositate; il premio di maggioranza verrà vinto da chi raggiungerà almeno un misero 37 per cento. Punto due: il Senato. Con la riforma i senatori nominati "scadranno" ciascuno insieme alle rispettive Giunte comunali e regionali; la maggioranza dell'Assemblea, quindi, sarà affidata al caso. Punto tre: l'opposizione. Verrà decimata dall'Italicum e dalla ghigliottina che volete inserire in Costituzione. Punto quattro: il Capo dello Stato. Potrà sceglierlo il Premier dopo il terzo scrutinio, trasformando in tal modo il Presidente della Repubblica, garante di tutti gli italiani, ad un semplice gregario del Governo. Punto cinque: la Corte costituzionale. Nulla cambia nelle modalità di elezione dei giudici costituzionali, quindi chi sarà al Governo, per merito dell'Italicum, controllerà i suddetti giudici trasformando anche questo organo di garanzia di un organo gregario del Governo. Idem, come sopra, per il CSM e i magistrati. Punto sei: i procuratori e i pm. Secondo il Quirinale, a differenza del giudice, le garanzie di indipendenza interna del pm riguardano l'ufficio nel suo complesso, e non il singolo magistrato: arrivederci, quindi, al bilanciamento del potere diffuso dei singoli pm. Punto sette: l'immunità. Rimane per entrambe le Camere. È stato già detto tutto sull'argomento in quest'Aula e direi che non c'è da aggiungere altro. Punto otto: l'informazione. Due leggi su tutte, la Gasparri e la Frattini. Ora pensate alle riforme ma pensate di cancellare queste due leggi che assoggettano l'informazione al potere politico? Dei giornali ricordo solo che la maggioranza di essi è in mano a editori che senza sostegni pubblici non resisterebbero tre giorni: potranno mai essere indipendenti? E poi il punto nove, che è l'ultimo e il più importante: i cittadini espropriati del loro diritto di voto. Senza considerare poi che questa trasformazione del Senato non andrà a migliorare la gestione territoriale, anzi, acuirà conflitti e contrasti politici. A proposito di gestione territoriale, siamo un Paese che ambisce ad avere un unico regista e che però dimostra ancora una volta di avere uno scarso livello di conoscenze e di competenze. È di pochi giorni fa la richiesta dei dipartimenti sviluppo e coesione della rivisitazione delle risorse per ricollocarle verso il centro. Tutto questo ad una settimana dalla scadenza di presentazione dei piani operativi da parte delle Regioni. Nel contempo la Commissione europea ci ha già pesantemente ammoniti a scrivere qualcosa di sostenibile da tutti i punti di vista per poter avere le uniche vere risorse per il prossimo sessennio. Prima di chiudere il mio intervento, non possono non rendervi partecipi di un'altra forte preoccupazione. In un Paese come l'Italia, dove ogni cosa dovrebbe essere controllata a vista, dove fatta la legge trovato l'inganno, andiamo ora verso l'accentramento dei poteri in un'unica persona? E se fossero le mafie, alla fine, ad impossessarsi di quel potere? Tante volte in quest'Aula vi ho detto che state consegnando il Paese in mano alle mafie, ma parlavo di controllo del territorio, di uno Stato che non offre più nessuna garanzia lavorativa e di legalità. Mai e poi mai avrei pensato voleste consegnargli le chiavi delle istituzioni.
2014-07-17	M5S	MangiliGiovanna	Il bicameralismo perfetto andava sostituito con un sistema che avrebbe comunque garantito partecipazione ed equilibrio tra le due Camere, anche se con funzioni diverse, entrambe caratterizzate da pari autorevolezza ed elettività. Non sono lontani, infatti, i momenti in cui la doppia lettura, necessaria per l'approvazione di testi legislativi, ha impedito il compimento di soprusi, come bloccare la pericolosa deroga all'articolo 138 della Costituzione, o la norma che avrebbe sanzionato i Comuni anti slot-machine o, ancora, come si è verificato nella passata legislatura, il blocco del lodo Alfano nella sua prima formulazione o l'approvazione della cosiddetta legge bavaglio. Svuotare il Senato della Repubblica di ogni sua funzione permetterebbe a questo Governo di fare un altro passo in avanti verso una democrazia di tipo plebiscitario, consegnando di fatto ogni destino nelle mani di un'oligarchia ed eliminando, in sinergia con la legge elettorale, ogni cenno di rappresentatività per cui questa democrazia nella Carta si è sempre contraddistinta. È del tutto evidente che la riforma del Senato, unitamente alla riforma elettorale, trasferirà ogni potere ad un'unica forza politica, se non addirittura ad un singolo segretario di partito, che conquisterà il controllo della Camera, il controllo dell'Esecutivo, la nomina del Presidente della Repubblica, del Consiglio superiore della magistratura e della Corte costituzionale, anche a discapito di quelle minoranze che verranno escluse dalla ripartizione dei seggi, sebbene abbiano contribuito al raggiungimento della soglia di sbarramento prevista per ottenere il premio di maggioranza. Si aggiunga che la stessa forza politica, determinando l'elezione del Presidente della Repubblica, influenzerà la nomina di altri cinque senatori, incidendo, ove occorra, anche nella formazione della maggioranza al Senato. Entrando poi nel vivo del testo della riforma, non può passare inosservata anche la proposta di inserire in Costituzione lo strumento della ghigliottina, di cui oggi tanto si parla. Tali osservazioni dovrebbero portare ognuno di noi a contribuire affinché questo testo, così come concepito, non abbia luce e si dia corso, invece, ad una lunga riflessione su come modificare l'architettura costituzionale dello Stato. Il rilancio del Paese non dipende certo dalla riforma del Senato, che per il Presidente del Consiglio, invece, è diventata una questione di vita o di morte. Non è certamente ciò che l'Europa ci chiede: questa è solo una bugia di cui il Governo si fa scudo. Altre sono le riforme su cui si dovrebbe puntare. Innanzitutto si dovrebbe puntare sulle riforme per allentare i limiti del Patto di stabilità, non sulla composizione degli organi costituzionali.
2014-07-17	M5S	SimeoniIvana	La Corte costituzionale ha sentenziato, molto giustamente, che il Porcellum non garantisce l'espressione democratica del popolo; che le liste bloccate e l'abnorme premio di maggioranza deformano la volontà popolare. Per questo motivo, l'unica cosa di cui dovremmo discutere in questa legislatura é quella di riformare al più presto la legge elettorale con regole chiare e condivise da tutti, possibilmente anche tramite un referendum consultivo. E invece facciamo tutt'altro! Stiamo per votare una riforma costituzionale che non aiuta il Paese, ma che riduce ancora di più l'espressione democratica! Dalle pagine che avete scritto, emerge chiaramente un disegno di svolta autoritaria: vengono liquidati, in due righe e senza complimenti, i sistemi di controllo della democrazia che avevano creato i nostri Padri costituenti. Gli equilibri tra le due Camere vengono stravolti e questo Senato viene trasformato in un inutile carrozzone senza capacità di influire sul processo legislativo. La Costituzione viene riscritta sul modello del vostro tanto amato bipolarismo, come se il bipolarismo fosse una garanzia di efficienza. Ma questo è falso: questo sistema in vent'anni non ha mai funzionato ed ha portato l'Italia al disastro. Per descrivere il fallimento di questo modello che voi perseguite basta citare l'esempio del ponte sullo Stretto di Messina: grazie al sistema bipolare tutto quello che viene progettato da una parte poi viene smantellato dalla parte avversa nella legislatura successiva, con la conclusione che non si arriva mai a raggiungere nessun obiettivo. In questo senso mi rivolgo al nostro Presidente del Consiglio che in Europa ha citato Telemaco: in questo modo facciamo piuttosto come Penelope, visto che in una legislatura si fa una cosa e in quella successiva si disfa quanto fatto in precedenza. Questo metodo della politica trattata come se fosse tifoseria da stadio ha anche portato ad un impoverimento della cultura italiana, così come afferma don Gallo con lucidissime parole: la «società delle spettanze» sta distruggendo l'idea stessa di democrazia, nata in Italia con la Costituzione repubblicana e con le vittime partigiane che si sono immolate per la libertà. La Costituzione germinò dalla coscienza degli italiani e dalla resistenza di persone che si giocarono la vita. La Costituzione è la nostra Bibbia laica della democrazia. La democrazia, come diceva Giorgio Gaber, è partecipazione. Senza contare che l'attuale riforma ripropone esattamente il modello berlusconiano, votato da questo Parlamento nel 2005 e sonoramente bocciato dal referendum popolare del 2006. Dopo una tale espressione popolare avete ancora il coraggio di riproporre la stessa minestra riscaldata: alla faccia della partecipazione. Infine, vorrei sottolineare come, attraverso questo sistema fatto di decreti-legge e fiducia, il sistema democratico già subisce una deformazione gravissima: figuriamoci cosa succederebbe se a questo aggiungessimo anche il taglio completo del passaggio al Senato. Questo Parlamento vota conversioni di decreti-legge con un ritmo estenuante: a cosa serve quindi introdurre una riforma che acceleri ancora di più la produzione industriale di leggi? Mi viene da pensare che la questione riforme sia tutta una montatura di questo Governo, messa in piedi per fare opera di distrazione di massa, mentre i dati economici ci dicono che il Paese va a fondo e che in Italia il numero di persone sotto la soglia di povertà è arrivato a 10 milioni, di cui sei milioni versano in condizioni di povertà assoluta. E non bisogna andare molto lontano perché tutti i giorni, qui fuori, davanti alla buvette, ci sono giovani che aspettano di poter lavorare per due o tre mesi. In questo momento siamo tutti responsabili di non aver prevenuto questa situazione drammatica e intanto continuiamo a discutere a vuoto sul numero di parlamentari e sui meccanismi legislativi. La riforma del lavoro e la lotta alla corruzione dovrebbero essere al primo posto nel calendario dei lavori di questa Assemblea, non il taglio lineare della democrazia. Il Movimento 5 Stelle è entrato in Parlamento per tagliare i costi della politica, non per tagliare la democrazia.
2014-07-17	PD	RussoFrancesco	Voglio dirlo con franchezza. C'è un errore prospettico in molti anche qualificati interventi che ho ascoltato in queste giornate. Non è questa riforma a mettere a rischio la credibilità ed il funzionamento delle istituzioni. Non sono le norme su cui discutiamo che hanno allontanato i cittadini dal voto, che hanno tolto autorevolezza alle Assemblee rappresentative, che hanno spinto le opinioni pubbliche ad affidarsi talvolta acriticamente a leadership a tendenza populista. È vero l'inverso. Stiamo lavorando, noi oggi, con l'ambizione di dare nuovi luoghi e nuovi spazi alla partecipazione ed al protagonismo dei cittadini rispetto ad una crisi che è miope non riconoscere in tutta la sua gravità. Qualche giorno fa Ilvo Diamanti ci metteva di fronte all'imporsi di una politica che, nel nostro Paese, è caratterizzata dall'essere sempre più im-mediata, cioè sempre più veloce, ma anche sempre meno intermediata, in cui la leadership prova ad affermarsi senza o nonostante corpi intermedi, partiti, giornali, sindacati. Non è l'autoritarismo che ho sentito troppe volte citare con eccesso di disinvoltura anche in questi giorni, ma è certamente un cambio di paradigma rispetto ai modi in cui si partecipava alla vita della «città dell'uomo» in quel secondo Dopoguerra che ha dato origine alla nostra Carta. Oggi la nostra - ce lo insegnano i più attenti osservatori - è una società liquida, che vive del protagonismo (e sempre più spesso) della solitudine individualista; società di opinioni pubbliche pronte a repentini cambi di orientamento, spesso in balia di media sempre più pervasivi, non ancora in grado di gestire le potenzialità ed i rischi di una tecnologia che ha cambiato le nostre vite. Me lo chiedo da padre e da educatore di professione. Abbiamo davvero tenuto conto, scrivendo nuove regole che dovrebbero facilitare la partecipazione dei cittadini, della difficoltà di educare alla fatica della democrazia, delle sue mediazioni e delle sue difficili ma necessarie composizioni di interessi e bisogni diversi, le giovani generazioni? Mi riferisco a quelle cresciute in una perenne interconnessione e in un'accresciuta capacità di acquisire informazioni, che rischiano però di illudersi rispetto alla reale capacità di comprendere tutti i processi o di poterli governare o modificare istantaneamente; proprio così - lo vedo guardando i miei figli - come si fa cambiando trasmissione televisiva con un telecomando, eliminando con un click un interlocutore sgradito da Messenger o Twitter o uscendo da una situazione difficile con un'abile mossa ad un videogioco. Generazioni (guardate, non stiamo parlando soltanto dei teenager ) sempre più ampie, per cui - dobbiamo averne consapevolezza - il lavoro di discussione e di composizione di quasi 8.000 emendamenti, cui ci apprestiamo dopo tre mesi di lavoro, appare (ma lo sarebbe anche dopo una settimana di lavoro) superfluo e fuori dal mondo, come un ballo di corte della decadente Versailles di Maria Antonietta. Su un altro piano mi chiedo - invece - se abbiamo fatto tutti gli sforzi necessari per andare al cuore del problema, chiedendoci anche a casa nostra - così come ha fatto qualche settimana fa il settimanale «The Economist» in un articolato dossier - «cosa non ha funzionato con la democrazia» e «cosa è andato storto» rispetto ad un processo che sembrava irreversibile nel Novecento e che oggi è sempre più a rischio a livello globale. D'altra parte, pensiamo solo un attimo a cosa significhi, in termini culturali, che la Cina, il Paese più grande e con maggior tasso di crescita al mondo, per la prima volta nella storia dimostri che la democrazia non è necessaria ed - anzi - può essere un freno allo sviluppo economico ed al benessere. Richiesti a scegliere tra un'economia forte e una democrazia libera, l'80 per cento dei russi, in un recente sondaggio, ha scelto la prima opzione. Siamo sicuri che i nostri cittadini, in un tempo di crisi, non rischino, davanti ad istituzioni che non sanno rinnovare il loro senso profondo e la loro efficienza, di dare la stessa risposta? Proprio per provare invece a rispondere a tali quesiti, voglio qui ricordare brevemente due proposte che sono qui oggetto anche di emendamenti presentati con ampio consenso trasversale in quest'Aula. Il primo ha come oggetto la possibilità di inserire il referendum propositivo nel nostro ordinamento. In Commissione abbiamo reso più razionali gli istituti della legge di iniziativa popolare e del referendum abrogativo, cercando di renderli - di nuovo - strumenti di partecipazione diretta più accessibili e capaci di riavvicinare i cittadini ad un protagonismo istituzionale che, negli ultimi anni, è venuto meno. Ora possiamo fare un passo in più, definendo norme che aprano ulteriori spazi di democrazia e che incanalino in un percorso istituzionale il legittimo desiderio del cittadino di dire la propria, senza lasciarlo alla illusoria e spesso frustrante prospettiva di consegnare al solo web traccia delle proprie convinzioni. Nella stessa direzione va una proposta del collega Palermo che, accanto agli istituti di democrazia diretta, accoglie in Costituzione il riferimento alla democrazia partecipativa che ha visto crescere esperienze importanti e significative, soprattutto a livello locale. Il secondo emendamento che presento con l'appoggio di colleghi di quasi tutti i Gruppi dell'Aula è legato all'ambizione di dare al nuovo Senato, accanto al profilo di Camera delle autonomie, quello di una chiara e forte vocazione europea. Se c'è una responsabilità, che in molti avvertiamo, rispetto al futuro del nostro Paese, essa è quella di aiutare l'Italia ad uscire dal proprio provincialismo e dall'illusione della autosufficienza, recuperando un legame forte con il mondo che spesso corre a velocità doppia della nostra. È un limite anche delle nostre istituzioni, cui, attraverso una specializzazione del nuovo Senato, vorremmo offrire un luogo qualificato di interfaccia con quella Unione europea da cui dipende qualsiasi chance di nostro protagonismo a livello internazionale. Una seconda Camera protagonista nella fase ascendente e discendente della legislazione europea, che eserciti funzioni di raccordo con l'Unione, in particolare con gli organi del Parlamento europeo, e di analisi e valutazione degli atti normativi, delle politiche, dei procedimenti e delle decisioni. Un Senato, cioè, pienamente capace di interpretare le previsioni del Trattato di Lisbona, in modo peculiare - lo ricordava bene la presidente Finocchiaro - e per una volta innovativo ed in anticipo sui tempi rispetto agli altri partner comunitari. Un Senato in grado di rappresentare un'eccellenza nel panorama internazionale, valorizzando le competenze della sua struttura, messa davvero in condizione di gareggiare con le migliori burocrazie a livello internazionale e di garantire un contributo qualificato laddove le decisioni contano davvero. Un Senato - lasciatemelo dire - in cui i partiti siano infine spinti ad esibire una classe dirigente rinnovata, capace di parlare le lingue straniere, ricca di sensibilità europea e di esperienza internazionale. A chi teme per gli squilibri nel nuovo sistema bicamerale, sottolineo, a questo proposito, che forse ben più che in un Senato che freni la Camera, la garanzia di adeguati pesi e contrappesi starà nell'equilibrio fra poteri regionali, nazionali, ed europei e nella prospettiva di garantire ai cittadini spazi ampi di democrazia in quegli Stati Uniti d'Europa che rappresentano l'orizzonte del nostro impegno. I motivi che mi spingono a considerare questa riforma necessaria, urgentissima e non più rinviabile per superare un' impasse che ci ha per troppi decenni impedito di aggiornare le nostre regole al mondo che cambiava intorno a noi, non mi impediscono comunque di vederne i profili certamente perfettibili. Anche io, con molti altri colleghi, in un comune impegno di facilitazione dell 'iter della riforma, ho segnalato fin dall'inizio il rischio che le prime ipotesi in discussione portassero a svilire il ruolo di questa Camera, a rischio di diventare semplicemente una conferenza Stato-Regioni ospitata da una sede storica e prestigiosa. La possibilità che il Presidente della Repubblica fosse sottratto al suo ruolo di garante e diventasse espressione della mera maggioranza politica, il rischio che i nuovi senatori, non perché eletti indirettamente, ma per la coincidenza di funzioni, non fossero e non siano in grado di esercitare le funzioni importanti che nel frattempo sono state affidate al nuovo Senato. E ancora la pericolosità del combinato disposto con una legge elettorale che va certamente cambiata in molti aspetti, soprattutto per restituire ai cittadini il protagonismo nelle scelte dei propri rappresentanti. Ma sono fiducioso. Molto è stato fatto per superare quei limiti e molto potremo fare. Siamo solo all'inizio di una "rivoluzione costituzionale", una mutazione profonda delle istituzioni nazionali e internazionali che, sono certo, caratterizzerà i prossimi decenni. Concludo con un ringraziamento ai relatori, alla senatrice Finocchiaro e al senatore Calderoli. Per il loro impegno e perché le critiche più ingenerose riguardano il lavoro che non si sarebbe fatto in queste settimane, in un Parlamento succube e rassegnato davanti ad una presunta volontà totalitaria del Governo. Inviterei tutti noi a non avvalorare questa tesi macchiettistica, perché fa fare a tutti noi una figura che non meritiamo; perché dimentica che abbiamo iniziato a discutere di questo provvedimento l'8 aprile, ne abbiamo parlato per settimane in Commissione, con circa 70 interventi, una trentina di audizioni e 4.600 emendamenti affrontati. Da quattro giorni siamo in Aula, con 30 ore di dibattito, quasi 100 interventi e la previsione di altri 8.000 emendamenti. Ma, soprattutto, perché fa finta di non vedere che, proprio grazie al lavoro dei relatori, proprio in quel dibattito - e attraverso la normale dialettica con l'Esecutivo - è rintracciabile il nucleo dei tanti emendamenti che hanno reso il testo molto diverso dal testo base, più ricco e capace di rispondere positivamente alle preoccupazioni anche di chi ha criticato più aspramente la riforma. Quello che ci apprestiamo a votare non è il testo del Nazareno, come ho sentito ripetere fino alla noia in questi giorni. È il testo di Palazzo Madama, e gli atti parlamentari lo testimoniano in modo inequivoco. La cosa può non piacere a tutti, ma sarà un testo significativamente figlio di questo Parlamento, nel bene e nel male, e del nostro lavoro di Commissione e di Aula. E lo dico perché come tanti in quest'Aula voglio intestarmi, come senatore, il merito di una scelta coraggiosa che da trent'anni nessuno ha avuto modo di portare a compimento. E perché respingo l'idea di una riforma imposta da altri e che mette a rischio gli spazi della rappresentanza democratica. Voglio ribadirlo, ricordando ancora una volta ai colleghi più critici del mio partito che legittimamente possono dichiararsi poco soddisfatti, ma che non possono denunciare questo come un cedimento al plebiscitarismo antidemocratico dimenticando come questa proposta, compresa l'elezione di secondo grado, fosse già fotografata con contorni nitidi nella quarta tesi dell'Ulivo del 1996. Cari colleghi, votando questa riforma abbiamo la possibilità di snellire e rendere più efficienti le istituzioni parlamentari, di dare prova della capacità di autoriforma della politica, di dire ai cittadini che vogliamo con loro aprire una stagione capace di reinventare gli strumenti di partecipazione per renderli utili e commisurati alle sfide del nuovo millennio. Come ho detto all'inizio, mi rendo conto (e per primo ne avverto l'emozione) che in un'occasione così straordinaria sia comprensibile sentire tutto il peso dell'irripetibile eredità di chi ha elaborato la Carta costituzionale quasi 70 anni fa. Ma credo che una generazione debba, se vuole davvero corrispondere alle responsabilità che il proprio tempo le affida, avere il coraggio dell'ambizione, quella che non fa misurare ogni giorno la distanza con la grandezza dei padri, ma spinge ad impegnarsi per lasciare un pegno per il futuro dei propri figli! Credetemi, sono certo che ne saremo capaci.
2014-07-17	PD	ToniniGiorgio	Signora Presidente, signori rappresentanti del Governo, colleghi senatori, a costo di apparire ingenuo vorrei dire che l'elemento positivo, il dato fortemente positivo che emerge da questo lungo e certamente approfondito dibattito è che in quest'Aula tutti si sono dichiarati a favore delle riforme. Nessuno ha detto di essere contrario. Nessuno ha detto che bisogna difendere lo status quo, l'attuale bicameralismo. E tuttavia da molte parti, tra coloro che più convintamente e vivacemente si oppongono al testo al nostro esame - testo frutto dell'iniziativa del Governo ma profondamente modificato, e io dico in meglio, decisamente in meglio, in Commissione, quindi in Parlamento, in Senato - si sono avanzate obiezioni di metodo. È giusto fare le riforme, ma non è così che si fanno, non è così che si riforma la Costituzione. Non ho onestamente capito, a costo anche qui di apparire ingenuo, come i colleghi pensino che si possano fare le riforme, come si possa modificare la Costituzione. A mia conoscenza si possono seguire due modalità, due procedure. Una, seguita in moltissimi tentativi, ripetuti invano negli ultimi decenni, dal 1983 ad oggi, quindi da trent'anni, è di intervenire sull'articolo 138 della Costituzione prevedendo delle deroghe, istituendo una Commissione ad hoc per elaborare un testo di riforma, una Commissione bicamerale. Vi sono state le Commissioni Bozzi, Iotti - De Mita, D'Alema. Il Governo Letta aveva deciso di intraprendere questa strada con il ministro Quagliariello che in quest'Aula era venuto a spiegare un itinerario previsto dal Governo che il Parlamento aveva accettato nel dare la fiducia al Governo Letta. Quindi, si prevedeva un percorso di deroga all'articolo 138 della Costituzione, la costituzione di una Commissione bicamerale redigente, che avrebbe dovuto elaborare un testo da sottoporre al voto delle due Assemblee, e poi un referendum da tenere obbligatoriamente, qualunque fosse il quorum con cui la riforma fosse stata approvato dal Parlamento. Questa procedura di deroga all'articolo 138 è stata ferocemente contestata, a mio modo di vedere in modo del tutto esasperato, nei toni e nei contenuti, perché si trattava appunto di una deroga all'articolo 138 costruita in Parlamento, attraverso l'articolo 138, come è stato fatto tante altre volte nella storia del nostro Paese. Si è sentito parlare di attentato alla Costituzione, poi questa procedura è stata abbandonata, perché il ritrarsi di Forza Italia dal tavolo delle riforme ha fatto venir meno la maggioranza dei due terzi, e francamente sarebbe stato senza senso andare al referendum su una questione di procedura. Quindi siamo tornati all'articolo 138 e al più pieno e rigoroso rispetto della procedura di revisione della Costituzione, prevista dalla Costituzione stessa. Non è stata fatta alcuna forzatura sui tempi, tant'è vero che sono mesi che stiamo lavorando in Commissione e abbiamo cominciato a lavorare in Assemblea, ormai da diversi giorni, sulle proposte avanzate dal Governo. Ci sono state settimane e mesi di lavoro in Commissione, si sono svolte audizioni, in cui sono state sentite personalità e studiosi di tutti gli orientamenti ed è stata raccolta una messe infinita di contributi e di approfondimenti. Adesso, presumibilmente, lavoreremo per alcune settimane in Assemblea e sono al nostro esame migliaia di emendamenti. Penso di non essere irriverente se arrivo a dire che nemmeno l'Assemblea costituente ha dedicato un tempo come quello che stiamo dedicando all'esame di un aspetto circoscritto della Costituzione. Non stiamo riscrivendo la Costituzione: la prima Parte è fuori dalla nostra attenzione, non si parla di forma di Governo non si parla di giustizia: si parla di riforma del bicameralismo e del Titolo V della Parte II. Credo che la Costituente non abbia dedicato alla questione del bicameralismo (in particolare a quella del Senato) e alla questione del Titolo V il tempo che vi ha dedicato questo ramo del Parlamento, in questa prima lettura. Poi ci saranno l'esame della Camera dei deputati e gli altri passaggi. Sarò poco attrezzato intellettualmente, ma onestamente non capisco dove sia l'obiezione. Ho capito da alcune colleghi che l'anomalia sarebbe l'iniziativa del Governo. Sarebbe questo il vulnus : ho sentito usare questa parola, così di moda. Ogni volta che bisogna criticare una scelta, legittimamente, sul piano politico, si parla di vulnus. Questa povera Costituzione è ormai come san Sebastiano: a forza di vulnus (anzi, di vulnera ) è bucherellata da tutte le parti. Questo vulnus deriverebbe dunque dal fatto che il Governo ha osato avanzare una proposta. Ma dove sta scritto, colleghi, che il Governo non ha potere di iniziativa legislativa in materia di revisione costituzionale? Ho sentito anche colleghi del mio partito, peraltro persone di lunga esperienza parlamentare, che dicono una sciocchezza del genere, che non sta né in cielo né in terra. Il Governo ha diritto di iniziativa parlamentare, come ogni singolo parlamentare (tanto che in quel "librone" che contiene i disegni di legge presentati, ce ne sono decine proposti da singoli parlamentari), così come 50.000 cittadini (forse cambieremo questo numero) e come le Regioni (ci sono infatti anche testi proposti dalle Regioni). Il Governo ha il pieno diritto di iniziativa legislativa, anche in materia costituzionale. Se così non fosse, la Costituzione lo vieterebbe e, se la Costituzione lo avesse vietato, nessuno si sarebbe sognato di presentare un disegno di legge del Governo. Invece la Costituzione lo prevede e, se lo prevede, è legittimo. Si può opinare sulla opportunità di farlo in questo o in quel passaggio storico, ma non si può certo aggredire la proposta di riforma perché c'è stata un'iniziativa del Governo. Questo lo trovo francamente incomprensibile. Ripeto, sarò limitato, ma onestamente, nonostante mi sforzi e mi sia sforzato di capire le ragioni dei colleghi, non ho capito. Del resto, abbiamo avuto alle spalle, recentemente, un passaggio storico nel nostro Paese nel quale si decise altrimenti (ripeto, sul piano dell'opportunità politica), quando, nato il Governo Monti, si decise di distinguere nettamente i piani: al Governo l'iniziativa sulle riforme economiche e sociali, al Parlamento l'esclusiva responsabilità delle riforme costituzionali. Purtroppo, abbiamo visto come è andata a finire: è andata a finire che le riforme economiche e sociali sono state attuate - poi ognuno potrà giudicarle diversamente, io complessivamente le ho giudicate e le giudico assolutamente utili per il Paese - e le riforme costituzionali sono rimaste al palo. Il che ci dice che senza una iniziativa di stimolo da parte del Governo il Parlamento, per come è organizzato oggi (ed ecco una delle ragioni e non l'ultima per cui forse è il caso di riformarlo), da solo non ce la fa, quanto meno non ce l'ha mai fatta. Il ruolo di stimolo, l'impulso da parte del Governo è stato quindi assolutamente opportuno. C'è stato, è vero, un passaggio critico e sarebbe sciocco ed ipocrita non vederlo: quello dell'adozione del testo base. Dato il fascicolo con tutti i testi, qual era il testo da preferire come testo base? Lì c'è stato un passaggio critico, sul quale naturalmente sono legittimi tutti i giudizi dal punto di vista politico. Personalmente, come ho detto nell'assemblea del Gruppo del Partito Democratico, ero favorevole a che fossero i relatori a presentare una loro proposta, un testo base diverso da quello del Governo, ma stiamo nel mondo dell'opinabile. Anche perché ciò che conta è che il testo che è uscito dalla Commissione e che ora è all'esame di questa Assemblea è - fatemelo dire - un lontano parente del testo che vi era entrato, su proposta, iniziativa e impulso del Governo. Esso è una sintesi, a mio avviso ancora perfettibile, come del resto hanno detto i relatori nelle loro relazioni ad introduzione di questa discussione. È una sintesi certamente ancora perfettibile, nessuno lo nega, ma altrettanto certamente ben riuscita del testo base del Governo, con quell'ordine del giorno Calderoli, che aveva pure riscosso un consenso ampio e maggioritario in Commissione che ha contribuito fortemente alla discussione successiva ed alla elaborazione del testo che oggi è al nostro esame. Dov'è allora il problema della democrazia? Dove c'è stata la forzatura della democrazia? Dovremmo evitare, colleghi, di usare sempre l'arma atomica nella nostra discussione. L'arma atomica della illegittimità, del fatto che si stanno forzando e sfondando le regole. Perché usare sempre questi argomenti quando si possono più pianamente usare argomenti razionali che sono più aderenti alla realtà delle cose? Si può dire: «Questo testo non mi piace, trovo che si debbano cambiare i punti a), b), c) e d)»; perché dire che c'è un attentato alla democrazia quando, come ho provato a dire, mi sembra in maniera del tutto piana e non polemica, abbiamo fatto le cose dentro e secondo le regole? E ci mancherebbe altro! Ma chi potrebbe tollerare dentro quest'Aula, a cominciare dal Presidente del Senato, che si violassero in maniera pesante e sistematica le regole? Ci possono essere passaggi politicamente complessi, aspri, ma parliamo di questo. Altrimenti, da soli delegittimiamo il Parlamento che vogliamo difendere e promuovere. Il lavoro svolto è stato la sintesi migliore tra l'indispensabile - tale si è dimostrata storicamente - funzione di stimolo del Governo e l'imprescindibile funzione del Parlamento, che in questa, come in ogni materia legislativa, ha comunque l'ultima parola. Per quanto riguarda in particolare il Governo, esso ha avuto il merito - a cominciare dallo stesso Presidente del Consiglio, quando ancora non lo era e quando poi lo è diventato - di allargare di nuovo il tavolo del confronto politico sulle riforme, perché alla crisi del Governo Letta il tavolo delle riforme si era drammaticamente ristretto. Il presidente Renzi allora - già prima come segretario del Partito Democratico - ha riportato al tavolo Forza Italia, con tutte le difficoltà del caso, e adesso sta lavorando, come abbiamo visto più volte in streaming, per tenere al tavolo anche il Movimento 5 Stelle, con un apporto che noi abbiamo giudicato assolutamente positivo. Stiamo quindi lavorando per questo, cioè per fare una riforma che sia la più largamente condivisa. Abbiamo il testo elaborato dalla Commissione, grazie al lavoro straordinario fatto dai relatori, a cominciare dalla presidente Finocchiaro, e adesso la decisione è nostra, è dell'Assemblea del Senato, che deciderà in modo sovrano, com'è nelle cose. C'è poi l'altra obiezione, secondo la quale tutto sarebbe stato fatto di fretta e in maniera superficiale. Si dice che si sta legiferando male, perché stiamo procedendo in fretta - e la gatta frettolosa fece i gattini ciechi - e stiamo facendo una riforma sballata, andando di corsa per inseguire non si sa bene quale scadenza elettorale, senza la necessaria ponderazione, che impone prudenza di fronte a temi così complessi. Anche di fronte a questa obiezione, a costo di apparire ingenuo, sono sorpreso per due ragioni. Innanzitutto, come abbiamo già detto, sono mesi che si sta lavorando alla riforma e dal dibattito che si è svolto finora ho tratto la considerazione - i colleghi non me ne vorranno - che a molti sfugge il senso dell'urgenza che deriva dalla vera e propria emergenza politica ed istituzionale nella quale versa il Paese. Ho sentito dire da alcuni colleghi che non è vero che l'Europa ci chiede la riforma del Senato: ma dove vivete, cari colleghi? Il problema non è quello che l'Europa ci chiede, a parte il fatto che basterebbe leggere un po' la stampa e vedere che ogni giorno c'è qualche intervista su questo. L'altro giorno c'era un'intervista del presidente Weber, capogruppo del Partito popolare europeo presso il Parlamento europeo - che non è certo sospettabile di simpatia nei confronti del presidente Renzi, con cui si è anche un po' preso, per così dire, a Strasburgo - il quale ha detto di essere certo che l'Italia procederà sulla strada delle riforme e la prima fondamentale riforma è quella costituzionale, del Senato.
2014-07-21	PD	MartiniClaudio	Un nesso cruciale unisce le riforme istituzionali e il rilancio dell'economia. Noi vogliamo portare a compimento la riforma perché anch'essa serve all'obiettivo del superamento della crisi. I dati economici e occupazionali restano duri; non ci sono scorciatoie vincenti, né con le strategie depressive adottate fin qui, né evocando grandi programmi d'investimento. Le risorse per le politiche fiscali e di sviluppo attive verranno dalla riorganizzazione degli strumenti fin qui conosciuti. Perfino per battere l'evasione, la corruzione e la criminalità serve un salto di efficienza, di coordinamento e di governance, quindi l'efficienza delle istituzioni è fattore decisivo. Quante volte leggiamo o diciamo noi stessi che uno dei freni più grossi al dinamismo del Paese è dato della vecchiezza del nostro sistema istituzionale, legislativo e burocratico. Talora l'inadeguatezza delle istituzioni fornisce un alibi per comportamenti rinunciatari e corporativi da parte della stessa società civile, ma il tema non si può eludere, specie se letto in chiave europea. Tutti noi diciamo no all'austerità a senso unico, al rigore che non assicura crescita e giustizia sociale. Questo consenso è bello, ma non sarà facile allentare la morsa, specie con gli alti deficit di bilancio che gravano su molti Paesi, Italia per prima. Una delle chiavi possibili per cambiare la politica europea è accelerare la strategia delle riforme, come sostiene il Governo: diventerebbe così percorribile una gestione più accorta e flessibile degli accordi comunitari. Non mettiamo dunque in contrapposizione le riforme istituzionali e le azioni per la crescita; è la vulgata populista a dire che non è questa la priorità del Paese, che il Senato dovrebbe occuparsi d'altro. Le cose non stanno così. Un sistema istituzionale moderno ed efficace è una delle condizioni per la ripresa; la frattura tra riforma economica e riforma istituzionale apre il varco al populismo e all'antipolitica e allontana le possibilità di un nuovo ciclo positivo. Nel segno della riforma, lo stesso occuparsi di competitività e lavoro cambia natura, perché lo facciamo in un contesto più avanzato nel quale siamo tutti chiamati a ragionare in termini più rigorosi e coerenti. Tutti, il Parlamento, ma anche il Governo, il quale ci chiede rigore e coerenza sull'assetto istituzionale nuovo e dal quale noi aspettiamo rigore e coerenza nell'approntare disegni di legge e decreti-legge. Troverei infine utilissimo che, dopo la «quattro giorni» dedicata al dibattito sulle riforme, potesse svolgersi un'approfondita sessione sulla situazione economica italiana ed europea, anche in vista della prossima legge di stabilità. Fare presto, dunque, ma fare anche bene, il che vuol dire costruire il più largo consenso possibile della politica, ma anche delle forze sociali e culturali del Paese; modernizzare e semplificare davvero in modo che le istituzioni facciano meglio il loro mestiere; rinnovare la Costituzione senza smarrirne i valori e la cura per gli equilibri e i contrappesi, le garanzie e la qualità della democrazia. Su quest'ultimo tema si è molto discusso, in quest'Aula e fuori. Diversi colleghi hanno trovato gli argomenti giusti, a mio avviso, per dire come sia fuorviante alimentare lo spettro della deriva autoritaria e dello svuotamento della democrazia e della Costituzione, come riproposto anche stamani con toni forti dal collega Giarrusso. Naturalmente, è seria e degna di rispetto la preoccupazione sulla rappresentatività, sulle garanzie e sugli equilibri di sistema, come lo è la proposta di un Senato delle garanzie. Non è però una banalità nemmeno lavorare all'altra grande opzione, il Senato delle Autonomie, espressione delle istituzioni territoriali, cerniera di raccordo tra Stato e Governi regionali e locali e strumento di collegamento con la decisiva dimensione europea. Signor Presidente, appartengo a quella generazione di amministratori locali e regionali che per oltre vent'anni si è battuta con convinzione per un regionalismo sano ed efficace e per un federalismo responsabile, cooperativo e solidale. Ho lavorato per questi obiettivi, pur conscio dei limiti e degli errori delle città e delle Regioni, perché convinto che andasse sconfitta - anche ai fini di un allargamento democratico del Paese, lo sottolineo - l'Italia delle burocrazie ministeriali, del centralismo invadente ed inconcludente e del soffocante strapotere della politica romana su quella che vive nei territori. Era una battaglia non solo per il decentramento dei servizi, non banalizziamola: era ed è una battaglia per nuovi equilibri nel nostro sistema istituzionale; per un nuovo tipo di garanzie, quelle connesse alla prossimità dei cittadini e alla maggiore accessibilità della cosa pubblica; per un'altra direzione della democrazia, non solo alto-basso, ma anche centro-periferia, la direzione che va dallo Stato alle autonomie. La democrazia è partecipazione, pluralismo e valorizzazione delle differenze, sono d'accordissimo: allora, essa si rafforza se le istituzioni statali si aprono, se il Paese si decentra, se fa dei suoi differenti poli vitali una forza positiva di spinta dinamica e partecipazione, di controllo sull'attività dello Stato e di garanzia dell'unità nazionale. La mia disponibilità per questa riforma, pur con i limiti che vedo - che spero supereremo - nasce dalla convinzione che il Senato delle Autonomie sia anche un Senato delle garanzie, mentre il Senato delle garanzie proposto da altri senatori non può essere un Senato delle Autonomie. Se avessimo avuto il Senato delle Autonomie nel 2001, la storia del Titolo V della Parte II della Costituzione sarebbe stata un'altra: non ci saremmo trovati a dover misurare le sue criticità e a dover correggere il tiro. Apro una parentesi per dare atto ai relatori e alla Commissione di aver migliorato il testo base sul Titolo V e sulla funzione legislativa del Senato: vi era un'impostazione troppo centralistica, oggi corretta nel senso giusto. Le Regioni hanno certamente molto da razionalizzare e rivedere - a mio avviso, persino il loro numero e le loro dimensioni - ma non possiamo certo tornare al periodo antecedente al 2001, perché sarebbe antistorico ed irrazionale. Un punto rimane irrisolto, a mio avviso, quello delle disposizioni generali e comuni: quali leggi le recheranno? Leggi quadro ed organiche, testi unici o qualunque provvedimento, compresi gli omnibus e i milleproroghe? Nel primo caso, dovrebbe valere la clausola della maggioranza rafforzata, per dar peso al parere del Senato; nel secondo, dovremmo prepararci ad una bassa qualità della legislazione. Ora, nella logica del Senato delle Autonomie, sono i rappresentanti delle Regioni ed i sindaci, già eletti dai cittadini, a formare l'Assemblea; nessuno può farlo al posto loro. L'elezione di secondo grado non è dunque un'eresia: è una scelta che ha una propria logica e che può essere condivisa o meno, ma non equiparata ad un arretramento della democrazia. Occorre certo che il modello funzioni e vi sia quella peculiarità continentale evocata dai relatori. Ne parleremo discutendo gli emendamenti. Confido che ci rifletta approfonditamente anche la Camera, meno coinvolta emotivamente di noi, e chiedo al Governo di tenere aperta nel passaggio tra questo e l'altro ramo del Parlamento una discussione vera, perché si possa affinare ancora e costruire un consenso più vasto. Sono dunque tra coloro che scommettono sul carattere innovativo ed espansivo, anche dal punto di vista democratico, del Senato delle Autonomie. Non ci sarà deriva autoritaria se il corpo vivo delle nostre autonomie entrerà dentro il Parlamento e parteciperà direttamente alla funzione legislativa. Non dobbiamo avere paura di questo passaggio. Può essere l'occasione di un'apertura delle istituzioni ad una visione più ampia, di un collegamento originale con le popolazioni amministrate. Con il che potremo coltivare un grande obiettivo: il rilancio del valore costituzionale dell'autonomia, il suo diventare fermento di una politica vicina ai cittadini. Anche così si rilancia e si allarga, sostanzialmente e non solo formalmente, la democrazia. Mi sorprendono i colleghi della Lega che non vedono quest'opportunità e osteggiano fieramente una riforma che eleva le autonomie a perno del Parlamento e della Repubblica. Ecco, dunque, come la vedo io: se il Gruppo del Partito Democratico si fosse convinto che la riforma produce lesioni alla democrazia repubblicana, dopo averne discusso infinitamente, avrebbe lavorato per riscriverla daccapo. Il PD è nato per rafforzare ed innovare la democrazia nel nostro Paese: si chiama Partito Democratico proprio per questo. Sin dalla sua nascita si è misurato con le difficoltà inedite della democrazia contemporanea e con i segni di suo logoramento, temi che, per amore di verità, vengono da lontano, riguardano tutte le società e nascono ben prima di questa riforma. Oggi il PD è l'argine decisivo contro l'avanzamento del populismo e dell'antieuropeismo, il che è la precondizione per ogni ricostruzione democratica. Chi voterà la riforma non è poco attento e poco sensibile al futuro della democrazia. Assicuro anzi che dalle nostre fila non verrà mai meno la tensione ideale, culturale e politica, perché la Carta costituzionale viva e goda di buona salute. Su questo terreno, in ogni caso, si possono fare ancora passi in avanti. Ci sono emendamenti positivi su temi importanti. Penso al referendum propositivo e agli strumenti di democrazia diretta, ove i tempi sono maturi per collocare l'Italia all'avanguardia. Penso al sistema di elezione del Presidente della Repubblica e all'allargamento del collegio elettorale. Penso alla parità di genere, che non è solo tema di bilanciamento, ma è questione squisitamente democratica. Il Governo ha dichiarato la sua apertura ad ulteriori miglioramenti in Aula. La Commissione ha dato il suo importante contributo, segnando con il suo lavoro il testo, ed io ringrazio di cuore i relatori, la Commissione e gli uffici. È importante che possa farlo anche l'Assemblea, nel nome di un parlamentarismo propositivo ed efficace. Signor Presidente, colleghe e colleghi, i media presentano il nostro dibattito come un momento di divisione e di scontro, tra i partiti e nei partiti. In buona parte è vero, ma non è tutto così. È condivisa l'idea di superare il bicameralismo perfetto, semplificare e velocizzare la vita delle istituzioni, ridurre numeri e costi della politica, aggiornare l'architettura istituzionale, specialmente in rapporto all'Europa. Propongo di valorizzare il messaggio comune di un Parlamento che vuole davvero dare compimento alla riforma del sistema istituzionale e modernizzare l'Italia. Altrimenti non batteremo l'antipolitica e la disaffezione e non faremo un servizio alla politica e alla democrazia. Daremo argomenti a chi il Senato vuole proprio chiuderlo, cancellarlo. Al di là delle diverse e legittime opzioni in campo, sulle quali discutiamo con passione e rispetto, noi tutti intendiamo portare avanti questo impegno senza paura e senza incertezze, perché sentiamo essere impossibile rinviare ancora. Questo messaggio parla al Paese: anch'esso ha bisogno di darsi una scossa, affrontare decisamente l'agenda di un cambiamento culturale, civico e morale. Il Senato cambia pelle, ma ha ancora un compito alto da svolgere: dire al Paese, cominciando da se stesso, che il tempo del cambiamento è arrivato, che la cosa non ci fa paura e che, con tutta la saggezza e la prudenza necessarie, questa volta non ci fermeremo a metà del guado.
2014-07-21	M5S	CrimiVitoClaudio	Signor Presidente, vedo che è velocissimo e più efficiente di me, malgrado dovessi essere preparato. PRESIDENTE. Assolutamente no. CRIMI (M5S). L'emendamento in questione tende a modificare l'articolo 55 della Costituzione. È un emendamento che cerca di individuare per questo Senato funzioni, a nostro avviso, più consone alla tipologia di Senato che si ipotizza in questa riforma. Anche questo è un emendamento propositivo e non ostruzionistico, come si può vedere. Ne abbiamo presentati solo 200 in totale, e su questo articolo sono 25, tutti di buonsenso. Questo emendamento parte dall'idea di voler accogliere anche la possibilità di modificare il bicameralismo, di modificare le funzioni tra Senato e Camera. In esso vogliamo meglio caratterizzare le funzioni del Senato, in particolare relativamente al controllo delle amministrazioni pubbliche. Come si dice nel tomo (che, come ha sottolineato il Presidente, è bello grosso), il Senato «esercita le funzioni di controllo dell'attività delle pubbliche amministrazioni». Senato come Camera alta, Senato di garanzia. Allora, per esempio, questa è una delle attività fondamentali che potrebbe esercitare, ovviamente immaginando un Senato elettivo. Infatti, tutti questi emendamenti - dobbiamo anticiparlo - li abbiamo presentati sempre nella speranza che all'ultimo momento quest'Aula si ravveda e almeno il suffragio universale per il Senato venga confermato. «Verifica dell'attuazione delle leggi dello Stato». Le leggi dello Stato vengono tutte approvate dalla sola Camera dei deputati in base a questo disegno di legge. Ebbene il Senato, come organo di garanzia, ovviamente a suffragio universale e - immaginiamo - anche con un sistema nettamente proporzionale e quindi senza nessuna deformazione legata al premio di maggioranza, può esercitare il controllo di attuazione. Se noi pensiamo a quanti decreti attuativi mancano sulle norme attualmente varate da queste Camere, ci rendiamo conto di come sia necessario che alla fine ci sia un organo che effettui una verifica. Ovviamente la verifica deve prevedere anche, in mancanza di regolamenti e di norme secondarie, leggi ordinarie che prevedano delle sanzioni perché, a questo punto, giunge il momento delle sanzioni. Questa è una misura che abbiamo sempre chiesto in Commissione: ogni volta che andiamo in deroga e ogni volta che si fanno le proroghe c'è sempre un'inadempienza che non viene mai punita, e questa inadempienza si prolunga per anni e anni. Tralascio l'espressione «nonché di controllo e di valutazione delle politiche pubbliche». Poi l'emendamento dice: «Concorre ad esprimere» e questa è una delle modifiche importanti «previo esame dei candidati, pareri sulle nomine di competenza del Governo». Ci siamo trovati, in più di un'occasione, in Commissione affari costituzionali a dover esprimere dei pareri su delle nomine fatte dal Governo: una su tutte, quella del presidente dell'ISTAT. Questa non è una figura come tante altre, perché influenza anche la politica economica e il suo parere è importante in tante scelte economiche e di sviluppo economico di questo Paese. Ebbene, il parere è stato dato, con una votazione in Commissione affari costituzionali, sulla base di una proposta del Governo. La proposta era però alla fine blindata: era cioè una proposta da votare, punto e basta. E abbiamo visto com'è andata. Forse solo sull'Autorità anticorruzione siamo riusciti a trovare una convergenza. In questo caso ci piacerebbe che fosse l'Aula del Senato, di questo Senato di garanzia, di questa Camera alta (se ancora vogliamo darle questo ruolo), che s'impegna ad esprimere un parere, possibilmente vincolante, rispetto alle nomine del Governo. «E partecipa alle decisioni dirette alla formazione e all'attuazione degli atti normativi e delle politiche dell'Unione europea». Questo è un altro aspetto. Noi abbiamo più volte lamentato che, nella fase ascendente, il Parlamento italiano non è riuscito ad essere incisivo. La presidente Finocchiaro, nel corso di un'audizione, ci ha fatto notare come il Parlamento italiano sia uno dei più produttivi, in termini di pareri, nella fase ascendente, e di questo ne diamo atto. Ci manca, però, forse qualcosa in più. Questa produttività di pareri, infatti, a cosa porta? Se diamo una esclusività e una particolare specializzazione al Senato, in particolare su questo tipo di attività (la fase ascendente e discendente), visto che i rapporti con l'Unione europea ineriscono direttamente anche all'attività delle istituzioni territoriali, come le Regioni e i singoli Comuni, allora è importante il ruolo del Senato in questo rapporto. Quindi, non solo un Senato che guarda al suo interno, non solo un Senato che guarda alle sue autonomie territoriali, ma un Senato proiettato a guardare il ruolo che l'Italia ha nell'Europa: un ruolo che è stato sempre ritagliato come un ruolo relegato in un angolino. Forse, se una delle due Camere fosse particolarmente specializzata e avanzata in questa fase, anche con competenze e con Commissioni specifiche, guardando non solo alla generica Commissione sulle politiche europee, ma approfondendo i singoli temi delle politiche europee, forse saremmo più incisivi e forse i nostri pareri sarebbero più ascoltati e più legittimati. Questa sarebbe una possibile visione. Questo emendamento dimostra, ancora una volta, come la nostra fosse un'intenzione positiva e propositiva, legata ovviamente ad alcuni paletti che il Governo ha posto, sui quali non siamo d'accordo e dei quali continueremo fino alla fine a chiedere la modifica: a partire dagli strumenti di democrazia partecipata, di democrazia diretta, ai referendum propositivi, alle leggi di iniziativa popolare fino al suffragio universale. Infatti,ogni modifica delle prerogative del Governo rispetto al Parlamento deve essere controbilanciata da analoghi contrappesi, per garantire le minoranze e il Parlamento, per garantire che il Governo faccia l'Esecutivo e che il Parlamento faccia il legislativo.
2014-07-21	M5S	EndrizziGiovanni	Diversamente da ciò si arriva a ragionare sempre sull'emergenza, ad imporre tagli lineari e a scontrarsi sull'avvenuto rispetto o meno delle regole di finanza pubblica complessive. Lo stesso vale sul tema dei costi standard e sull'attuazione della legge n. 42 del 2009 sul federalismo fiscale, affidato ad una apposita Commissione parlamentare bicamerale, che è esemplificativo di questo tema. Peraltro, più in generale, se di questi aspetti della finanza pubblica si dovesse occupare solo la Camera (eletta sulla base dell'Italicum con una legge ipermaggioritaria), così come prevede il testo del disegno di legge del Governo, è evidente che le autonomie continuerebbero ad essere marginalizzate e a subire passivamente le manovre finanziarie, creando così degli alibi ulteriori per non rispettare gli obiettivi. È stato già visto. Affidare alla competenza esclusiva del Senato il tema della normativa di coordinamento della finanza pubblica, l'attuazione dell'articolo 119 ed un potere di richiamo forte sugli aspetti della legge di bilancio attinenti le autonomie è, quindi, il confine minimo e la soluzione assolutamente più razionale per garantire l'equilibrio tra lo Stato e le autonomie. Passando al tema del controllo, invece, sempre nell'ottica di un Senato che si occupi, come minimo, dei controlli e dell'attività conoscitiva, è chiaro che, se la sola Camera dovesse approvare il bilancio in via definitiva, il Senato deve poter almeno controllare l'attuazione delle politiche pubbliche e di bilancio, inverando il principio universale della distinzione tra la sede della decisione e quella del controllo. Quindi, come si proponeva nella prima versione del testo del Governo, il Senato, in un'ottica di bilanciamento, dovrebbe avere competenza esclusiva sul controllo dell'attuazione delle politiche pubbliche. Si tratta di un tema cruciale che è stato, invece, ingiustamente marginalizzato nei nostri dibattiti. Così pure, i rapporti con il nuovo ufficio parlamentare del bilancio, creato dalla legge costituzionale n. 1 del 2012, andrebbero riservati al Senato. Si tratta peraltro di una proposta avanzata pure dalla Commissione dei saggi nominata ad inizio legislatura dal presidente Napolitano. C'è poi una seconda parte di questo emendamento, meno tecnica e altrettanto evidente. Una delle principali difficoltà di integrazione europea è la scarsa flessibilità nell'applicare le direttive nei diversi Paesi. L'Italia non è il Portogallo, né la Polonia, né la Grecia e la Germania. Un accordo commerciale tra Europa e Nord Africa sui prodotti agricoli e sulla pesca viene votato con i voti decisivi del Nord Europa. Ma che importa al Nord Europa se le arance tunisine condannano quelle italiane e i nostri agricoltori finiscono in miseria? Che importa all'Europa del Nord se la Tunisia sequestra i nostri pescherecci e il pesce tunisino ha corsie facilitate verso i nostri mercati? Potremmo anche farci un'altra domanda; l'Italia ha una varietà di vocazioni economiche notevoli a livello regionale, prevalentemente turistiche, industriali, agricole: potremmo chiederci cosa interessa di tutto questo ai cittadini del Veneto. Arance non ne produciamo, però abbiamo un'importante flotta peschereccia sempre più in crisi. E se l'Europa scarica sull'Italia il fronteggiamento della disperazione che arriva sulle nostre coste, noi non lasciamo morire, come l'Europa ha lasciato morire la Grecia. L'Europa scarica sull'Italia, ma l'Italia non può e non vuole scaricare sulla Sicilia, o sull'Emilia-Romagna (quando c'è stato il terremoto). Come a tutte le Regioni è richiesta cooperazione e condivisione delle difficoltà, così è pretesa corresponsabilità ed equità nella spesa, perché il pilastro dei pilastri della democrazia, quello che abbiamo posto davanti a tutto nella Costituzione, all'articolo 1, prevede come dovere esplicito la solidarietà politica, economica e sociale. Allora, l'impatto delle politiche europee sulle economie e sulle comunità regionali deve essere valutato. Le risultanze devono portare poi ad azioni di indirizzo al livello nazionale ed europeo. E da chi può essere valutato e chi può dare contributo a questo indirizzo se non senatori direttamente eletti dai cittadini di quelle Regioni che ne rappresentino gli interessi nel quadro dell'unità nazionale? Pensiamo ad una Camera con profilo regionale nella quale si rappresentino questi interessi, con il compito di raccordarli nel rispetto dei principi di solidarietà politica, economica e sociale, previsti dalla Costituzione. Ma quello stesso articolo contiene un altro principio inamovibile: la sovranità appartiene al popolo. Lo conoscete bene questo principio; lo avete sentito tante volte ripetere in questi giorni, e ve lo ripeteremo ancora, fino a farvelo odiare oppure a farvelo amare per davvero.
2014-07-21	M5S	FattoriElena	Si figuri, signor Presidente, è un dovere. L'emendamento 1.2008 concerne l'articolo 55 della Costituzione, di cui do lettura così che ci si renda conto di che cosa stiamo parlando: «Il Parlamento si compone della Camera dei deputati e del Senato della Repubblica. Il Parlamento si riunisce in seduta comune dei membri delle due Camere nei soli casi stabiliti dalla Costituzione». L'emendamento 1.2008 chiede che, «Al comma 1, capoverso «Articolo 55», quarto comma, sia aggiunto il seguente periodo: «Nelle forme stabilite dal suo Regolamento, il Senato promuove la partecipazione dei cittadini e delle formazioni sociali alla definizione delle politiche e della legislazione dell'Unione europea». Si tratta quindi di un emendamento costruttivo, e non ostruzionistico come spesso ci si accusa di presentare, che affida al Senato una competenza particolare per quanto riguarda la normativa europea. Sappiamo che il 70 per cento delle nuove leggi ormai provengono dall'Unione europea, con un percorso che, per chi ha avuto modo di seguirlo, è lungo e complesso e parte dall'iniziativa legislativa della Commissione europea, la quale, purtroppo, così come la Camera in cui si vuole trasformare questo Senato, non è eletta ma nominata. Già i disastri che ha provocato questa mancanza di democrazia nella composizione della Commissione ci dovrebbero far riflettere sulla volontà di ridurre il Senato ad un organo non elettivo che ha a che fare con un organo a sua volta non elettivo, in sintesi: nominati che interagiscono con nominati. Soprattutto, la Commissione europea non ha l'obbligo di consultare i Parlamenti nazionali. Sappiamo che essa è l'unico organo deputato alla funzione ed iniziativa legislativa e quando deve avviare una iniziativa legislativa consulta le lobby, ma non i Parlamenti nazionali. Questo ha provocato un grave problema di ingerenza economica nella democrazia europea che il Senato che noi con questo emendamento vogliamo proporre potrebbe in qualche modo superare. Noi del Movimento 5 Stelle anche nella recente campagna elettorale abbiamo denunciato come in questi anni i riflettori su quanto accade a Bruxelles siano molto pochi. Se ne parla molto poco all'interno del Parlamento e addirittura è stato abolito il Ministro per le politiche dell'Unione europea, che invece aiutava, durante il Governo Letta, le Commissioni competenti a discutere di affari europei. Tra l'altro, i rappresentanti italiani a livello della Commissione europea sono stati di volta in volta come commissari per l'Italia e bisogna dire che l'elettore medio, il cittadino medio, non sa nemmeno chi sia il commissario competente per l'Italia. Il ruolo democratico di rappresentanza nella Commissione europea è stato un po' abbandonato e questo ci ha portato al disastro delle norme europee che arrivano e non si sa che iter abbiano seguito. Quindi si tratta di un ruolo importantissimo, ma sottovalutato negli anni da tutte le forze politiche. Diciamo anche che al cittadino medio sono ignote le iniziative legislative, che di volta in volta sono approdate in Italia, accompagnate dalla famosa frase: «Ce lo chiede l'Europa», sebbene in realtà l'Europa ci chieda cose molto diverse. Vorrei quindi invitare i senatori rimasti in Aula, un po' annoiati e un po' affaticati, a pensare che l'Europa in realtà non ci sta chiedendo questa riforma costituzionale. Vado spesso a Bruxelles e devo dire che in tale contesto mi chiedono che cosa stiamo facendo. Non è questo, caro Ministro, che ci chiede l'Europa. Non ce lo chiedono i cittadini, non ce lo chiede l'Europa, non ce lo chiede nessuno: probabilmente questo è dunque un vostro delirio di onnipotenza. Stiamo qui parlando di un Senato rivolto verso l'Europa, che potrebbe colmare finalmente il gap tra Italia e Unione europea, con una governance multilivello, che, diversamente da quello che è stato fatto in questi anni, potrebbe finalmente creare una integrazione multilivello. Voi proponete un'integrazione tra Regioni ed Europa; noi proponiamo invece una governance molto diversa, nel contesto di un Senato elettivo. L'emendamento in esame è quindi funzionale ad un Senato elettivo: non si può immaginare che dei consiglieri regionali e dei sindaci, che hanno già a che fare con le problematiche del territorio e hanno da dirigere le Regioni, con tutte le problematiche esistenti a livello regionale, possano anche essere efficienti, efficaci e propositivi nel rapporto con l'Unione europea. Iniziamo a dire che questo emendamento ha un senso qualora si decidesse di creare un Senato serio: non quale una casa di riposo e di arricchimento per i consiglieri regionali, più o meno esclusi da altri intrallazzi politici, ma un Senato costituito da persone serie, elette dal popolo, esperte in affari europei e individuate sul territorio, essendo elette a livello territoriale. Non mi riferisco solo ad un Senato eletto su base regionale, come recita la nostra Costituzione, visto che proponiamo anche di andare oltre. Questo è un po' il nostro mantra : siamo «oltre» questa proposta indecente, che ci ha portato qui il ministro Boschi e che è stata illustrata dalla senatrice Finocchiaro, e proponiamo la partecipazione. Secondo l'emendamento 1.2008, infatti, il Senato «promuove la partecipazione dei cittadini e delle formazioni sociali» come i sindacati, le associazioni, le associazioni di categoria, le parti sociali «alla definizione delle politiche e della legislazione dell'Unione europea». Proponiamo quindi di aggiungere un livello di governance, che è quello a noi caro, ovvero quello dei cittadini e delle associazioni, a tutta questa impalcatura, che ci appare assai fragile, se è pensata solo nel modo previsto in questa riforma molto sghemba. Riassumendo, l'emendamento in esame prevede la partecipazione, non solo del Senato, delle Regioni o dello Stato, ma soprattutto dei cittadini alla formazione delle leggi dell'Unione europea, attraverso le forme di partecipazione più opportune, che un Governo composto da rappresentanti così giovani e così legati agli strumenti informatici (la nostra Ministra ha sempre con sé l'iPad) saprà certamente individuare, anche per via telematica o attraverso consultazioni popolari da svolgersi anche on line con strumenti certificati. Il secondo emendamento che intendo illustrare è l'1.2010 ed è anche quello di cui vi prego di correggere il testo. Anche tale emendamento si riferisce all'articolo 55 della Costituzione, che non ricorderò nuovamente. In questo caso introduciamo un elemento in più, con riferimento alla legislazione europea, che è stato spesso assente nella discussione in 1ᵃ Commissione affari costituzionali, ovvero la vera funzione del Senato nell'interazione con l'Europa. L'emendamento recita: «Il Senato ha competenza sulle decisioni dirette alla formazione nella fase ascendente», che è quella più importante nel processo legislativo europeo, e su quelle riguardanti «l'attuazione nella fase discendente degli atti normativi dell'Unione europea». Quindi parliamo sia della prima fase, in cui la Commissione europea dà inizio all'iniziativa legislativa, sia della fase ascendente in cui questa bellissima iniziativa dovrebbe, in teoria, vedere la partecipazione dei Parlamenti degli Stati membri. Dico «in teoria» perché l'Italia non partecipa mai. Questo è stato il disastro di questi anni in cui abbiamo messo in Europa i trombati della politica - mi scusi per il termine, non lo ripeto più -
2014-07-21	PD	MucchettiMassimo	Il Parlamento italiano, così come i Parlamenti dell'Europa occidentale, di più lunga tradizione democratica, è composto da due Camere, non da una. Quando si tocca radicalmente una delle due Camere, si tocca indirettamente, ma non meno efficacemente, anche l'altra che rimarrebbe intonsa. Quando si passa dal bicameralismo paritario al bicameralismo corretto, come quello cui tutti noi vogliamo arrivare, implicitamente si cambiano le prerogative reali della Camera dei deputati. Quindi, dobbiamo domandarci se abbia senso conservare una Camera formata da 630 deputati, rispetto ad un Senato che - a seconda di come poi decideremo alla fine, ragionando sul complesso vasto degli emendamenti che sono stati proposti - sarà di 100, 110, 120, 150 persone (il Governo dice 100 e va bene). Un conto è il rapporto di uno a due che è stato scelto dai Costituenti al termine di un lungo dibattito, altro conto è un rapporto da uno a sei. Un rapporto da uno a sei non ha sostanzialmente corrispondenza in nessun altro sistema parlamentare occidentale, tranne che in quello tedesco. Qui forse vale la pena di ricordare i numeri, ma anche la qualità del sistema tedesco, perché a questo sistema si è fatto spesso ricorso come termine di paragone per sostenere un disegno per il nostro Paese, che a me - sbaglierò - pare poco solidamente fondato.
2014-07-21	PD	TuranoRenatoGuerino	Con questo emendamento voglio parlare di numeri e di risparmi perché, al di là di ciò che quest'Aula deciderà sul metodo di elezione del nuovo Senato, credo che sia assurdo non pensare a un taglio dei parlamentari alla Camera dei deputati, anche nell'ottica della spending review : 630 deputati sono davvero troppi e, oltre a rappresentare una spesa enorme per lo Stato, credo siano in sovrannumero anche in un'ottica di agevolazione del lavoro parlamentare. Volendo fare un esempio, ricordo a tutti, come ho fatto nel mio intervento in discussione generale, che negli Stati Uniti, per il collegio elettorale che rappresento, i senatori sono 100 mentre i deputati sono 435, a fronte di circa 350 milioni di abitanti. In Europa la musica non cambia. Per fare un esempio, la Germania, che il Governo richiama spesso a modello da seguire, ha lo stesso numero dei deputati italiani, ossia 630, ma la popolazione tedesca supera quella italiana di circa 24 milioni di abitanti.
2014-07-22	LN	BellotRaffaela	Questa è sicuramente una nostra volontà proprio per andare in controtendenza rispetto ad un crescente potere delle istituzioni comunitarie, che si scontrano con il voto popolare, tanto che vediamo ormai nel contesto europeo come questa ingerenza da parte dell'Unione europea in molte materie sia motivo di contestazione per i singoli Paesi; vogliamo quindi che questa possibilità di rappresentanza permetta a Regioni e entri territoriali di ridare voce al territorio anche in contrasto alle limitazioni economiche che i territori stanno vivendo in questo momento. Abbiamo visto troppo spesso che questo Paese sta versando - uso forse un'espressione forte - lacrime e sangue per delle vessazioni che l'Europa impone ai nostri territori dal punto di vista produttivo e non siamo più disposti ad accettarle, quindi pretendiamo una rappresentanza di Regioni ed enti locali per dar voce e difendere il territorio.
2014-07-22	LN	ComaroliSilvanaAndreina	Afferma in replica il ministro Boschi ieri che «sono trent'anni che aspettiamo domani per avere poi nostalgia». Ma forse la Ministra non si ricorda che all'interno di quella riforma vera della Costituzione c'era il taglio del numero dei parlamentari, il vero Senato delle autonomie, l'elezione diretta dei senatori. Era una riforma importantissima, che purtroppo la sinistra non ha voluto approvare, basando tutta la campagna sul referendum sulla denigrazione di quella riforma. Forse la Ministra non se ne ricorda perché era giovane e presa da altro. Un passaggio della sua replica in particolare mi lascia stupefatta e lo cito perché riguarda il motivo per cui ho detto queste cose per illustrare l'emendamento 01.3, cioè quando dice che «l'urgenza delle riforme, che sono la madre di tutte le battaglie del Governo, è innegabile e che il Governo manterrà la promessa di cambiare perché quest'urgenza deriva dalle richieste dell'Unione europea». Questo particolare è fondamentale, signor Presidente, perché ormai stiamo andando verso una situazione in cui l'Italia non conta più nulla, in cui quella che conta è l'Europa, tanto che dice anche il Ministro che dobbiamo fare la riforma perché è l'Europa che ce lo chiede. A parte il fatto che ormai non contiamo più nemmeno in termini di bilancio, non possiamo decidere come spendere i nostri soldi perché deve essere l'Europa a dircelo e non possiamo fare le riforme sul lavoro e sulle tasse perché dobbiamo rispettare l'Europa e, signor Presidente, l'emendamento che abbiamo presentato è importante perché dice che l'Italia partecipa in "condizioni di parità" (parola chiave) con gli altri Stati e nel rispetto dei principi supremi dell'ordinamento. Questa parità, signor Presidente, io non la vedo purtroppo. Ed è per questo che abbiamo presentato l'emendamento; una parità non c'è perché l'Italia è discriminata. Lo vediamo tutti i giorni, con quello che sta accadendo con l'immigrazione: perché l'Italia deve sopportare da sola tutto il carico di questi immigrati? Non facciamo parte dell'Europa? Non dovremmo essere uno Stato come tutti gli altri che appartengono all'Europa? L'Europa ci dice: «Bravi, continuate, dovete accoglierli», ma se andassero in Austria, li rimanderebbero indietro: se sono arrivati in Italia devono restare. Alla faccia della parità! La scorsa settimana, in un albergo, ho parlato con il portiere romeno e, a parte che non capiva come mai questa riforma non prevedesse l'elezione diretta dove il cittadino può esprimere la propria opinione, mi ha stupito quello che mi ha raccontato sul tema della sicurezza, oltre al fatto che un romeno si interessasse del nostro sistema. E su questo punto subentra la questione della parità dell'Italia con gli altri Stati: in Romania non c'è problema di sicurezza, perché la sera una signora da sola può tranquillamente girare per il parco e per le strade ed essere sicura che non le succede nulla. Forse là la giustizia è gestita in modo diverso dall'Italia. Quel portiere raccontava che se un delinquente riceve una pena, la sconta fino in fondo, e non come avviene da noi: là i delinquenti sono delinquenti e sono trattati per quello che valgono, al contrario di quanto succede in Italia.
2014-07-22	LN	ComaroliSilvanaAndreina	Un'altra questione vorrei affrontare prima che termini il tempo a mia disposizione: la questione della parità degli Stati per promuovere l'Unione europea. Finché nell'economia vigono regole diverse, noi non saremo al pari degli altri Stati. In Italia abbiamo 10.000 regole da rispettare, a differenza di altri Stati dove non esistono, dove i lavoratori sono sfruttati, lavorano in posti assurdi, sicuramente non salutari. Noi dobbiamo sopportare questa ingiustizia perché fanno parte dell'Unione europea. Manteniamoli nell'Unione europea. Noi abbiamo sempre regole da rispettare e gli altri Stati no. Con questo emendamento auspichiamo una vera parità per far crescere l'Europa e perché vi sia il rispetto dei popoli che la compongono.
2014-07-22	LN	MuneratoEmanuela	A noi sembra invece che il Senato della Repubblica abbia un ruolo esclusivamente limitato ad eseguire gli ordini dell'Unione europea, che ormai ha preso il sopravvento su qualunque decisione interna di qualunque Stato sovrano la componga, ben oltre i limiti delle effettive competenze autorizzate dai trattati. È frase comune ormai sentire: «È l'Europa che ce lo chiede» e quindi dobbiamo farlo. Sarebbe più corretto dire «È l'Europa che ce lo impone» e quindi noi veniamo qui a discutere ciò che l'Europa ci obbliga a fare. Tutte queste parole sono volte a farvi ben capire che siamo sudditi dell'Europa, sotto ricatto dello spread o del non concedere crediti: l'Europa e il Fondo monetario internazionale comandano a casa nostra. Il peggio del peggio è successo in Grecia e in Ungheria, dove il potere europeo si è sostituto a Governi democraticamente eletti, imponendo le proprie regole e direttive in cambio di aiuti economici; aiuti che il Paese dovrà comunque restituire con tanto di interessi, quindi nulla di regalato e per assurdo la grande Germania, quella che alza sempre la voce, guadagna sugli interessi che il popolo greco sta pagando con la fame. Non esagero quando parlo di fame: mancano medicine, hanno chiuso scuole e ospedali. L'Europa, sotto il nome di «troika» , ha salvato le banche greche e di conseguenza ha evitato grosse perdite alle banche che dominano l'Europa, ma sta facendo morire il popolo greco. Questa faccenda mi sta molto a cuore, perché temo veramente che questo Governo (il suo Governo, presidente Renzi) sia sulla retta via per farci arrivare ad essere come la Grecia. Questa non è l'Europa dei popoli, non è l'Europa che ha il rispetto della sovranità e della democrazia dello Stato, ma è l'Europa dei conti in ordine, del rigore e della disperazione dei popoli, lontana dai problemi delle famiglie e vicina agli affari di banche e potenti. Questo strapotere delle istituzioni comunitarie è diventato sempre più forte attraverso i trattati istitutivi, ma ogni volta che si è dovuta scontrare con il voto popolare, ogni qualvolta è stato possibile sottoporre a referendum la ratifica di un trattato comunitario, ne è uscito sconfitto, il popolo lo ha bocciato.
2014-07-22	M5S	BulgarelliElisa	Al riguardo voi parlate sempre delle richieste all'Europa. Non più tardi di qualche mese fa l'Europa ha dichiarato che uno dei grossi problemi dell'Esecutivo italiano e dello Stato italiano in generale è che alle leggi fatte in Aula non seguono i decreti attuativi.
2014-07-22	M5S	BulgarelliElisa	L'Europa ci chiede di fare in questo modo. Ci chiede di fare i decreti attuativi, che rimangono invece degli spot elettorali all'interno dei Palazzi, per portare le leggi nel mondo reale, perché di questo si tratta: le leggi devono arrivare al mondo reale. Fino a che rimangono dentro i Palazzi, esse servono a ben poco e rimangono spot elettorali, e non lo dico io, ma l'Europa. Una volta che l'Europa ci chiede una cosa saggia, facciamola, sarebbe auspicabile. Avevamo una macchina perfetta: i tre poteri (esecutivo, legislativo e giudiziario) avevano una motivazione per essere separati. Dopo trent'anni di mancato utilizzo di questa macchina volete modificarla dicendo che non funziona, quando l'avete sempre lasciata in garage: tirate fuori questa macchina e fatela funzionare
2014-07-22	PD	AstorreBruno	Signor Presidente, come è stato già detto, tre anni fa, il 22 luglio 2011, si consumò la strage più efferata in Europa occidentale dai tempi dei nazisti e della Seconda guerra mondiale. Nell'isola di Utoya, in Norvegia, pluridecennale meta estiva per i socialisti europei di tutto il mondo, Anders Behring Breivik, un fanatico nazionalista, xenofobo e di estrema destra, uccise uno ad uno 69 giovani laburisti e socialisti, la maggior parte dei quali minorenni. Li uccise senza pietà per un movente politico: li uccise perché voleva punire gli ideali e i valori di chi crede nel multiculturalismo, nella solidarietà dei popoli e nell'Unione europea. Breivik scrisse un manifesto politico di 1.500 pagine e lo inviò due ore prima del massacro a 8.109 indirizzi e-mail in tutta Europa. In questo manifesto, redatto tra il 2009 e il 2011, Breivik si era prefissato l'obiettivo di cacciare tutti gli immigrati dall'Europa, in particolare quelli musulmani, è stato detto, entro il 2083. Ma perché il 2083? Perché è una data simbolica, in quanto cade 400 anni dopo l'assedio di Vienna degli Ottomani del 1683. Per realizzare questo obiettivo, il killer elencò i partiti che lui riteneva potenzialmente amici: tra gli altri, quello della Le Pen in Francia, la Lega e Forza Nuova in Italia, il Freiheitliche Partei in Austria, il PVV in Olanda e così via. Il killer norvegese, condannato al massimo della pena, è stato dichiarato sano di mente della giustizia norvegese. Lui stesso al processo disse: «Se mi dichiarerete pazzo, farò appello, perché questo annullerebbe il significato politico della mia azione. D'altronde, se fossi un jihadista barbuto, nessuno mi farebbe la perizia psichiatrica». Questi fatti del 2011, sconvolgenti ed allo stesso tempo premonitori, sono stati praticamente occultati all'opinione pubblica. Nessuno ricorda di Breivik in Italia e tutti continuano a pensare che fu un matto che uccise i campeggiatori, questo perché i media cancellarono dalle prime pagine dei giornali gli aggettivi «socialista» e «laburista», ed è stato detto. Unica eccezione nel panorama italiano fu il libro di Luca Mariani «Il silenzio sugli innocenti». Ecco, io credo che i Governi italiani del centrosinistra in questa legislatura possano vantare un merito nei confronti del mondo. Questo merito è l'operazione Mare Nostrum e non mi sfugge che il 23 giugno la premier norvegese Erna Solberg, conservatrice, nella sua visita a Roma si è recata personalmente al comando della Capitaneria di porto e della Guardia costiera all'EUR per stringere la mano e vedere da vicino la sala operativa dove si prendono decisioni che salvano la vita a migliaia di disperati. Credo allora che noi possiamo vantare un merito nei confronti di questo mondo: questo merito è l'operazione Mare Nostrum, che non gira le spalle ai poveri esseri umani che rischiano la vita per sfuggire a guerra e povertà. Ci sono poi problemi più grandi di noi, come la fame nel Terzo mondo, che vanno risolti a livello globale, ci sono questioni relative alla distribuzione dei profughi all'interno dell'Europa, ma un dato è certo: se l'Italia è un Paese civile, non può lasciare affogare alcuno, mai.
2014-07-22	M5S	CappellettiEnrico	ed è sollecitato solo dal Movimento 5 Stelle, anche perché di dotarci di una seria legge anticorruzione ce lo chiede l'Europa.
2014-07-22	M5S	CatalfoNunzia	I senatori che mi hanno preceduto hanno già ampiamente dimostrato ed illustrato che si risparmieranno circa 50-80 milioni a fronte di una bassissima qualità in termini di risultato. L'Europa, quindi, non ci chiede ciò che quest'Assemblea si sta accingendo a votare. L'Europa nella medesima raccomandazione ci chiede misure anticorruzione; ci chiede la piena tutela sociale dei disoccupati, che in questo momento si dice che si attestino al 13 per cento. Non dimentichiamo peraltro, oltre ai disoccupati, i tre milioni di inoccupati in Italia e quindi, se guardiamo bene, la percentuale di chi non ha lavoro è davvero molto più alta del 13 per cento.
2014-07-22	M5S	CatalfoNunzia	L'Europa ci chiede inoltre di estendere il regime di assistenza sociale e di impiegare risorse per promuovere la crescita, la spesa in ricerca e sviluppo, innovazione, istruzione e progetti di infrastrutture essenziali. Quindi l'Europa non ci chiede quello che stiamo discutendo in questo momento in quest'Aula.
2014-07-22	M5S	LezziBarbara	Cosa chiede, allora, l'Europa? Perché agli italiani questo dovreste avere l'onestà intellettuale di dire. Se solo voi aveste il rispetto vero per le istituzioni dovreste dire, ad esempio, che ci chiede di garantire un miglioramento duraturo dell'efficienza e della qualità della spesa pubblica, mentre voi continuate a fare marchettificio!
2014-07-22	M5S	LezziBarbara	L'Europa ci chiede di adoperarci per una piena tutela sociale dei disoccupati, limitando tuttavia l'uso della cassa integrazione guadagni per facilitare la riallocazione della manodopera; potenziare il coordinamento e l'efficienza dei servizi pubblici per l'impiego; aumentare il tasso di occupazione femminile; estendere gradualmente il regime pilota di assistenza sociale, assicurando un'assegnazione mirata, una condizionalità rigorosa e un'applicazione uniforme su tutto il territorio; migliorare l'efficacia dei regimi di sostegno alla famiglia e la qualità dei servizi a favore dei nuclei familiari. PRESIDENTE. Ma quale emendamento è questo, mi scusi? LEZZI (M5S). L'ho detto prima e lei probabilmente era distratto. Le ho indicato anche il collegamento e la coerenza giusta. Se vuole ripeto tutto l'intervento. PRESIDENTE. Dovrebbe solo illustrare un emendamento. Lei sta illustrando un programma ampio. LEZZI (M5S). Lei mi ha tolto già 50 secondi e me li riprendo, se vuole. Mi lasci finire di parlare. La menzogna, che non è tipica del diciottenne (perché diceva Fanfani, come ho già ricordato, che se uno è bischero lo è sempre a tutte le età), è tipica di questo Governo e di questo Parlamento, che non ha il coraggio, l'autorevolezza e la serietà di dire la verità agli italiani. Ve ne pentirete! Sono sicura che gli italiani apriranno gli occhi quando nella prossima legge di stabilità, che sarà tra le più restrittive negli ultimi vent'anni, darete solo lacrime e sangue. Questa è la verità che dovreste dire. Ecco perché per noi non c'è alcuna preclusione a che anche un adolescente, un quindicenne, possa venire qui dentro: farebbe sicuramente meglio.
2014-07-22	M5S	LezziBarbara	Ma la parte più bella che ci chiede l'Europa, perché l'Europa non è solo lacrime e sangue...
2014-07-22	M5S	LezziBarbara	Ma non eravate contro l'Europa? LEZZI (M5S). Sì, voglio rispondere ai colleghi del Partito Democratico, perché proprio l'altro giorno hanno tacitamente e rapidamente approvato un emendamento in Commissione bilancio proposto, imposto da Forza Italia che ha eliminato il contante nei mercati ortofrutticoli nonostante le diverse segnalazioni dell'antimafia. Perché invece non togliete l'obbligo del POS per gli artigiani per 30 euro? Questo significa agevolare la mafia ed esserne complici.
2014-07-22	M5S	LezziBarbara	Ma quali sono le riforme che ci chiede l'Europa? Bisognerebbe chiederlo alla senatrice Finocchiaro, al senatore Zanda che vanno in televisione a dire: il Movimento 5 Stelle vuole fare ostruzionismo al bene del Paese...
2014-07-22	M5S	LezziBarbara	Monitorare gli effetti delle riforme adottate per aumentare l'efficienza della giustizia civile. Queste sono le riforme che ci chiede l'Europa! O siete ignoranti o siete in malafede!
2014-07-22	M5S	LezziBarbara	Siamo andati un po' avanti e abbiamo detto che avremmo fatto una riforma al mese: a febbraio la legge elettorale, la modifica del Senato e del Titolo V della Costituzione; a marzo il jobs act, l'assegno universale. Dopo sono stati sparati i numeri sull'economia: «dalla spending review 7 miliardi nel 2014», ma non c'è ancora un pezzo di provvedimento. Inoltre, dal calo dello spread il giovane Renzi voleva recuperare ben 3 miliardi. Aveva omesso di studiare quel tantino che serve - per il quale i genitori insistono con i diciottenni - perché non sapeva che invece noi dobbiamo recuperare e dobbiamo osservare l'obiettivo di medio termine. Lui sosteneva che quei 3 miliardi sono a disposizione. Tra l'altro, non ha detto neanche che sono nominali, ma sono reali, perché con l'inflazione allo zero non saranno neanche 3 miliardi; questo, però, sarebbe un po' troppo complicato per Renzi. Almeno si poteva risparmiare di dire che erano lì, a sua disposizione come se avesse un piccolo salvadanaio. Poi sono arrivati gli 80 euro. Chiaramente ha omesso di dire che ci sono già comprese delle nuove tasse e che almeno 25 miliardi di euro dovranno essere recuperati entro quest'anno. Ma questo agli italiani non si dice! Si dice alle televisioni italiane che siamo pronti ad andare in Europa a battere i pugni. Renzi è andato lì a battere i pugni e gli hanno tirato un bel pugno in faccia
2014-07-22	M5S	LezziBarbara	Signor Presidente, vorrei chiedere urgentemente un'informativa, da parte del ministro Padoan, a proposito delle raccomandazioni dell'Ecofin e di quanto ci chiede l'Europa, della riforma dell'istruzione e della formazione, della riforma del lavoro e del welfare e della riforma della giustizia, perché in politica le bugie non servono, senatore Zanda.
2014-07-22	M5S	LezziBarbara	e gli hanno detto: tu puoi fare quello che vuoi, ma nell'ambito dei trattati che hanno firmato quelli che adesso sono diventati i tuoi soldati e che sono sempre stati soldatini del condannato Silvio Berlusconi. Checché ne dica la morale di sinistra, lo hanno sempre e solo sostenuto e, quindi, sono sempre stati solo complici. È inutile che vengano a dire a noi che non vogliamo le riforme! Perché poi? Perché si sostiene in televisione, sempre mentendo (ricordiamo sempre Fanfani che diceva che le bugie in politica non servono a niente), cosa ci chiede l'Europa.
2014-07-22	M5S	LezziBarbara	specialmente nelle Regioni del Mezzogiorno. Potenziare poi ulteriormente l'efficacia delle misure anticorruzione, in particolare rivedendo l'istituto della prescrizione entro la fine del 2014, come il Movimento 5 Stelle, insieme all'Europa, vi implora di fare!
2014-07-22	M5S	MorraNicola	D'accordo, ma se c'è la cortesia da parte dell'avente diritto... Signor Presidente, se non ci sono problemi, chiedo di poter aggiungere la mia firma all'emendamento 1.63, dei colleghi De Petris, Barozzino, Cervellini. De Cristofaro, Petraglia, Stefano ed Uras, che interviene anch'esso sul numero dei parlamentari oggetto di riduzione ad opera del disegno di legge che stiamo esaminando. I numeri che vengono indicati come ottimali per realizzare un'intelligente ed efficace riduzione sono già stati presentati in altri emendamenti e, in particolare, nell'emendamento 1.62, poc'anzi illustrato dalla senatrice Moronese. Che cosa anima, in pratica, questo emendamento e tutti quelli che in qualche modo fungono da corollario allo stesso concetto, e cioè che si debba essere pluralisti nella riduzione del numero dei senatori, anche quando si va a toccare la Camera dei deputati nella stessa proporzione? L'idea, appunto, che il pluralismo deve essere garantito attraverso un equilibrio di forze e di numeri, che deve assicurare ad ambedue i rami del Parlamento di pesare in maniera tale da evitare che l'altro possa prendere il sopravvento, soprattutto in quelle occasioni indicate dalla nostra Carta costituzionale in cui il Parlamento lavora in seduta comune. A parte il fatto che anche un lobotomizzato - mi si passi il termine - capisce che andar con la mannaia soltanto sul Senato e poi lasciare tranquillamente, come se nulla fosse, i deputati della Camera significa essere quantomeno strabici, perché si guarda da una parte senza vedere che dall'altra si potrebbe tagliare con eguale insistenza ed efficacia e - mi si lasci dire - anche con eguale giustizia. Se infatti giustizia dobbiamo fare, benissimo: riduciamo ad un terzo i senatori, ma riduciamo ad un terzo, a questo punto, anche i deputati. Ma questo certamente non è l'obiettivo che questo provvedimento si pone, perché il senso di giustizia non mi pare affiori dalle righe innanzitutto del testo base e poi anche, pur attraverso gli sforzi che possiamo o meno riconoscere ai relatori, dal testo che è venuto fuori dalla discussione in Commissione. Prima parlavo di pluralismo come valore fondante la nostra Carta costituzionale. Il pluralismo lo si realizza attraverso numeri che permettano alla rappresentanza, e quindi al criterio di rappresentatività, di essere effettivo nel dar voce anche alle minoranze meno presenti nel Paese, per quanto comunque significative. Andando a ridurre in maniera fortissima il numero dei senatori, senza toccare in alcun modo il numero dei deputati, alla fine questo pluralismo rimane soltanto flatus vocis, cioè un'espressione della voce che poi non si accompagna alla sostanza. Apprezzo i latinisti - pochi a dire il vero - che sono rimasti a capire immediatamente questi richiami; il punto è che anche chi il latino lo conosce poi dovrebbe accompagnare queste riflessioni con voti conseguenti. Pertanto auspico che, proprio a seguito di queste riflessioni, che spero vengano condivise da tanti, si abbia il garbo di domandarsi se non sia il caso di accelerare il processo normativo anche nell'altra Camera. Una qualunque riduzione di numero infatti, sopprimendo i potenziali aventi diritto a parlare e ad esprimersi, riduce potenzialmente lo spazio e il tempo del dibattito. Se dobbiamo allora dibattere di meno, piuttosto che intervenire sui contingentamenti interveniamo sul numero degli aventi diritto a dibattere. Questa potrebbe essere un'opzione, logicamente ineccepibile, democraticamente un pochino meno. Poi però, oltre a questo, a me piaceva sottolineare quanto il Parlamento in seduta comune abbia una natura tale per cui appunto quel sistema di pesi e contrappesi e di numeri, che non sono stati casualmente scelti, dovrebbe essere sapientemente meditato. Ora, quand'è che il nostro Parlamento si riunisce in seduta comune? Proprio domani pomeriggio, ad esempio, dovremo interrompere anticipatamente la seduta per raggiungere la Camera dei deputati ed indicare le nostre scelte in relazione ai membri laici di espressione parlamentare del Consiglio superiore della magistratura. Ora, è materia che va certamente pensata e ripensata; i relatori hanno sapientemente imbastito delle riflessioni, che però dovranno essere oggetto di votazione all'interno dell'Aula. Ricordo a me stesso che in queste ore in cui in Commissione abbiamo dibattuto di questi temi, riguardanti appunto il Titolo IV, Parte seconda, della Costituzione, che a parole si dice di non voler toccare, ma su cui in realtà qualcuno, con emendamenti sapienti (forse satanicamente sapienti), vuole intervenire. Qualcuno, esattamente il Gruppo di Forza Italia, aveva addirittura - me lo ricordava in maniera circostanziata il relatore Calderoli - espresso la convinzione di dover eleggere i membri del CSM ed anche della Corte costituzionale in maniera assai diversa da come democraticamente sono stati finora eletti, cioè assegnando un terzo degli eligendi al Presidente della Repubblica e i rimanenti due terzi al Parlamento riunito in seduta comune. Come voi capite, una legge elettorale come appunto l'Italicum è assolutamente incapace di rappresentare il pluralismo che la nostra Costituzione ci impone di seguire da sempre come stella cometa (rinunciando pertanto alla tanto richiamata governabilità, di cui tanti si riempiono la bocca). Ebbene, la stella cometa del pluralismo, con una legge elettorale come l'Italicum, avrebbe ben poco diritto di cittadinanza in un Parlamento in cui più dei sei settimi dei componenti fossero di estrazione della Camera dei deputati e soltanto il rimanente, pari a circa un settimo o poco meno, espressione di un Senato che verrebbe ad essere semplicemente contorno e - lasciatemelo dire - anche magro contorno. Il problema è stato sollevato anche da un collega del Gruppo del Partito Democratico, ed esattamente dal senatore Gotor, il quale ha presentato un emendamento volto a rafforzare il principio di rappresentanza relativamente all'elezione del Presidente della Repubblica, chiedendo che il Presidente della Repubblica possa essere eletto dal Parlamento in seduta comune con il concorso degli europarlamentari. Il fine è quello - appunto - di rafforzare o meglio contrastare in maniera ancora più efficace lo svuotamento di rappresentatività che comporterebbe un combinato disposto siffatto tra l'Italicum per la Camera dei deputati e il Senato di 100 senatori della Repubblica, di cui cinque esclusivamente di nomina del Presidente della Repubblica. Non mi soffermo - perché purtroppo per me e purtroppo anche per voi il tempo va ad esaurirsi - sulla quota da riservare agli eletti nella circoscrizione degli italiani all'estero. PRESIDENTE. Senatore Morra, deve concludere il suo intervento. MORRA (M5S). Sì, lo sto facendo. L'ho preposto poco fa. Se lei fosse stato attento... PRESIDENTE. Ho sentito. Il tempo, però, si esaurisce, al di là del suo impegno a concludere. MORRA (M5S). Comunque, lo capisco da solo. Se parametrassimo il numero degli eligendi per gli italiani all'estero ai condannati all'emigrazione che la classe dirigente del Paese ha determinato negli ultimi decenni, potremmo anche ripensare questo rapporto tra rappresentanti degli italiani residenti in Italia e rappresentanti degli italiani condannati all'emigrazione.
2014-07-22	PD	GiacobbeFrancesco	Signor Presidente, onorevoli colleghe e onorevoli colleghi, la scorsa settimana 298 vite innocenti sono state uccise da un missile di distruzione di massa, mentre l'aereo su cui viaggiavano sorvolava una zona di guerra al confine fra l'Ucraina e la Federazione Russa. Erano 298 persone in viaggio, per motivi di lavoro, per vacanze, per ricongiungersi a propri cari. Non avevano nulla a che fare con il conflitto che si svolge oltre 10.000 metri più in basso. Tanti di loro non ne erano nemmeno a conoscenza: purtroppo ne sono diventati le vittime. Non c'è nessuna spiegazione logica. Non ci sono scuse di nessun tipo. Le vittime provenivano da molti Paesi: dall'Olanda all'Indonesia, dal Regno Unito all'Australia, il Paese in cui risiedo. 38 sono le vittime che vivevano nel mio Paese di adozione e fra questi due fratellini e una sorellina, di 8, 10 e 12 anni, che assieme ai nonni ritornavano a casa dopo una vacanza in Europa: una famiglia completamente distrutta. C'era una coppia di Wollongong, una città proprio vicino a casa mia. Avevano aspettato fino al pensionamento del marito (fra l'altro, anticipato a causa di una malattia) per concedersi una vacanza da sogno, in Europa, viaggiando in prima classe. Potrei continuare così per ciascuna delle 298 vittime: ognuno di loro aveva una storia che purtroppo non potrà più raccontare. Nei giorni trascorsi ho sentito parlare di responsabilità e colpe: responsabilità materiale di chi ha lanciato il missile, responsabilità materiale e morale di chi ha fornito queste terribili armi di distruzione di massa, responsabilità morale di chi ha permesso all'aereo di volare in quella zona, responsabilità di chi alimenta questo conflitto. Purtroppo si tratta solo di parole che non restituiranno le vite perse alle loro famiglie. Io mi auguro che da questa terribile esperienza e tragedia il mondo possa imparare qualcosa per rendere il nostri cieli, e non solo i nostri cieli, più sicuri. Diceva Papa Francesco che i conflitti si possono risolvere solo con la pace. Sono perfettamente d'accordo: la violenza genera solo più violenza e sempre più spesso le vittime di violenza sono persone che niente hanno a che fare con il conflitto. Mi auguro inoltre che il nostro Governo si adoperi per far restituire le vittime innocenti di questa tragedia alle loro famiglie, per accertare la verità e le relative responsabilità, per adottare le misure necessarie per evitare tragedie del genere nel futuro. Infine, signor Presidente, sono sicuro di interpretare il pensiero delle colleghe senatrici e dei colleghi senatori nell'esprimere le nostre più sentite condoglianze ai Governi dei Paesi di origine delle vittime innocenti ed a tutte le famiglie che non rivedranno più i loro cari. Un pensiero particolare, permettetemi, va da parte mia al Governo australiano e alle famiglie delle vittime del mio Paese di adozione.
2014-07-23	M5S	SantangeloVincenzo	Signora Presidente, l'articolo 56 della Costituzione recita: «La Camera dei deputati è eletta a suffragio universale e diretto. Il numero dei deputati è di seicentotrenta, dodici dei quali eletti nella circoscrizione Estero». L'emendamento prevede l'immediata riduzione del numero dei deputati, quindi quello che noi diciamo da tempo: piuttosto che la snaturalizzazione del bicameralismo con la quasi eliminazione di una delle due Camere, la riduzione del numero dei parlamentari sia al Senato che alla Camera rappresenterebbe la soluzione ottimale, guardando anche al rapporto dei parlamentari nelle due Camere. Attualmente il numero dei deputati è di 630, 12 dei quali eletti nella circoscrizione Estero. Con questo emendamento il numero totale passerebbe a 360, e di questi sei sarebbe eletti nella circoscrizione Estero. In questo modo si manterrebbe un numero adeguato di deputati. Nel contempo si potrebbe ridurre anche il numero dei senatori, portandoli precisamente a 180, in modo che il rapporto tra senatori e deputati sia di uno a due. Si tratterebbe di una forte riduzione (ricordo che il numero complessivo dei parlamentari è di 945); se così non fosse, la soluzione potrebbe essere di portarlo a 750, ma 800 potrebbe rappresentare un numero ottimale. Ciò consentirebbe sicuramente di ridurre i costi in maniera più incisiva rispetto a quanto previsto dal testo attuale, lasciando il rapporto tra abitanti e parlamentari simile a quello attualmente esistente in Germania, Francia, Paesi Bassi e Polonia. Inoltre, con riguardo al terzo comma dell'articolo 55 della Costituzione, il diritto di elettorato passivo si acquisirebbe non più a 25 anni bensì a 21. L'emendamento è volto ad eliminare un'ingiustificata restrizione subita da soggetti minori di 25 anni di età. Tali soggetti si troveranno oggi in una condizione sociale sempre più vicina alle esigenze della società, avendo già effettuato a quell'età esperienze associative, di volontariato o di servizio sociale. Inoltre i più meritevoli - e quello della meritocrazia è uno degli elementi che ribadiamo da tempo - avranno già conseguito il diploma di laurea triennale. Peraltro, risultano ad oggi pochissimi deputati di età compresa tra i 25 e i 30 anni, per cui ciò consentirebbe di ringiovanire la classe politica in tutta l'Italia. Uno dei problemi fondamentali che noi tutti ci siamo trovati ad affrontare è il cattivo funzionamento della macchina delle istituzioni, non imputabile esclusivamente al bicameralismo o alla duplicazione delle competenze, ma alle persone stesse. Porto un esempio pratico. In questo momento, mi riferisco agli ultimi circa cinque o sei mesi, un organismo bicamerale (al riguardo mi chiedo anche che fine faranno peraltro le Commissioni bicamerali con questa riforma) è senza presidente, perché il presidente Gozi del PD ha mantenuto il doppio incarico per cinque mesi non consentendo, con le sue dimissioni, di andare a nuove elezioni. Mi riferisco alla Delegazione italiana presso l'Assemblea del Consiglio d'Europa. Ora, considerate che da quattro sedute viene convocata la Delegazione e viene chiesta una nuova elezione. A questo punto i partiti e le persone cosa fanno? Non si presentano perché sono ostaggio dell'ex Presidente, in questo caso di una forza politica di maggioranza, il PD, che non ha deciso cosa fare e allora i lavori di questa Delegazione sono assolutamente bloccati. Consideri, signora Presidente, che ci sono state delle sollecitazioni anche da parte dei Presidenti del Senato e della Camera per sbloccare questa situazione di impasse nella quale per ben sei mesi è caduta la Delegazione presso il Consiglio d'Europa. Si potrebbe allora, con un'operazione di buonsenso, stabilire un numero massimo di convocazioni, entro le quali si dovrebbe procedere a prescindere dal numero legale minimo garantito, in modo tale da bloccare queste operazioni di ostruzionismo inaccettabili, perché una Commissione non può essere ostaggio di una sola forza politica, ma deve essere rappresentativa di tutte le altre forze politiche. Se una forza politica convoca queste riunioni e le altre non vi partecipano, perché si parla per l'ennesima volta dello scambio di poltrone, e se c'è una sola persona (in questo momento è il sottosegretario Gozi del PD, mi dispiace dirlo, ma è lui) che sta tenendo in ostaggio l'intera Commissione, se andiamo al di là delle persone, attraverso delle modifiche che potrebbero essere anche delle semplici modifiche regolamentari, si potrebbe avere l'elezione del Presidente di un organismo bicamerale fondamentale come la Delegazione presso il Consiglio d'Europa dopo un certo numero di elezioni e non all'infinito. A questo punto mi chiedo anche, perché capisco che magari la maggioranza non riesca ad arrivare ad una sintesi e a mettersi d'accordo, quale sia la funzione delle opposizioni in queste Camere. In questo caso, considerate che addirittura Forza Italia - qui c'è il presidente Romani - e la Lega Nord sono rimaste ostaggio del Governo e quindi nemmeno loro partecipano alle assemblee per la votazione, non garantendo il numero minimo richiesto. Mi chiedo che vantaggio possa avere l'opposizione nel discutere e nel fare il giochino della maggioranza e quindi non presentandosi, senza così garantire il numero legale. Signora Presidente, faccio appello anche a lei se si può intervenire in qualche modo. Mi avvio alla conclusione, ma vorrei dire qualcosa anche sull'emendamento 1.1444, presentato dal senatore D'Alì. Il lavoro che si sta facendo in questi giorni porta anche a questo: ad un emendamento, a parere mio e del Movimento 5 Stelle, assolutamente ben fatto, perché condivisibile sia dal punto di vista della riduzione del numero dei parlamentari, 315 alla Camera e 150 al Senato, tutti eletti, quindi questa è una cosa importante, e sia perché prevede un'Assemblea costituente che si svolge con delle modalità assolutamente condivisibili. Ho letto il testo dell'emendamento del senatore D'Alì ieri sera e devo dire che è come se lo avesse scritto insieme al Movimento 5 Stelle. Se mi consente di sottoscriverlo, senatore D'Alì, le daremo con piacere tutto il nostro appoggio e il nostro supporto nel votarlo.
2014-07-23	M5S	ScibonaMarco	La mia idea di democrazia è incentrata sulla rappresentanza dei cittadini, e quindi definisco il bicameralismo perfetto la giusta rappresentazione della gestione della res publica in una scala di rappresentatività che va dall'anarchia, dove ognuno rappresenta se stesso, fino ad arrivare alla dittatura, dove solo uno è rappresentato. Ecco, molte delle modifiche che si vogliono apportare alla nostra Carta spingono verso questa forma di Governo, mentre, seppur utopicamente, la prima è quella che più si avvicina alla completa libertà di espressione dei cittadini. Tutti i gradi intermedi che deviano dal bicameralismo verso uno o l'altro estremo non fanno il bene della società e neanche fanno onore alla storia e alla cultura che ha scritto l'umanità da quando ha cominciato il suo percorso evolutivo. Ora, la Carta costituzionale rappresenta, anche solo per l'alto valore del dialogo da parte di tutte le forze politiche che parteciparono alla sua realizzazione, passando ovviamente per l'alto costo umano che si dovette pagare per arrivarci, il più alto esempio di garanzia della maggiore rappresentatività e salvaguardia dei diritti di ogni cittadino. Dicevo, quindi, se proprio bisogna mettere mano a questo testo, bisogna farlo con la calma e la più ampia condivisione possibile, facendo in modo che tutte, o almeno la maggior parte, delle diverse visioni di possibili democrazie siano soddisfatte. Nel momento in cui uno schieramento, ovvero un partito, cerca di metterci mano, e non è la prima volta che succede, dovrebbe avere una particolare cura nell'approccio e nel metodo, cercando la massima apertura possibile e lasciando alle opposizioni spazio adeguato affinché la diversa visione politica possa essere presa in considerazione. Questo era anche ciò che si auguravano i Padri costituenti, inserendo nella nostra legge primaria la possibilità di ricorrere a referendum popolare in caso di mancanza di maggioranza dei due terzi dei voti in Aula. Proprio perché la Carta è fondamentale per la vita stessa della Repubblica, i motivi per metterci mano dovrebbero essere assolutamente sostanziali e di merito, e non di carattere meramente mediatico e, questi sì, populista o, ancor peggio, un semplice calcolo di seggi per garantirsi il potere assoluto. Farne una crema fiorentina non è già un buon esempio di comportamento da statista, ma massacrarla facendo finta di creare riforme, spacciandole per fondamentali, richieste dall'Europa e necessarie per l'uscita dalla crisi è quasi criminale. I costi della politica, questi i motivi addotti per metterci mano, mi sembrano un po'... ma lasciamo stare. Per inciso, devo dare atto della bravura del Premier nel saper vendere il proprio programma di Governo, ma rimane pur sempre un venditore di pentole, quelli della peggior specie, quelli che vendono le pentole in cui si brucia la pietanza. Gran parte dei capoversi sono stati copiati dal programma del Movimento 5 Stelle, e fin qui denoterebbe intelligenza (politica s'intende), peccato poi lo sviluppo totalmente opposto rispetto al nostro nella parte sottostante. Quello dei costi della politica, sì, è un tema nostro, sentito e doveroso se si vuole dare una possibilità, un segnale, a questo martoriato Paese. Noi abbiamo trattato questo tema e lo stiamo realizzando, per quel che è possibile come forza di opposizione e in tutti i consessi in cui siamo stati eletti; la ricetta del Governo è leggermente diversa. Anziché tagliare i costi delle indennità, cosa che noi stiamo facendo, si vuole tagliare sulla rappresentatività, eliminando l'elezione diretta e/o diminuendo numericamente i componenti, eliminando di fatto la rappresentanza dei cittadini e spacciando il tutto come risparmio di soldi pubblici: la solita bugia. Effettivamente ho sottoscritto questo emendamento che va in quella direzione, ma almeno provvede ad una riduzione in entrambi i rami parlamentari. Sì, perché un conto è dire che diminuiamo il costo della politica dimezzando l'indennità; tutt'altra cosa invece è togliere la rappresentatività, in barba ai dettami costituzionali, diminuendone il fattore rappresentativo rispetto alla popolazione; banalmente - non abbiatevene a male - perché più è alto il numero delle sedie, più diventa difficile comprarle. Questo emendamento è per me un compromesso, è la prova provata che noi vogliamo contribuire a una riforma della Costituzione giusta ed equa. Ho aggiunto la firma per venirvi incontro, per mediare tra la mia posizione, più garantista, e quella, più radicale, uscita dalla 1ᵃ Commissione. È un gesto di buona volontà, e mi aspetto che contraccambiate anche voi, non per noi ma per i cittadini italiani. Infine, signora Presidente, mi consenta di ringraziare lei, l'Aula e i Capigruppo per aver lasciato libera da sedute la giornata del 26 prossimo venturo, in modo tale da permettermi di partecipare (anzi, invito tutti i colleghi a fare altrettanto) alla marcia No TAV che si terrà alle ore 14 di sabato da Giaglione a Chiomonte, in Valle di Susa, uno degli ultimi presidi della democrazia ancora esistenti in Italia.
2014-07-23	M5S	TavernaPaola	Cosa c'entra con la riforma? TAVERNA (M5S). Credo che ci sia ancora libertà di parola, oppure in Costituzione avete tolto anche quella? PRESIDENTE. Senatrice, parli rispettando le persone, la prego. TAVERNA (M5S). Io sto rispettando le persone. PRESIDENTE. Prego, continui il suo intervento. TAVERNA (M5S). Non l'ho detto io, l'ha detto l'Europa che era impresentabile, mi perdoni. Se neanche si possono riportare quelli che sono i commenti fatti dai giornalisti! PRESIDENTE. C'è una questione di linguaggio. La prego di proseguire il suo intervento. AIROLA (M5S). È una questione di regole, non di linguaggio. TAVERNA (M5S). Ieri abbiamo quindi assistito al tentativo di continuare ad approvare questa riforma nel più breve tempo possibile. Visto che le 10 di sera non bastavano per permettere in maniera democratica la discussione dell'intero provvedimento, abbiamo aumentato fino alle ore 24 e abbiamo aggiunto anche i sabati e le domeniche. Per noi non è un problema; ho quasi la sensazione, considerando i pochi applausi che l'accettazione del vostro calendario ha ottenuto da parte di chi lo proponeva o le facce sconsolate di chi si è visto approvare quanto aveva proposto, che forse ci sarà anche un'altra Conferenza dei Capigruppo. Da lunedì non avrò problemi a venire in tuta e scarpe da ginnastica; voglio vedere quanti di voi saranno in grado di mantenere il tour de force che avete imposto a quest'Aula e che state imponendo a questo Paese esclusivamente per far contento il capriccio di un Premier che deve fare un braccio di ferro con i parlamentari e che, probabilmente, deve portare il primo provvedimento utile in Europa per dimostrare che non è un Fanfulla da Lodi, considerando che in cinque mesi non ha fatto nulla di quello che aveva detto. Il primo provvedimento - guarda un po' - è proprio il provvedimento più importante: la riforma costituzionale. I colleghi mi fanno presente che... ma va bene, vi risparmio. PRESIDENTE. Può procedere, senatrice Taverna. TAVERNA (M5S). Sì, procedo. Posso anche prendermi delle piccole pause per riflettere, considerando l'importanza della discussione. Nei dieci minuti concessimi mi prendo qualche pausa, rifletto, pondero le parole per non risultare offensiva nei confronti dei colleghi che si sentono offesi da qualche parola, ma non dai fatti che continuano a portare avanti in maniera sicura e spavalda insieme al loro capobastone. L'emendamento riguarda la riduzione dei parlamentari. Poi parleremo della modalità con cui li volete eleggere e dopo dell'immunità che intendete concedere a condannati vari che volete portare qui in Senato tanto per evitargli di andare nelle patrie galera. È un progetto che abbiamo già spiegato e che è chiaro a tutti. Anche se qualcuno continua a rimanere non sufficientemente informato, considerando anche che la stampa ha deciso che l'unica cosa che va resa nota sono le fantasie del vostro Premier nonché i proclami. Ma noi aspettiamo pazientemente. Prima di tutto di veder naufragare questa riforma, a totale vantaggio del popolo italiano. Aspettiamo poi Renzi ad ottobre quando cominceremo a parlare di conti, aspettiamo di veder finire il semestre europeo durante il quale, probabilmente, rimarrà buono buono, per non dire agli italiani che siamo al fallimento. Infine, aspettiamo anche l'appuntamento con il disegno di legge di stabilità, quando dovrete togliere la pelle agli italiani, perché in questi due anni che abbiamo trascorso insieme non avete fatto assolutamente nulla affinché questo Paese potesse riprendersi ed essere degno di stare in Europa e i cittadini di stare in un'Italia effettivamente democratica.
2014-07-23	M5S	TavernaPaola	Troveremo infilati dal reggente di turno - questa volta il signor Renzi - i vari seguaci dell'una o dell'altra corrente. Anzi, vorrei far presente ai senatori ancora in Aula, che tanto si accalorano nel portare avanti questa linea, che coloro che sono entrati e che all'epoca appartenevano alla corrente bersaniana non troveranno posto alla Camera. Quando si andrà alle elezioni, di là metterà i suoi. Visto che state facendo tutti questi esempi di democrazia e del perché state portando avanti questa bella riformina, anche se oggi salvate il progetto del vostro nuovo capetto, non sarete ricompensati. Stiamo aspettando di vedere se la ricompensa arriverà a Letta, considerando che la Mogherini era impresentabile e che, quindi, probabilmente, dopo averlo defenestrato dal Parlamento, lo proporrà in Europa.
2014-07-24	M5S	MorraNicola	Signora Presidente, questo emendamento è molto, molto semplice, perché puramente soppressivo, come si suol dire nel lessico del diritto parlamentare. In particolar modo, esso si propone di abolire il Capo I e il Capo II della riforma proposta dal disegno di legge n. 1429. Benissimo. Perché siamo favorevoli a questa proposta emendativa? Di fatto, i Capi I e II della riforma cosiddetta Boschi-Renzi esprimono la filosofia dell'intento riformatore a tuttotondo. Pertanto, dichiarano espressamente la volontà di chi propone questa modifica della Carta costituzionale, al fine di ristrutturare gli equilibri parlamentari e le competenze e le facoltà attribuite al supremo organo di garanzia che, secondo la nostra Carta, è costituito - appunto - dal Presidente della Repubblica. Ora, cos'è che ci garba poco in questo Capo I? Ormai sono state scritte, non pagine, ma monografie intere su come pesi e contrappesi, con il combinato disposto dell'Italicum (come è già stato ricordato da altri colleghi), verrebbero a saltare, con una miscela che, conclusivamente a questo processo, porterebbe in modo esplosivo a sbilanciamenti a favore del potere decisionale. Alla fine degli anni Novanta, in alcuni suoi studi, Mimmo Losurdo ascriveva tali sbilanciamenti a una tendenza bonapartistitica presente in molte democrazie dell'Europa occidentale, non esclusa quella italiana. Losurdo ravvisava nel berlusconismo il fenomeno politico-sociale che meglio incarnava tale deriva; tuttavia a me sembra che, a questo punto, anche il renzismo possa essere considerato con tratti molto simili al berlusconismo. Dico questo perché nella composizione del Parlamento, per come interviene il Capo I della riforma, si realizza un evidente squilibrio a vantaggio di una Camera, che rimane numericamente inalterata, cioè la Camera dei deputati, al fine di consentirle una palese supremazia sull'altra Camera, cioè il Senato della Repubblica (che prima doveva essere il Senato delle autonomie oppure delle istituzioni territoriali), che per ragioni numeriche e quindi quantitative viene assolutamente condannata all'irrilevanza nei confronti della prima Camera. Ad un attento osservatore non può sfuggire che i rapporti quantitativi costituiscono le premesse su cui fondare passaggi qualitativamente importanti. Il depotenziamento numerico e pertanto quantitativo del Senato di per sé costituisce un rafforzamento implicito dell'altra Camera. Ad esempio, tutti i nostri organismi di garanzia eletti dal Parlamento in seduta comune verrebbero ad essere alterati, modificati e - mi si lasci dire - sviliti perché, non una Camera, ma - preciso - una Camera eletta con una legge elettorale decisamente maggioritaria e decisamente funestata da un premio di maggioranza abnorme consentirebbe ad una forza capace elettoralmente di rappresentare la maggior minoranza presente nel Paese, ma dotata di una forte struttura organizzata, di fare l' en plein, come si suol dire, di prendersi tutto. Dunque, il Presidente della Repubblica verrebbe ad essere monopolizzato da chi magari potrebbe ottenere il 20-25 per cento o poco più dei voti, e altrettanto il Consiglio superiore della magistratura; la Corte costituzionale risentirebbe ancor più di questi rapporti numericamente assai infelici, perché - appunto - la logica del maggioritario permeerebbe di sé il Parlamento tutto, sottraendo allo stesso rappresentatività e indirizzandolo verso il mito - che a nostro avviso è un falso mito - della governabilità. Quest'ultimo è un mito che richiama il decisionismo, che un tempo si insegnava nelle scuole e nelle università italiane, e che dovrebbe essere ricondotto all'alveo della tradizione culturale e politica della destra, della destra dell'uomo forte che, comunque, vuol fare e vuole agire. Queste parole le spendo affinché (non mi interessa se alla mia sinistra o alla mia destra) chi ha veramente a cuore la democrazia come dimensione dell'ascolto reciproco e come dimensione della decisione che vi è maturata ascoltandosi e dialogando con gli altri per poi ottenere una decisione il più possibile condivisa faccia appello a quei valori, che un tempo erano di tantissimi in quest'Aula, affinché su questo emendamento si possa trovare una convergenza che non sia baricentrica nel movimento, ma policentrica. Il Parlamento ha infatti necessità di rappresentare quel pluralismo culturale antropologico, sociale, economico, politico e anche storico che di per sé rappresenta il nostro Paese. Noi, secondo la nostra Costituzione, siamo un Paese uno ed indivisibile, ma non vorrei che a seguito di questa riforma tale unità possa diventare un'univocità che non dà voce alle minoranze, perché un Paese è ricco nella misura in cui riesce a valorizzare il paradigma della «biodiversità», e quindi la capacità di raccogliere per sé e per le proprie istituzioni le voci, anche le più discordanti possibili, che arricchiscono il dibattito culturale e politico e che non lo mortificano. La diversità è motivo di ricchezza per chi è sinceramente democratico, pur nel rispetto della coerenza nei confronti dei principi fondatori dello stesso stare insieme, il cosiddetto patto fondativo su cui si regge ancora oggi una Repubblica che ha vita così giovane. Se noi dimentichiamo questa lezione, che ci viene lasciata anche da chi si è speso per la guerra di resistenza, daremo credito a chi sposa la filosofia per cui l'importante sarebbe decidere e questa filosofia, già nel 1921 e nel 1922, ha prodotto esiti che tanti ricordano e che vorrei sommessamente ricordare all'Aula. Per quanto riguarda la soppressione del Capo II, torno a ripetere che anche all'interno di chi è voce della maggioranza (e pertanto il Partito Democratico) ci sono state intelligenti prese di posizione da parte di senatori che hanno inteso presentare emendamenti affinché la stessa... PRESIDENTE. La invito a concludere. MORRA (M5S). ...elezione del Presidente della Repubblica venga ad essere una procedura - dovendo subire questa imposizione della riforma con tali modalità - allargata quanto meno agli europarlamentari, e cioè a eletti secondo modalità proporzionali, per contrastare una deriva maggioritaria e decisionista che forse, in maniera allucinata (questo non lo debbo decidere io), alcuni potrebbero ricondurre ad una svolta autoritaria. Son convinto che questo non è nelle intenzioni dell'Esecutivo, ma appunto per questo motivo, per fugare dubbi, per fugare perplessità, perché non accogliere questa semplice soppressione dei Capi I e II del disegno di legge n. 1429?
2014-07-24	M5S	EndrizziGiovanni	All'articolo 20 si prevede di elevare a rango normativo il ruolo e le funzioni dell'organismo di una fondazione di diritto privato, costituita da organizzazioni rappresentative delle principali categorie di soggetti interessati alla materia contabile, attribuendo a tale fondazione il potere di emanare i principi contabili nazionali, fornire supporto all'attività del Parlamento e al Governo, partecipare al processo di elaborazione dei principi contabili internazionali adottati in Europa; tutte materie queste sulle quali noi dovremmo "essere sul pezzo", pronti, organizzati e non da oggi; invece si va ad improvvisare, a rincorrere non l'urgenza, ma le conseguenze dell'inerzia e dell'inettitudine.
2014-07-24	PD	PuppatoLaura	Grazie, signora Presidente. Spero che anche io un giorno potrò avere un microfono perché è un bel po' che non funziona. La collega vicino ce l'ha rotto, quindi siamo praticamente escluse dal dibattito. Speriamo che la spending review non arrivi a tanto. PRESIDENTE. Deve parlare più vicina al microfono perché non si sente nulla. PUPPATO (PD). Ma allora è un boicottaggio! Innanzitutto vorrei unirmi ai ringraziamenti della collega Fabbri e dei colleghi che mi hanno preceduto, in particolare i colleghi Mucchetti e Marinello, che è il Presidente della 13ᵃ Commissione, a tutti coloro che hanno collaborato fattivamente nel corso di questi giorni e, devo dire, anche di queste notti, visto che stanotte l'abbiamo passata a dibattere questo tomo di emendamenti che hanno modificato in senso molto ampliativo e positivo il decreto-legge presentato dal Governo, che certamente può essere assoggettato, come dobbiamo ammettere debba essere, a parte delle critiche che ho ascoltato da parte dei Gruppi di opposizione. Infatti, è pur sempre vero che da troppo tempo stiamo dicendo che vorremmo evitare di dover legiferare inserendo troppi argomenti nell'ambito dei decreti-legge che andiamo a convertire, visto che ciò rende anche difficile all'esterno comprendere quali siano gli obiettivi del lavoro che ci siamo accinti a fare. Anche rispondendo a una serie di critiche che sono arrivate dai colleghi Orellana e Bernini, vorrei cercare di portare l'attenzione sul lavoro che abbiamo fatto e che credo sia complessivamente serio, anche se non lesinerò un paio di critiche rispetto ad alcune tematiche. Posto il provvedimento in esame sul piatto della bilancia, si tratta decisamente di un lavoro che pende molto nel senso della positività per questo Paese e credo, a buona ragione, che possa recare il titolo di decreto-legge competitività. Dico questo perché ritengo non si possa negare che il cammino da noi intrapreso soprattutto dalla venuta del Governo Renzi, ma anche prima con il Governo Letta, vuole portare l'Italia fuori da un sistema farraginoso, pesante, burocratico di allungamento dei tempi e di scarsa trasparenza nelle procedure; un sistema che ha reso l'Italia un Paese difficile, non solo per chi ci abita e per chi insiste nel volerci lavorare e fare impresa, ma anche per gli investitori stranieri che hanno trovato spesso enormi difficoltà laddove non fossero passati attraverso il sistema della clientela o ancor peggio, come purtroppo si è verificato, della corruzione. Credo quindi che vadano certamente evidenziate alcune questioni che abbiamo trattato nel provvedimento in esame. Innanzitutto, con tutti i sistemi disponibili e che riusciamo a recuperare attraverso le maglie strette delle difficoltà economiche e di bilancio che viviamo, stiamo continuando a puntare ad alimentare sempre più l'occupazione attraverso ogni iniziativa volta a favorire con forza chi intende intraprendere e quindi utilizzare il termine «fare impresa» nel modo più evoluto, moderno, e capace di produrre occupazione. Lo facciamo nei confronti delle imprese agricole, con un credito d'imposta importante, fino al 40 per cento delle spese sostenute, e la detrazione del 19 per cento delle spese sostenute per i canoni d'affitto di terreni agricoli. Lo facciamo nei riguardi delle piccole e medie imprese, ad esempio fornendo un credito di imposta nella misura del 15 per cento per investimenti (articolo 18), andando incontro, come Stato e come Paese, a coloro che intendano investire a favore dell'Italia. Vogliamo anche incentivare l'assunzione dei lavoratori e, in particolare, i lavoratori agricoli trovano alcune risposte interessanti in questo disegno di legge. Vi è poi un ulteriore elemento che rafforza tutto questo, con ampi stralci del provvedimento che identificano, ad esempio, il rafforzamento patrimoniale e quindi delle piccole e medie imprese. Abbiamo ridotto da 120.000 a 90.000 euro il requisito per le imprese per riuscire ad attivarsi sui mercati internazionali grazie ad un credito che può derivare da un inserimento delle loro azioni nelle varie attività di quotazione. Vogliamo anche ampliare la fonte di finanziamento alle imprese; si tratta di un'iniziativa per certi aspetti sperimentale e coraggiosa quella che ha voluto inserire in questo disegno di legge la possibilità che tra i finanziatori vi siano non soltanto le banche e gli istituti finanziari, ma anche le compagnie di assicurazione. Ancora, insistiamo nel credere che le piccole e medie imprese trovino la loro fonte di approvvigionamento di lavoro anche nell'investimento in bonifiche, di cui il Paese ha straordinario bisogno, nell'investimento in materia di dissesto idraulico e geologico e, perché no, anche nel finanziamento che stiamo attuando per 350 ulteriori milioni di euro per gli edifici scolastici di ogni ordine e grado, affinché si possa intervenire per garantire sicurezza e bellezza nelle scuole. Insistiamo infatti nel continuare a pensare che l'Italia è anche come si manifesta attraverso le sue migliori istituzioni. In questo provvedimento recuperiamo alcuni aspetti rilevanti, uno dei quali voglio richiamare in maniera precisa: la dinamica relativa alle commissioni VIA e VAS. Ben due articoli si occupano di questo meccanismo. Il motivo è che esso rientra tra le tante questioni pesanti, farraginose, ma - ahinoi - anche molto poco trasparenti, se è vero come è vero che la procedura di infrazione comunitaria n. 2086 del 2009 condanna l'Italia perché ha negato l'accesso all'informazione ai cittadini, imponendo modifiche non logiche, non comprensibili, né accettabili per un Paese che fa parte del mondo occidentale, relativamente ai processi politici pubblici di partecipazione e conoscibilità delle varie procedure, soprattutto nelle grandi opere. Ne vediamo gli esiti esattamente in questo periodo. PRESIDENTE. Dovrebbe concludere, senatrice. PUPPATO (PD). Mi spiace, perché sono arrivata a meno della metà del mio intervento, però va bene, capisco che il tempo è trascorso. PRESIDENTE. Il suo tempo è il tempo che le ha dato il suo Gruppo. Eventualmente può ripartirlo con altri colleghi. PUPPATO (PD). Certamente. Anche il tema relativo ai rifiuti trova utili sviluppi, alcuni relativi ai RAEE, proprio grazie al lavoro dei colleghi che hanno presentato emendamenti in Commissione, vuoi relativi al fatto di voler considerare per la prima volta i rifiuti come una risorsa. Siamo ancora lontani dall'obiettivo, ma stiamo iniziando a comprendere che i rifiuti sono materia prima seconda. Si affronta quindi il tema della riciclabilità e soprattutto della circolarità del rifiuto, che l'Europa ci presenta, con la Commissione europea che si è riunita il 2 luglio scorso, ricordandoci che dobbiamo recuperare il più possibile la materia prima, non bruciarla, non consumarla, non cancellarla sottoterra con le discariche bomba. Tutto questo vuol dire che abbiamo lavorato in maniera piuttosto seria. Ci sono degli aspetti che hanno visto un forte dibattito all'interno del mio Gruppo, ad esempio sul sistema SISTRI, che ha visto finalmente uno stop dopo oltre 500 milioni di spesa da parte delle oltre 400.000 imprese italiane che hanno dovuto assoggettarsi ad un sistema davvero molto opaco e molto poco accettabile... PRESIDENTE. La pregherei di concludere, senatrice Puppato. PUPPATO (PD). Concludo subito. ...con costi che non si giustificano rispetto al fatto che abbiamo pagato cinque o sette volte di più quello che sul mercato si trovava a sette volte di meno. Anche qui la magistratura sta facendo il suo corso e noi dobbiamo aprire la porta, come stiamo per fare grazie all'intervento previsto nel provvedimento in esame, per cui, entro il 30 giugno 2015, andremo a fare un nuovo appalto europeo per valutare le imprese che si offrono...
2014-07-24	PD	VaccariStefano	Aggiungo poi che è stato il capogruppo del Partito Democratico, in 13ᵃ Commissione, il collega Caleo, a proporre al Governo una norma che, ancorché sfidante le norme europee sulla concorrenza, indicasse la strada per mettere al bando definitivamente le borse di plastica non biodegradabile e sostenere una filiera della produzione di bio- shopper. Ancora altre modifiche sono state apportate al decreto-legge migliorandolo, ma che per brevità non cito nella loro totalità. Sono proposte e modifiche che danno la cifra di un impegno seriamente riformista in campo ambientale, un impegno non ideologico, ma serio e responsabile. Ritengo opportuno terminare il mio intervento con qualche considerazione su un argomento che in queste settimane e anche in queste ore è stato oggetto di numerosi fraintendimenti, prese di posizione ideologiche, condite purtroppo da offese, insulti e falsità. Sto parlando ovviamente della vicenda dei richiami vivi, in aggiunta ad un altro paio di modifiche che sono state opportunamente apportate alla legge n. 157 del 1992 con i nostri emendamenti. Dopo anni di polemiche ideologiche, infatti, ieri le Commissioni 10ᵃ e 13ᵃ, grazie alla collaborazione del Governo, del Servizio degli affari europei, del Ministro dell'ambiente, e ad una lunga e ampia consultazione (che si è svolta prima), che ha permesso di raccogliere i contributi di tutte le sensibilità che i portatori d'interesse hanno espresso, che hanno trovato un'equilibrata ed avanzata sintesi nel provvedimento approvato, all'articolo 16, nel quale si coniugano storie e tradizioni che coinvolgono centinaia di migliaia di cittadini nel nostro Paese, con la giusta esigenza di operare con rigore scientifico e avendo attenzione al benessere animale da parte di quanti detengono e usano i richiami vivi. Cambiando il testo proposto dal Governo su questo punto, con la nuova norma il nostro Paese si allinea all'Europa (alla Francia e alla Spagna, ad esempio) e al mondo scientifico anche per l'uso degli strumenti da utilizzare che potranno solo essere selettivi e non lesivi, come quelli utilizzati in altri Paesi europei, conformi all'allegato IV della cosiddetta direttiva uccelli, con il coinvolgimento del personale ISPRA che avrà il dovere della formazione, dell'autorizzazione e del controllo. Si conferma così l'importanza e il ruolo dell'ISPRA e della ricerca che, purtroppo, non è compreso dalle frange più estremiste, di una parte o dell'altra. Il decreto-legge che si propone all'Assemblea per la conversione mette l'Italia all'avanguardia fissando, senza equivoci, i compiti e il ruolo delle istituzioni, del Governo, delle Regioni e delle Province, le quali avranno tutti gli strumenti per superare ritardi, limiti e qualche «furbizia» nella costruzione delle banche dati e per definire strumenti di controllo efficaci ed immediati, che verranno fissati in un decreto governativo. Infine, per quanto riguarda le altre modifiche che riguardano le nutrie, abbiamo semplicemente escluso questa specie dalle ipotesi di tutela inserite nella legge n. 157 del 1992, dal momento che si tratta di una specie alloctona invasiva tra le 15.000 indicate dall'Unione europea, che il Parlamento europeo ha chiesto ad ogni Stato membro di limitare perché pericolosa per la biodiversità. Voglio ricordare che i danni causati dalle tane di questi e altri animali sono stati riconosciuti tra le concause del collasso degli argini del fiume Secchia, che ha prodotto l'alluvione del 17 gennaio scorso nella provincia di Modena. Credo che su questo tema non siamo in presenza di nessuna barbarie, nessuna pagina penosa, ma solo di interventi puntuali e non ideologici, perché su tali questioni la storia che ci lasciamo alle spalle, referendum compreso, ci insegna che serve maggiore serietà, maggiore correttezza e senso di responsabilità piuttosto che agitare fantasmi e fare terrorismo ideologico.
2014-07-25	M5S	FucksiaSerenella	Il decreto competitività, oltre che grande opportunità per definire importanti misure per il rilancio economico e culturale del Paese, poteva essere anche un'occasione per dimostrarne la civiltà. Il Senato, invece - in una lunga notte, in cui non sono stati contati i voti dati dalle mani alzate agli emendamenti, che spesso non sono stati neanche guardati, se non con una fretta assoluta - ha approvato, con 22 voti a favore e 18 contrari, il testo del Governo. Quest'ultimo consente ancora la cattura e l'utilizzo dei piccoli uccelli migratori come richiami vivi, nonostante le richieste contrarie dell'Europa e delle centinaia di migliaia di cittadini che in queste settimane hanno sottoscritto le petizioni e testimoniato la loro indignazione a Governo e politica. A nulla sono servite le 50.000 firme consegnate al Parlamento dalla LIPU per cancellare questa pratica cruenta e aberrante.
2014-07-25	M5S	FucksiaSerenella	Oggi non facciamo un passo avanti, ma partiamo per il semestre europeo con il piede sbagliato, inciampando non sui sassi che metteremo sui binari del treno della vergognosa riforma costituzionale, ma sull'ennesimo cartellino rosso di richiamo (che non è dei suddetti uccelli, ma dell'Europa). Faremo la solita figura di coloro che si piegano alle lobby, quando non delle banche, degli istinti primordiali ed efferati, che comunque consentono voti. Inoltre - aggiungo - in Commissione avevamo presentato un emendamento soppressivo delle disposizioni che consentono il rilascio della VIA ex post. Ne avevamo presentato uno identico a quello del PD: naturalmente quello del Movimento 5 Stelle è stato respinto, mentre quello del PD è stato invece approvato. Siamo contenti comunque per questa vittoria; le vittorie sono belle anche quando hanno molti padri.
2014-07-25	M5S	NugnesPaola	La promessa di fare tanto, fare subito, fare presto (prima un provvedimento al mese, poi un provvedimento ogni tot giorni) ha creato in queste Aule un effetto imbuto davvero molto grave per lo svolgimento dei lavori. Ci troviamo infatti a dover discutere un disegno di legge costituzionale che, come ho già avuto modo di dire, è d'iniziativa governativa (e questa è già un'anomalia grave), per la cui discussione sono stati contingentati i tempi. Ciò avviene perché ci troviamo con una serie di scadenze di decreti-legge e di provvedimenti che dovremo esaminare a settembre: è vero, a settembre dovremo affrontare i provvedimenti sul lavoro e poi la legge di stabilità. Allora probabilmente non erano questi i tempi né i modi per affrontare il disegno di legge costituzionale. Il Governo dovrebbe imparare a fare il Governo, perché noi sappiamo che i tre poteri dello Stato sono ben distinti. Mi sorge il dubbio che il motivo per cui qualche anno fa fu tolto dalle scuole lo studio dell'educazione civica è un po' funzionale allo sbriciolamento della conoscenza che è in atto da qualche decennio. È facile capire che il Governo dovrebbe assolvere alla funzione esecutiva, che si traduce in tanti poteri, tra cui quello di provvedere agli 800 decreti attuativi (di cui 183 pendono solo per quanto riguarda il Governo Renzi dall'inizio dell'anno). I provvedimenti mancano infatti di allegati e tabelle, il che li rende assolutamente nulli, in quanto, una volta approvati, se non hanno i decreti attuativi non diventano esecutivi. Sappiamo che mancano tabelle anche al decreto legislativo n. 152 del 2006, quindi siamo in una situazione gravissima. Il Governo avrebbe avuto tanto su cui lavorare per migliorare il Paese, e invece ha fatto questa produzione continua, abnorme, bulimica di decreti-legge e di disegni di legge costituzionale per poi venirci a dire che non ci sono i tempi. Avremmo dovuto essere tutti presenti nelle Commissioni 10ᵃ e 13ᵃ per sapere cosa è successo a questo proposito. A noi è stato presentato il decreto-legge n. 91 del 2014 che, da solo, avrebbe dovuto attirare l'attenzione del Paese e la discussione di tutti su un provvedimento che già è omnibus, e questo è grave, perché si occupa di troppe materie, e tutte molto delicate. Benché i Presidenti di Commissione, all'inizio della discussione, avessero anche loro convenuto sul fatto che questo decreto era troppo pieno, carico e complesso, il 21 di questo mese, alle 22,30, è arrivato il maxiemendamento sull'ILVA, e quindi si è compresso un altro decreto all'interno di questo stesso decreto, quando questo era già in scadenza, ossia si è chiesto alle Commissioni di discutere in poche ore quello che un decreto richiedeva di discutere in 60 giorni. Stiamo quindi comprimendo qualunque cosa, qualunque discussione: si comprimono e si contingentano i tempi dei disegni di legge costituzionale e dei decreti-legge, come nel caso del sesto decreto sull'ILVA. Ne consegue che, su argomenti importantissimi, come quelli trattati nel decreto n. 91, non c'è stato tempo; infatti le Commissioni hanno dovuto lavorare di notte, con grandissimo disagio e grandissima difficoltà per chi ha passato tutta la notte sul provvedimento, quando poi il giorno dopo era costretto a lavorare sul disegno di legge costituzionale. Io non credo che stiamo facendo bene: credo al contrario che stiamo facendo malissimo. Quello che è importante sottolineare è che c'è una differenza tra il governare e il comandare. Si parla spesso in queste Aule, ho sentito il senatore Zanda dirlo, del fatto che ad un certo punto, dopo che si è lasciata parlare l'opposizione, bisogna pur prendere le decisioni. Ma lasciar parlare le opposizioni non significa dare loro un tempo in cui possono sfogare i loro bisogni: significa cercare il consenso. Il consenso è alla base del governare, questa è una cosa fondamentale su cui dobbiamo ragionare tutti, su cui dobbiamo porre la massima attenzione. Governare significa essere tanto forti, grandi e saggi, soprattutto forti di un 40,8 per cento, da poter ascoltare e creare il consenso. L'Assemblea dovrebbe servire a questo: a creare il consenso e arrivare quindi ad una decisione condivisa. Questo è governare. Invece noi vediamo il braccio di ferro, il pugno di ferro, vediamo i muscoli virili di una prepotenza governativa che può soltanto portare all'ingovernabilità. Non c'è un'altra soluzione. Vorrei avere qualche minuto per parlare anche di quello che è previsto in questo decreto, che contiene anche licenze per le bonifiche. Non c'è stato verso di creare questo procedimento semplificato, perché qui si semplifica tutto, di controlli intrecciati con le agenzie ambientali, e non è stata data la possibilità neanche alla Regione che deve rilasciare il consenso di dare delle prescrizioni, nel caso in cui gli accertamenti, i carotaggi e i monitoraggi fatti senza contraddittorio dalle persone interessate a farli non fossero buoni, nel caso quindi che il progetto non fosse all'altezza. No, non è stata accettata la proposta affinché la Regione potesse rilasciare richieste di approfondimento. Allo stesso modo, per il richiamo vivo, si chiedeva di superare questa iniqua e veramente sorpassata idea per cui siamo in deroga con l'Europa, e quindi in procedura d'infrazione; e invece no, perché c'è sempre il pugno di ferro, il braccio muscoloso e virile che vuole comandare. Inoltre, si è proceduto a questo cambio di destinazione per i siti che erano stati militari e che automaticamente diventano siti industriali, per mantenere decine di volte più alti i livelli di contaminazione, e questo vorrà dire che questi siti non verranno mai più dati alle popolazioni, che questi territori bellissimi (molto spesso, come in Sardegna, si tratta di territori stupendi), non torneranno mai più alle popolazioni e ancora una volta i più forti avranno la vittoria. E ancora, sul decreto "spalma incentivi" si è riusciti a fare peggio, con un emendamento che ha causato il braccio di ferro con il Governo e il protrarsi dei lavori in Commissione per tutta la notte. Si è riusciti a fare peggio di quello che era contenuto nell'articolo governativo. Nonostante abbiamo - giustamente - difeso il diritto di coloro i quali avevano fatto un investimento legale e sottoscritto un accordo con il Governo, con il GSE che è parte governativa (è lo Stato), non possiamo accettare che adesso, per la pressione di questi grandi finanziatori, si corra il rischio di creare un peso sul debito pubblico. Questo è contenuto nell'emendamento dei relatori che - debbo dirlo - il Governo non voleva fare approvare, ma con un braccio di ferro forte è passato. Ciò costituisce un grosso rischio, perché quella forzatura, con un provvedimento retroattivo che andrà comunque a colpire le fonti rinnovabili, adesso cadrà anche sulla testa di tutti gli italiani in quanto il rischio che si ripercuota sul debito pubblico è effettivo e reale. Vorrei richiamare l'attenzione di tutti sul fatto che quello che sta accadendo con il disegno di legge di riforma costituzionale ha uno stretto rapporto con provvedimenti come il decreto-legge n. 91 in esame, perché quando sarà ratificata questa gestione dittatoriale, non c'è altra parola per descriverla... PRESIDENTE. Senatrice Nugnes, siccome sono trascorsi 11 minuti dall'inizio dell'intervento, la invito a concludere. NUGNES (M5S). Sì, adesso concludo. Quando sarà ratificata questa gestione del potere governativo che attira a sé tutti i poteri, quello legislativo e - purtroppo - come abbiamo visto nel disegno di legge c'è il pericolo che ci sia ingerenza anche sulla magistratura, non avremo più possibilità di parola. Ma questo è un fatto che già sta avvenendo in tutte le Commissioni e nelle nostre Aule.
2014-07-25	PD	CaleoMassimo	C'è stato un prezzo da pagare: lo dice il Capogruppo della Commissione ambiente che, assieme al suo partito, in questi mesi, ha lavorato per sostenere in tutti i modi l'energia pulita e il raggiungimento degli obiettivi che non solo l'Europa, ma il mondo intero si deve porre.
2014-07-25	PD	CaleoMassimo	Energia pulita e posti di lavoro: credo che questa sia la road map per i prossimi mesi del nostro Governo in Europa. Maggiori opportunità per i produttori di energia pulita e una riflessione sul modo e sulle politiche da attuarsi per raggiungere i nuovi e più importanti obiettivi che ci siamo imposti: una diminuzione dei gas climalteranti, un aumento dell'efficientamento energetico degli edifici e, in generale, del nostro Paese. Abbiamo ottenuto importanti risultati di modifica, ne cito uno per tutti: l'esenzione degli oneri di sistema per gli impianti sotto i 3 chilowattora. Abbiamo proposto l'aumento del range da 200 a 500 chilowattora dello scambio sul posto: non è stato accettato dalla Commissione bilancio, ai sensi dell'articolo 81 della Costituzione, però mi pare che il Governo su questa proposta fosse d'accordo. Credo che su questo punto - lo dico rivolgendomi al vice ministro De Vincenti - bisognerà ritornarci con apposito provvedimento. Se ce la facciamo, chiederei di trasformare quell'emendamento in un ordine del giorno. Però, in questo decreto-legge sono contenuti anche importanti pezzi della politica ambientale che il nostro Paese deve portare avanti. Vi dicevo poc'anzi degli obiettivi del 2030 sui gas climalternati. Credo che alcuni pezzi che possono contribuire al raggiungimento di quegli obiettivi siano all'interno del decreto-legge n. 91. Sono stanziati 350 milioni per l'efficientamento energetico. Credo che questo sia un primo passo, non sufficiente ma importante in quella direzione perché fra i tre obiettivi che dobbiamo raggiungere quello dell'efficientamento energetico era il più lacunoso, quello più in difficoltà. È chiaro che l'uomo interferisce in maniera pesante sulla modificazione del clima, però ha anche la possibilità, attraverso azioni concrete, di contrastare questa deriva; e nel provvedimento in esame ci sono importanti risorse per raggiungere questo obiettivo. Ci siamo soffermati, durante la discussione svolta in Commissione e nei mass media, su alcuni punti importanti che, secondo me, hanno nascosto altre misure inserite in questo decreto-legge. Me ne vengono in mente due, ma ce ne sono altre: bioshopper, di cui poi vi dirò, nonché un'azione importante contro l'inquinamento marino e norme più incisive sulle carrette del mare. Quello relativo alle bioshopper credo sia un risultato importantissimo, forse un po' trascurato. Abbiamo inserito una norma che stabilisce l'immediata entrata in vigore della sanzione pecuniaria del pagamento di una somma che va da 2.500 a 25.000 euro, che si moltiplica in caso di quantità ingenti, per i furbetti che, in barba al divieto partito nel gennaio 2011, continuano a commercializzare sacchetti di plastica o falsi bioshopper non biodegradabili e non compostabili secondo lo specifico standard europeo. Vorrei sottolineare come dal 2011 nel nostro Paese si sia dimezzata la quantità di buste di plastica immesse sul mercato, favorendo lo sviluppo di un ramo della green economy e i produttori di bioplastica. Credo che questo provvedimento, con sanzioni certe, possa aumentare l'importante mercato della green economy. Quanto all'ILVA, è stato oggetto del primo provvedimento importante che il sottoscritto ha trattato da quando è seduto in Senato. Non abbiamo arretrato di un millimetro rispetto all'impostazione che il Partito Democratico ha tenuto in questi anni. Continua il nostro lavoro di vigilanza in merito al risanamento ambientale dell'industria di Taranto. Abbiamo inserito e approvato all'interno del testo delle misure che, in linea con quanto già fatto nei mesi scorsi, velocizzano i tempi dell'attuazione del risanamento. Sono aumentati i poteri conferiti al subcommissario che coordina ed è responsabile in via esclusiva dell'attuazione degli interventi previsti dal piano e definisce, d'intesa con il commissario straordinario, la propria struttura, le relative modalità operative e il programma annuale delle risorse finanziarie necessarie per far fronte agli interventi. Ritengo inoltre che sia stato raggiunto un risultato storico.
2014-07-25	PD	CirinnaMonica	Facciamo una piccola specifica: cosa ci chiede l'Europa per non essere deferiti alla Corte di giustizia? La Commissione europea chiede espressamente che l'Italia vieti la cattura degli uccelli ai fini di richiamo con un esplicito divieto: ci chiede che non esistano le reti e specifichiamo, colleghi - so di parlare in un contesto di persone colte e culturalmente elevate - che non esistono reti selettive. Potete dire ad una piccola allodola: «Vola a destra, così la rete non ti cattura, piuttosto a che a sinistra»?
2014-07-25	PD	CirinnaMonica	L'argomento più triste e doloroso di quest'articolo 16 riguarda i richiami vivi. L'Europa, attraverso l'articolo 8 della direttiva uccelli vieta la cattura degli uccelli selvatici - lo sottolineo - ed elenca i mezzi che devono in particolar modo essere vietati dagli Stati membri. Tra questi mezzi vietati figurano le reti di cattura. Nonostante tale divieto, l'Italia ha continuato a catturare uccelli selvatici con le reti per anni, infrangendo la direttiva fino a quando non è intervenuta la Commissione europea nel 2010. Cosa accade nel 2010? L'Italia viene messa sotto inchiesta, con la cosiddetta procedura EU Pilot, che precede la procedura d'infrazione. Perché siamo sotto inchiesta? Da anni vengono catturati uccelli selvatici per farne richiami vivi. L'Italia, ed in particolare l'attuale Governo, ammette il problema e si impegna a risolverlo. Nel dicembre del 2013 il Governo italiano elabora una bozza di proposta di legge che manda alla Commissione: il testo tuttavia è estremamente blando e nulla prevede di nuovo, se non che la cattura e l'utilizzo di richiami continuino attraverso un regime di deroga. Per questo motivo, la Commissione ha bocciato il testo, aprendo nel febbraio 2014 la procedura d'infrazione. Il testo bocciato dalla Commissione europea è lo stesso approvato alla Camera con la legge europea e non eviterà quindi il rinvio alla Corte di giustizia.
2014-07-25	PD	CirinnaMonica	Non esistono reti selettive, non ci possiamo prendere in giro! La legge non può prevedere deroghe strutturali; l'Europa ci dice che non sono ammesse deroghe strutturali. Ultimo punto (chiunque frequenta anche gli altri Paesi d'Europa lo sa bene): si può fare a meno dei richiami vivi. Si può cacciare senza richiami, si può cacciare con i richiami a bocca, con i fischietti; si può cacciare in qualche altro modo.
2014-07-25	PD	CirinnaMonica	Spieghiamo bene per chi ci sta ascoltando. I richiami vivi sono piccoli uccelli migratori (allodole, merli, cesene, tordi), catturati ed utilizzati dai cacciatori per attirare i loro simili tramite il canto. Perché li dobbiamo attirare? Li dobbiamo attirare per poi potergli sparare. Questi animali nidificano con grande fatica e dedizione nel Nord Europa, svezzano i loro piccoli in autunno e partono per il viaggio di migrazione verso il Sud Europa, verso l'Italia. In Italia, in molti casi, trovano la rete che li cattura. Costretti in piccole gabbie di pochi centimetri quadrati, da quel momento comincia la loro vita di reclusione. Tra le tante forme di maltrattamento, vi è quello della muta artificiale: lo strappo delle piume, cosicché possano cambiarle e poi, dopo la muta, arriva la primavera e si canta. Perché si canta? Si canta per attirare i propri simili, ai quali poi, appunto, si spara.
2014-07-25	PD	CirinnaMonica	Torniamo al Governo e a quello che il Governo aveva fatto: l'articolo 16 del decreto competitività. Abbiamo detto che quello che era stato inserito nella legge europea non andava bene. Infatti il Governo capisce, abbandona il testo della legge europea e risponde con un nuovo testo: l'articolo 16, commi 1 e 3, del decreto-legge n. 91. Il nuovo testo, quello che era arrivato all'esame delle Commissioni, raccoglie la richiesta europea di vietare in modo esplicito la cattura dei richiami, sebbene permettesse ancora un richiamo generale alle deroghe con l'utilizzo di soli richiami di allevamento. Sarebbe stato - sono costretta ad un usare un verbo al passato - comunque un piccolo passo avanti, che l'Europa avrebbe potuto in qualche modo apprezzare, congelando il deferimento e mettendoci alla prova. Chi sostiene e sosterrà, in questo dibattito e in quello sulla fiducia, che la mia e la nostra (di altri senatori) è una posizione ideologica deve chiedersi perché il Governo avesse invece recepito questa riformulazione, e, poiché l'avete cambiata con un emendamento, dovete affermare che anche il Governo è ideologico.
2014-07-25	PD	TomaselliSalvatore	Signor Presidente, sia consentito anche a me, a nome del Gruppo del Partito Democratico, ringraziare preliminarmente per il lavoro fatto in queste settimane, negli ultimi giorni in particolare, innanzitutto i relatori, senatori Mucchetti e Marinello, i rappresentanti del Governo che hanno seguito un così impegnativo provvedimento, i colleghi tutti, delle Commissioni industria, agricoltura e ambiente, non solo dei Gruppi di maggioranza ma anche di quelli di opposizione, perché al di là delle grida, che pure in quest'Aula si sono levate in queste ultime ore, il lavoro svolto in Commissione è stato utile, prezioso, che si è potuto giovare - lo voglio riconoscere - dell'impegno e del contributo di tutti indistintamente. Rivolgo l'ultimo ringraziamento ai funzionari, sia delle Commissioni che - mi sia consentito sottolinearlo - degli uffici legislativi dei nostri Gruppi. Si tratta di un provvedimento che ha l'ambizione di contribuire a rilanciare la competitività del sistema Italia. Dio sa quanto di questo vi sia bisogno in un sistema Paese fortemente piegato da una lunga crisi, da una lunghissima recessione, che ha visto consumare un quarto della sua capacità produttiva negli ultimi cinque-sei anni. È la crisi più grave del continente dal dopoguerra. A tutto ciò bisogna rispondere con un'urgente, moderna ed efficace politica industriale, rilanciando la competitività del sistema produttivo e manifatturiero del nostro Paese. Questo decreto-legge, nella stesura con cui il Governo lo ha presentato alle Camere e lo ha licenziato, ma ancora di più - ci sia consentito rivendicarlo come Senato della Repubblica - dopo essere stato emendato in maniera utile e rafforzata dal lavoro di Commissione e dal voto conseguente dell'Assemblea, è un provvedimento che noi giudichiamo utile al raggiungimento di tali obiettivi. Questi ultimi possono essere colti meglio se l'amministrazione pubblica è meno nemica e più amica delle imprese; se la riduzione degli oneri e dei costi dell'energia raggiunge finalmente le famiglie e le piccole e medie imprese; se l'apertura ai mercati diventa un obiettivo quotidiano rivolto sia ai consumatori che al sistema delle imprese; se il processo di valorizzazione del made in Italy si nutre di provvedimenti concreti; se l'internazionalizzazione dell'impresa viene conseguita; se l'accesso al credito e ai mercati finanziari consente di patrimonializzare e di rendere quindi più solide soprattutto le nostre piccole imprese. Ebbene, se tutti questi obiettivi vengono conseguiti nel più breve tempo possibile, sarà più facile soddisfare la necessità, non più rinviabile, di rilanciare la produzione, il prodotto interno lordo e la competitività del sistema Italia. Alla realizzazione di questi ambiziosi obiettivi il decreto-legge dà un contributo importante, utile, anche se probabilmente non definitivo, non finale. Lo fa nel settore dell'agricoltura e dell'agroalimentare (ne hanno parlato nella discussione generale i colleghi della 9ᵃ Commissione, a cominciare da quelli del Gruppo del Partito Democratico), introducendo il registro unico dei controlli ispettivi, fortissime semplificazioni, la rete per il lavoro e per l'emersione del sommerso e i contratti di rete (finalmente a disposizione anche delle imprese agricole). Una delle novità più significative è rappresentata dai mutui a tasso zero rivolti ai giovani che vogliono abbracciare il settore dell'agricoltura. Lo fa anche sull'ambiente, innanzi tutto con interventi di fortissima semplificazione sul tema annoso e irrisolto delle bonifiche industriali del nostro Paese. Guardate, voglio dire anche in questa sede, in maniera serena e molto franca (perché questo è uno dei temi su cui più si specula nella discussione e nel confronto politico), che da vent'anni ininterrottamente l'individuazione dei siti di interesse nazionale ha portato a pochissimi (si possono contare sulle dita di una sola mano) interventi concreti, reali, di bonifica. Abbiamo introdotto semplificazioni che hanno l'obiettivo, da un lato, di realizzare interventi concreti di messa in sicurezza e di risanamento ambientale e, dall'altro, di rendere riutilizzabile un patrimonio immenso di aree industriali spesso servite, infrastrutturate, che oggi sono depresse e semplicemente abbandonate. Lo fa intervenendo su una materia controversa, antica, degli ultimi anni, ma definendo anche in questo caso una deadline, un tempo finale, per avviare una nuova gara europea e per offrire alle imprese che operano nel settore dell'ambiente e dei rifiuti un servizio tecnologicamente più moderno e anche più efficiente (mi riferisco al regime del SISTRI). Lo facciamo intervenendo sull'efficientamento energetico, sul dissesto idrogeologico con poteri più efficaci in capo ai Presidenti delle Regioni, semplificando uno dei temi antichi - il dragaggio dei porti - per avviare una nuova fase di investimenti in infrastrutture così decisive ed importanti, quali quelle portuali. Lo facciamo sul tema delle imprese, con un forte intervento volto a contribuire alla patrimonializzazione del sistema delle piccole e medie imprese, rafforzando lo strumento dell'ACE, amplificando il segmento degli incentivi dal credito d'imposta alla legge Sabatini, potenziata dopo questo decreto. Lo facciamo intervenendo su un tema antico, lo dicevo all'inizio: un'amministrazione più amica delle imprese, con interventi volti a semplificare, potenziando i termini dell'autocertificazione, delle agenzie per le imprese; strumenti di semplificazione che possono migliorare la vita quotidiana degli imprenditori e rendere più facile fare e diventare imprenditori. Ci auguriamo che uno degli obiettivi, vale a dire la interoperabilità tra le banche dati della pubblica amministrazione con le stesse agenzie per le imprese, possa avviare una fase nuova, di rivoluzione civile nel rapporto tra imprese e pubblica amministrazione. Lo facciamo, infine, intervenendo nel turismo, con i "condo-hotel", interrompendo il tema dell'anatocismo bancario. Ha ragione il presidente Mucchetti, ne ha parlato nel suo intervento. La dichiarazione che abbiamo avuto in questa sede, audendo in Commissione la Banca d'Italia, era ineccepibile dal punto di vista formale. Noi insieme ad altri Gruppi abbiamo scelto di sopprimere questo articolo con l'impegno, cui chiamiamo Parlamento e Governo, a discutere insieme con i consumatori, con le imprese, con l'ABI e con la Banca d'Italia per costruire un modello di relazioni tra banche e imprese, tra banche e consumatori che metta al centro il soggetto più debole, le imprese e i consumatori, anche rispetto al tema dei costi bancari. Lo facciamo ancora - e mi avvio alla conclusione - sul tema dell'energia, delle rinnovabili, il cosiddetto spalma incentivi, uno dei più spinosi e controversi. Il provvedimento che uscirà dal Senato è sicuramente migliore e più utile a raggiungere gli obiettivi che il Governo si era prefisso e che noi condividiamo: offrire questi risparmi a disposizione dell'abbattimento della bolletta energetica in carico soprattutto alle piccole e medie imprese. Sul tema delle rinnovabili, lo dico in modo chiaro e incontrovertibile, per il Partito Democratico la scelta delle rinnovabili, non da oggi, da tempo, è una scelta strategica e irreversibile. Negli ultimi anni abbiamo contribuito in questo Paese a cambiare il paradigma dell'energia. Prima c'era il fossile al centro e qualcosa accanto, oggi, anche grazie alle scelte sostenute dal Partito Democratico, al centro della strategia energetica dei prossimi decenni ci sono le rinnovabili, il risparmio energetico, l'efficienza energetica. Certo, ci sarà ancora bisogno di una quota importante di energia alimentata da combustibili fossili, senza i quali il sistema non si rende stabile. Però, vivaddio, sentire parlare in questi giorni di ammazza rinnovabili, di Governo fossile, di Partito Democratico che sostiene scelte diverse è quanto di più lontano dalla verità. Abbiamo fatto una scelta che non intende in alcun modo mettere in discussione quest'obiettivo strategico. Nessuno impianto delle rinnovabili, dopo questo decreto, sarà impossibile da realizzare. Anzi, anche in questo decreto abbiamo fatto delle scelte per sostenere l'ambito su cui di più le rinnovabili, nei prossimi mesi ed anni, potranno dare un ulteriore contributo, vale a dire il tema dell'autoconsumo, dell'efficienza energetica. Certo, se ai fondi di investimento, internazionali e nazionali, che hanno molto investito, è vero, ma hanno anche molto speculato (legittimamente dal punto di vista finanziario), chiediamo un contributo del tutto marginale rispetto agli spread, ai guadagni ingentissimi che hanno realizzato in una fase di bolla finanziaria, che ha retto la crescita degli incentivi alle rinnovabili, beh, credo che nulla questo abbia a che fare con la strategia di sostegno alle energie rinnovabili che il Partito Democratico intende portare avanti ancora di più nei prossimi anni. L'ultimo tema che voglio richiamare è il rafforzamento di una norma che il Governo ha inteso emanare con un proprio decreto, confluito in questo provvedimento, che attiene al futuro dello stabilimento ILVA di Taranto. Il Governo ha individuato in questo decreto due norme importanti. Da un lato, la necessità che l'AIA venga attuata fino in fondo nei suoi obiettivi di risanamento ambientale e, dall'altro, la prededucibilità dei debiti bancari per consentire quella liquidità senza la quale nei prossimi mesi ci saranno problemi per pagare stipendi e fornitori. Signor Presidente, l'esame parlamentare in Commissione nelle scorse ore ha portato ad altri due obiettivi che giudichiamo particolarmente importanti: da una parte, abbiamo rafforzato i poteri del subcommissario delegato all'attuazione dei piani ambientali, che sono la precondizione per dare risanamento ambientale a quella città martoriata, tutela dell'ambiente e della salute e continuità produttiva; dall'altro, abbiamo reso possibile, ove il commissario straordinario lo riterrà utile, la disponibilità delle risorse sequestrate ai Riva per metterle a disposizione dell'aumento di capitale della società e vincolate all'attuazione del piano ambientale. È un tema sicuramente controverso, ma con assoluta consapevolezza e convinti di avere dato un ulteriore contribuito a questo obiettivo straordinario di vincere questa sfida epocale per il sistema industriale italiano di tenere insieme il futuro della più grande acciaieria d'Europa con 15.000 posti di lavoro con la continuità produttiva e con la tutela dell'ambiente e della salute, crediamo che questa sia una scelta che va in questa direzione. In conclusione, Presidente, mi sia consentito dire che in queste ore in cui sui giornali, ma anche, purtroppo, in quest'Aula, torna una politica che non ci piace, soprattutto perché è inutile per gli italiani e non risolve alcuno dei problemi gravi che gli stessi vivono quotidianamente, quella politica delle urla e delle grida, noi abbiamo risposto contribuendo a migliorare un provvedimento utile agli italiani con un lavoro fecondo in questo Senato con competenza e con capacità di ascolto. Per questo orgogliosamente voteremo a favore di questo provvedimento.
2014-07-28	M5S	AirolaAlberto	Ci sono degli aspetti macroscopici che vanno affrontati. Non ce l'ho con l' art bonus, ben vengano le defiscalizzazioni, ma qui bisogna veramente pensare ad un progetto in grande: tutti i Paesi d'Europa hanno un progetto strategico, tutti i Paesi che consideriamo evoluti hanno un progetto quinquennale o decennale, che hanno sviluppato nei periodi di crisi. A fronte di questo, tra l'altro, vi sono fior di spot vostri, anche del PD, che inneggiano agli 80 miliardi, al 5 per cento di PIL. Ma, come voi sapete questa quota di PIL, potrebbe essere portata al 15 per cento, l'ho studiato su un testo di Realacci della Fondazione Symbola e lo dice anche uno "spottino" dei deputati del PD. Ottanta miliardi l'anno sono pochissimi per quello che potrebbe fare il comparto cultura. Siamo disponibili, non siamo qui solo per criticare, ma non si può andare avanti così, a decretini, a ordini del giorno, a "consiglietti" che poi l'Esecutivo non accetta. Quando il Governo vorrà, saremo a sua disposizione per cominciare a risolvere questi problemi, che partono dal basso, dalla base, dalla gestione pluriennale che in modo trasversale, dal punto di vista politico e geografico da Nord a Sud, è stata sempre o per lo più clientelare.
2014-07-28	M5S	AirolaAlberto	Un altro esempio clamoroso è la fine a Roma di Cinecittà, che: chiude, con tanti saluti a Fellini, a Scorsese a chi ci lavorava, alle competenze che custodiva e insegnava. Bisogna costruire abitazioni e centri commerciali, speculare e fare cassa. Nessuna protesta dal mondo intellettuale e radical chic di sinistra. Cinque milioni di sconti, signori, per il cinema sono pochi, non sono niente. Visto come trattate il cinema, non voglio più sentire politici e Ministri inorgoglirsi per la bravura di tecnici e registi italiani, quando ad esempio si vince un Oscar. La verità è che se non si investe in modo massiccio e meritocratico, il settore è già morto. Volete fare una legge seria, senatrice Di Giorgi? Sono qua, vi aspetto. In tutta Italia sono troppi i casi di speculazione sulla cultura. Si deve cambiare verso per davvero. Parlate di impiego dei giovani ma poi, alla fine, a gestire la cultura sono mostri gestionali come Zètema, che controlla la cultura a Roma e parassita sui beni pubblici. Non diamo mai una mano a chi opera con la cultura in mezzo alla gente, come ad esempio i cittadini che gestiscono, sempre qui a Roma, nel quartiere popolare di Rebibbia, il teatro Gerini che è a rischio di vendita. Facciamo come fanno in tutta Europa, signor Ministro: facciamo pulizia nell'amministrazione; facciamo un po' di trasparenza; facciamo pulizia nel sistema e costruiamo in modo trasparente e partecipato un vero progetto a lungo termine di rilancio della cultura e del turismo nazionale, come fanno in tutti Paesi più avanzati; solo così ricominceremo veramente a vivere, crescere e lavorare. Glielo dice uno che lavora da vent'anni nel comparto della cultura, in ambito cinematografico. I decretini e le fiducie non serviranno a niente, non cambieranno nulla, almeno per il popolo italiano. Inoltre, se vogliamo concludere, non possiamo costruire questa visione e questo progetto se continuiamo a non avere Internet, se AGCOM continua da sola a legiferare in materia di copyright, bloccando Internet.
2014-07-28	M5S	SerraManuela	Il crowdfunding proposto dal M5S appare, nell'ottica di un mecenatismo moderno, uno strumento idoneo ad implementare i modelli innovativi di gestione e promozione della cultura. Questo modello contiene delle grandi potenzialità, se si pensa alle opportunità che l'apporto economico, anche modesto, di piccoli imprenditori locali potrebbe dare alla tutela e alla conservazione dei beni culturali situati nei luoghi ove esercitano le loro attività. In tal modo si incentiverebbe infatti, oltre al turismo e alla cultura, la piccola imprenditoria, che da sempre è stata il motore dell'Italia. La cultura italiana, allo stato attuale, è in grado potenzialmente di fornire al Paese le risorse utili al suo sostentamento e di offrire un grande contributo per uscire dalla crisi, a patto che l'arte e la cultura rappresentino non un bene fine a se stesso, ma una risorsa impiegata per garantire un valido sostegno all'economia. L'Italia possiede una percentuale importante del patrimonio artistico mondiale ed è quindi una protagonista privilegiata tra i Paesi europei, che sotto il profilo culturale posseggono meno beni dell'Italia. Tuttavia, si vuole continuare a non considerare questa enorme risorsa, posizionando sempre e solo un'economia con incentivazione allo sfruttamento del territorio, alla distruzione del bene ambientale, al soffocamento del valore culturale e sociale, in una prospettiva di colpevole responsabilità. I dati a disposizione sono eloquenti: i posti di lavoro creati dalla cultura in Italia corrispondono all'1 per cento, mentre nel resto d'Europa si raggiunge in media il 2,6 per cento del prodotto interno lordo.
2014-07-28	PD	CantiniLaura	Su questo importantissimo tema del recupero e del riutilizzo dell'enorme patrimonio ferroviario ho presentato, in Commissione lavori pubblici e trasporti, insieme alle associazioni di settore e ai miei colleghi senatori del PD, un disegno di legge, che, muovendo dal dato concreto che in ogni paese o città in Italia esiste un enorme patrimonio, anche storico (come possono essere appunto le stazioni o i tratti ferroviari ormai non utilizzati), ha la finalità di promuovere una reintegrazione e riutilizzazione delle stesse in una rete di mobilità dolce, costruendo una trama rinnovata di sistemi di trasporto integrato ciclistico, equestre e con treni storici; una rete che possa riutilizzare strutture ad oggi esistenti, ma inutilizzate, per collegare le bellezze dei nostri paesaggi e possa essere al contempo volano di un turismo sostenibile. Le esperienze in Europa di questo tipo di turismo sono moltissime, come in Belgio, dove, tramite la creazione di una rete autonoma di vie lente, sono stati costruiti 1.000 chilometri di percorsi turistici, di cui 300 chilometri utilizzando linee ferroviarie dismesse. Oppure in Spagna, con lo sviluppo delle vie verdi, dove oltre 1.200 chilometri di linee in disuso sono state convertite in green way, recuperando al contempo gli ex fabbricati ferroviari per l'installazione di servizi e attrezzature a disposizione dei fruitori di queste vie, come appunto si prevede anche in questo decreto. O ancora in Inghilterra, dove vi sono moltissime esperienze di treni storici e un turismo in cui viene ricreata un'atmosfera di un viaggio che va un po' indietro nel tempo: un viaggio indietro nel tempo che sarebbe molto difficile realizzare oggi in Italia, data la difficoltà nella circolazione che si trovano ad affrontare le poche esperienze di treni storici, tenute in vita in molti casi solo dal lavoro dei volontari. Sarebbe infatti importante permettere una semplificazione in ambito di sicurezza ferroviaria, tramite una regolazione diversa della locomozione per finalità turistiche e storiche da quella per il normale uso trasportistico, date le differenti finalità ed utilizzo. Tale deregolamentazione è una semplificazione di buonsenso, che chiedo al Governo di considerare in un prossimo provvedimento. Ciò permetterebbe un maggiore sviluppo di questo tipo di turismo e ci allineerebbe con gli standard europei in materia. In molti Paesi europei ed extraeuropei, le ferrovie turistiche costituiscono un settore non trascurabile di sviluppo economico, il cui fatturato globale si misura in oltre 500 milioni di euro e il movimento turistico in milioni di viaggiatori in costante crescita. Il Governo ha in parte recepito le potenzialità di quest'ambito e lo ringrazio perché ha permesso una nuova vita, grazie alle misure previste dal decreto, a stazioni, case cantoniere, caselli ferroviari, per finalità turistiche, un primo passo importante che sottolineo. In conclusione, ringrazio il Governo, anche perché con questo decreto, pur con misure straordinarie, come è appunto quella della decretazione d'urgenza, pone al centro dell'attenzione di tutto il dibattito politico l'importanza che ha la rinascita della meraviglia, una cosa direi non da poco.
2014-07-28	PD	FasioloLaura	Nel nostro Paese, che rappresenta un crocevia privilegiato tra Nord e Sud, tra Est ed Ovest, più di ogni altro in Europa, va riconosciuta e sostenuta la rilevante funzione svolta dalle comunità confinarie nel mantenere vivo lo spirito di relazione e di dialogo con i Paesi confinanti, ma anche con le comunità italiane viciniori, vale per tutti l'esempio delle comunità minoritarie presenti in Istria e in Dalmazia.
2014-07-28	PD	FattoriniEmma	Signora Presidente, non era assolutamente semplice fare un buon decreto su un tema così difficile e insieme costellato da tanti fallimenti e soprattutto da troppa retorica. Chi mai, infatti, non ha detto che la principale risorsa italiana è la sua bellezza? Dal Settecento in poi il viaggio in Italia, il « gran tour », non era solo un'occasione di svago, di prototurismo, ma l'occasione dell' élite europea per la propria formazione, era la vera e propria occasione dello spirito. Quando Montaigne ci parlava di come morire e dava grandi insegnamenti di saggezza, metteva in cima ai suoi desideri, prima della morte, il viaggio in Italia. Ce lo ricordiamo, questo era il suo grande desiderio. Questo siamo stati per l'Europa: non solo il giardino, il luogo del clima mite, il Gardaland dei tempi andati, ma il luogo della Bildung, della formazione di tutte le élite europee, il luogo dello spirito. L'abbiamo sentito dire tante, troppe volte. Quindi il problema non è questo, non è l'aver scoperto il nesso tra arte, cultura e turismo, il fatto che si tengano insieme in modo indissolubile. Il merito di questo decreto è essere usciti da questa affermazione, diventata ormai luogo comune: è il tentativo di dare una risposta concreta, pratica ed economica al problema, di uscire dalle parole astratte. Questo è il merito del ministro Franceschini e dei colleghi che hanno lavorato a questo progetto in Commissione cultura che, con grande solerzia, è intervenuta su tutti questi temi. Vorrei ricordarne solo due, che mi hanno particolarmente colpito. Il primo è il nesso, molto concreto, tra pubblico e privato, la cultura che c'è dietro. Un nesso che è croce e delizia del nostro sistema Italia: in realtà è una croce e mai una delizia quando viene applicato alla cultura, per vecchie e malsane tradizioni nazionali. Da una parte, è stato sempre un tabù il rapporto tra cultura e denaro, e in questo la sinistra ha sempre mostrato un grande pregiudizio, ritenendo che la contaminazione della cultura con il denaro avrebbe impoverito e in qualche modo corrotto la cultura. Dall'altra, all'opposto, la destra ha sempre sostenuto che con la cultura non si mangia, che ci volevano le tre «i». Questo binomio è stato nefasto, ha prodotto un risultato paradossale, assurdo per un Paese come il nostro che è all'origine dello spirito non solo dell'Europa ma dell'Occidente, per cui paradossalmente, a causa di questo tremendo binomio, la cultura da noi è diventata residuale e parassitaria; un binomio, naturalmente, frutto di tante ragioni, tra cui una cultura idealista che non ha conosciuto né quella pragmatica anglosassone, né quella illuminista francese, né quella del bene comune della Germania. Un Paese che vanta uno stato di conservazione degli archivi che noi non ci sogniamo nemmeno: Münster, in Vestfalia - non sto parlando di Berlino o Monaco - ha un investimento sugli archivi superiore al nostro. Gli esempi possono essere innumerevoli, ma mi avvio a concludere. Quindi, trovo questo punto molto interessante: lo spirito nuovo del rapporto pubblico-privato con la defiscalizzazione e una serie di interventi concreti. La seconda questione - lo ricordava bene la relatrice Di Giorgi - è un approccio nuovo, rinnovato verso la cultura umanistica e i tratti di un umanesimo di cui siamo i fondatori in assoluto. Un approccio che invece abbiamo scoraggiato non solo nelle sue manifestazioni più tradizionali, retoriche e desuete, in qualche modo morte, ma anche nella novità che vantano oggi, a fronte di una crisi della techne, di una cultura solo tecnica, sulla quale invece ci siamo buttati. Proprio perché frutto di un idealismo astratto e umanistico di vecchio stampo, abbiamo scoraggiato i nostri studenti a intraprendere questa strada. Quanti studenti, ma anche genitori (perché oggi si protrae l'età immatura), vengono all'università a chiederci cosa devono far scegliere ai figli. L'importante è non fare una facoltà umanistica: è sbagliatissimo per due grandi ragioni. La prima è che questi studi costituiscono una formazione fondamentale, decisiva per qualsiasi arte, mestiere e professione applicata; lo stanno a dimostrare 3.000 statistiche e non solo ragionamenti che possono essere un po' accademici e che quindi vi risparmio. La seconda è il valore economico di queste materie. Noi mandiamo studenti a studiare le lingue classiche, in particolare il greco antico, nelle foreste del Canada, dove c'è il più grande centro di specializzazione in greco antico. L'Inghilterra ha una tradizione lunghissima per la lingua latina o la Germania per la storia. Concludo ringraziando il ministro Franceschini e supplicandolo di far sì di non mandare più i nostri studenti in quelle foreste del Canada o in Germania.
2014-07-28	PD	FerraraElena	Signora Presidente, onorevoli colleghe e colleghi, ministro Franceschini, in primis anche io desidero rivolgere un ringraziamento al Presidente della 7ᵃ Commissione permanente, alla relatrice, senatrice Di Giorgi (che ha testé svolto una puntuale relazione), agli Uffici e a tutti coloro che ci hanno seguito in questo lavoro La discussione sulla conversione in legge del decreto art bonus è di primaria rilevanza non solo per l'approvazione di importanti misure a sostegno della cultura e del turismo, ma anche per lanciare un messaggio forte ai cittadini e all'Europa. L'Italia deve riportare la cultura e il suo impareggiabile patrimonio artistico, storico e paesaggistico al centro del proprio modello di sviluppo economico e sociale. L'Italia deve tornare a sostenere il talento e la bellezza come opportunità di rilancio occupazionale. Abbiamo un obiettivo: dare lavoro ai nostri giovani, ai tanti che nei settori culturali ed artistici si sono formati e si stanno formando e a coloro che vogliono investire proprio sulla nostra bellezza. L'obiettivo è stato coerentemente perseguito nel corso di questa legislatura con diverse misure che denotano una continuità tra il decreto Bray e il decreto Franceschini: bandi per tirocini, servizio civile nazionale e impieghi a progetto per gli under 29 ribaditi ed estesi a specifici contesti nei settori culturali; in quelli turistici approntati con il decreto-legge in esame sono previste le agevolazioni per le start up attivate da under 40 e le concessioni demaniali gratuite per la realizzazione di nuovi percorsi turistici. L'articolo 8 del decreto-legge che oggi convertiamo in legge porta con sé una svolta importante che ha preso forza nel corso della discussione in Commissione alla Camera (naturalmente ringraziamo anche i colleghi della VII Commissione della Camera dei deputati). L'articolo 8, infatti, alza da 29 a 40 anni l'età massima degli operatori da assumere a tempo determinato per il rafforzamento dei servizi di accoglienza e di assistenza al pubblico, di miglioramento e potenziamento degli interventi di tutela, vigilanza e ispezione, protezione e conservazione, valorizzazione dei beni culturali da parte di Stato, Regioni e altri enti pubblici territoriali. Si è, infatti, sostituito il termine «giovani» con quello di «professionisti», eliminando gli elenchi locali previsti dal testo originario del decreto-legge e recependo invece gli elenchi nazionali di cui alla legge di riforma sulla pubblica amministrazione. Tutti sappiamo che per i beni culturali occorrono assunzioni stabili di professionisti e non solo interventi temporanei. È un obiettivo da raggiungere con la stabilizzazione di importanti risorse già presenti nei nostri enti. Oggi, in ogni caso, riconosciamo l'importante passo in avanti di questo provvedimento che apre ai tempi determinati. Certo dobbiamo alimentare la domanda interna di cultura per conferire sostenibilità a tutto il nostro patrimonio. L'arte e la bellezza vanno connesse con i territori, con le scuole (come sottolineato dalla relatrice) e le istituzioni. Se non educhiamo alla cultura i nostri ragazzi, se non sosteniamo i loro talenti, la futura classe dirigente non potrà cogliere questa importante opportunità. Da questo punto di vista anche la riforma del Ministero dei beni e delle attività culturali e del turismo, proposta dal ministro Franceschini, affronta la carenza strutturale nell'ambito della formazione con due specifiche misure: creare un'apposita direzione generale per l'educazione e la ricerca, cui affidare il compito di lavorare con il Ministero dell'istruzione, dell'università e della ricerca, il CNR e altri enti di ricerca, le università e le scuole per assicurare la realizzazione di adeguati percorsi formativi, anche d'intesa con le Regioni; rafforzare l'attività dì studio, formazione e ricerca delle strutture periferiche del Ministero, in particolare delle soprintendenze, anche mediante convenzioni con le università, le scuole e gli istituti di formazione. In tal senso va letto il protocollo d'intesa tra Ministero dell'istruzione, dell'università e della ricerca e Ministero dei beni e delle attività culturali, siglato il 16 giugno scorso, che ha come fine «stimolare e favorire nel pubblico scolastico l'interesse sui temi della conoscenza, della conservazione, della salvaguardia e della tutela del patrimonio culturale». In tale documento i Ministeri si impegnano a promuovere modelli educativi di apprendimento correlati ai bisogni formativi dei giovani e allo sviluppo di abilità e competenze integrate in grado di rispondere ai mutati contesti economici. Tra gli impegni reciproci vi è anche quello di promuovere una piattaforma per progetti nazionali di sensibilizzazione alla cultura. Per fare un esempio che tutti conosciamo, è citato, il progetto ultraventennale in accordo con la Fondazione Napoli Novantanove «La scuola adotta un monumento» (oggetto anche di un ordine del giorno) che vede impegnate le scuole di città aderenti alla rete nazionale in tutto il Paese. Vi sono inoltre progetti importanti, come la Giornata nazionale per la promozione della lettura, nonché l'attenzione alla interculturalità, alla cultura artistica e di educazione al patrimonio musicale, peraltro così poco conosciuto. In questo ambito musicale, oltre alle misure sulle fondazioni lirico-sinfoniche, in diversi ordini del giorno approvati in 7ᵃ Commissione sono stati accolti dal Governo, ad esempio, impegni per il sostegno dell'Orchestra giovanile del Mediterraneo presso l'ente lirico del San Carlo di Napoli e del Festival Verdi di Parma e Busseto. Come prima firmataria di un disegno di legge sulla formazione musicale e delle arti performative e come promotrice dell'intergruppo «Per la musica» non posso che sottolineare l'adeguamento delle tariffe sull'equo compenso, su cui il ministro Franceschini è già intervenuto con un decreto ministeriale, limitandomi a riportare solo l'apprezzamento trasversale di molti esponenti della cultura italiana. Come osservato anche dall'Associazione dei piccoli produttori musicali, l'adeguamento porterà nuovi investimenti a sostegno della creatività, della ricerca e dello sviluppo di artisti emergenti. Nell'alveo dell'attenzione all'utilizzo di giovani nei settori culturali si inserisce il mio ultimo pensiero, volto a porre l'attenzione sugli istituti storici della Resistenza, che da oltre sessant'anni promuovono la ricerca storica contemporanea con convegni, archivi specializzati, formazione e aggiornamento degli insegnanti. Un ordine del giorno presentato da diversi senatori, approvato in Commissione, chiede un impegno del Governo a valutare di dotare gli istituti storici della Resistenza di locali idonei nell'ambito del patrimonio edilizio pubblico e risorse necessarie per la fruizione della documentazione da esse conservata. Ci auguriamo che ci possa essere un'attenzione in futuro per tali importanti realtà culturali e scientifiche. Questo decreto-legge guarda alla cultura come elemento della società: non più distante ed austera, ma vicina e dinamica. Una cultura non più burocratica, ma più trasparente e, finalmente, di respiro europeo.
2014-07-28	PD	MarcucciAndrea	Signor Presidente, onorevole Ministro, onorevoli colleghi, arriviamo finalmente al voto finale di questo decreto-legge n. 83, che per la prima volta nel nostro Paese vuole tenere insieme, in un vero organismo armonico, cultura e turismo. Forse è la prima volta. Il decreto, infatti, contiene alcuni interventi di carattere strategico e strutturale per sostenere e favorire lo sviluppo del sistema culturale e di quello turistico. Sono molti anni che si continua a discutere dell'improrogabile necessità di adeguare il nostro Paese ai più avanzati standard internazionali, favorendo gli investimenti dei privati, semplificando la burocrazia, incoraggiando l'innovazione, ridando fiato alle strutture di produzione culturale e creativa. L'intervento forse più importante - che non a caso ha dato il nome all'intero decreto - è quello che introduce l' art bonus, vale a dire la possibilità per i privati e per le imprese di avvalersi di un credito d'imposta del 65 per cento per gli anni 2014 e 2015 e del 50 per cento - che ci auguriamo possa crescere - per il 2016 per le liberalità destinate ad alcuni settori della cultura. Grazie a questo provvedimento, l'Italia si pone al livello dei Paesi europei più attivi e virtuosi nel favorire la collaborazione dei privati alla tutela del patrimonio culturale. Si adotta finalmente un sistema di agevolazioni fiscali destinate alle persone fisiche e giuridiche che doneranno denaro destinato ad interventi sui beni culturali e ai luoghi di spettacolo e di cultura. Il decreto introduce un semplice meccanismo di funzionamento e questo sia per incoraggiare i donatori, che per garantire la massima trasparenza. Mi rivolgo ora al senatore Marin: noi sul Colosseo, in una fase di dura lotta politica, effettivamente abbiamo dato giudizi che non sempre sono stati corretti. Giudichiamo positivamente l'intervento dei privati a supporto di uno sforzo nazionale e collettivo per difendere, valorizzare, sostenere e rilanciare il nostro patrimonio culturale e non vi è migliore dimostrazione di queste nostre intenzioni che un atto concreto come questo decreto, che oggi andiamo a convertire. Per anni l'estrema complessità del sistema di detrazione e l'incertezza da parte dei donatori di poter accedere realmente alle detrazioni ha costituito un deterrente e talvolta un ostacolo alla volontà dei privati di intervenire con proprie risorse a beneficio del patrimonio culturale italiano. Da oggi le cose cambieranno, e cambieranno in forma molto consistente. Nel corso dell' iter parlamentare è stata introdotta una estensione del beneficio alle liberalità, destinata ai soggetti che hanno in concessione o in affidamento i beni oggetti di intervento di manutenzione, di protezione e di restauro dei beni culturali. Dico questo per dimostrare che è vero che questo decreto oggi sarà votato con la fiducia, ma è anche vero, come ha ricordato in più di una occasione la relatrice, che c'è stato un attivo dibattito parlamentare e che fin dall'inizio, essendo i tempi compressi, i Parlamentari del Senato hanno potuto suggerire interventi emendativi ai colleghi della Camera in modo che questo testo, quello che oggi votiamo, sia il complesso di una volontà politica che ha portato al miglioramento del provvedimento e questo è molto positivo. Devo anche ringraziare tutti i colleghi dell'Aula per la discussione di oggi e i colleghi della Commissione che sempre, come abbiamo colto anche nei loro interventi in fase finale di conversione, hanno dimostrato attaccamento al patrimonio culturale e volontà di rilancio di un sistema complessivo tra cultura e turismo che possa rimettere in moto il nostro sistema Paese. Non parliamo solo di art bonus, all'interno di questo decreto sono tante le questioni. Ma la cosa che ci sta più a cuore è la questione di fondo, cioè l'espressa volontà, detta in occasione della prima fiducia data a questo Governo e sostenuta dal presidente Renzi e dal ministro Franceschini, di riportare l'attenzione e la centralità dell'attività di questo Governo rispetto alla cultura, considerata come una priorità direi quasi etica nei confronti di tutto il mondo, ma anche come una grande opportunità di rilancio del sistema economico. Abbiamo allora gli interventi sui sistemi audiovisivi, nei quali vi sono innovazioni dal punto di vista della fiscalità agevolata ed abbiamo certamente una aggiunta di 50 milioni di euro per il settore delle fondazioni lirico-sinfoniche. Anche questo punto è stato strumentalizzato: si è capito chiaramente dalla discussione odierna che si parla di un credito rotativo. E del resto, se il Governo non avesse avuto il coraggio di dare questi ulteriori 50 milioni di euro, avremmo rischiato di rendere del tutto inefficaci e probabilmente anche inutili i precedenti 75 milioni messi a disposizione, sempre con la logica del credito rotativo, dal Governo Letta con il cosiddetto decreto Bray. Quindi le fondazioni lirico-sinfoniche, grazie al contributo di oggi, possono essere finalmente e definitivamente risanate, possono essere inserite nel circuito virtuoso della produzione di attività culturale che ha reso l'Italia famosa nel mondo, ma che deve essere gestito in una chiave diversa, con un meccanismo di sinergie e di coproduzioni che permetta anche la finalità del pareggio di bilancio. Poi c'è la vicenda Pompei, signor Ministro, una scommessa che l'Italia semplicemente non si può permettere di perdere. Nella gestione di questi ultimi anni si è chiarita l'esigenza di modificare le normative vigenti affinché si possano spendere i 105 milioni di euro messi a disposizione dall'Unione europea, ai quali si aggiungono i circa 30 milioni che ha messo a disposizione il nostro Governo per concludere il Grande progetto Pompei; ben ha fatto il Governo a introdurre tali modifiche all'interno del decreto perché - ribadisco - non ci possiamo permettere di perdere la scommessa di Pompei. Come non possiamo perdere una nuova scommessa che si è aperta, quella della Reggia di Caserta, una reggia meravigliosa, una delle due-tre più belle di quell'epoca in Europa e che l'Italia fino ad oggi non ha saputo gestire, armonizzare e valorizzare come una grande opportunità di traino. Il Ministro e il Governo hanno deciso di intervenire e hanno fatto bene a farlo in questo modo. Così come finalmente si interviene nell'ambito del turismo. Si erano messi insieme il turismo e la cultura con alcune polemiche e non si era riusciti fino ad oggi, signor Ministro, a fare provvedimenti sinergici, a trasformare il turismo cosicché potesse usufruire della vicinanza della cultura, in una logica propulsiva positiva per il nostro sistema complessivo. Avete avuto oggi il coraggio di farlo, di intervenire sull'ENIT, di individuare, promuovere e commercializzare i servizi turistici e culturali e di investire in una nuova digitalizzazione; questa sarà la nuova mission, più adeguata ai tempi e al mercato di oggi. È stato anche compiuto un primo passo - credo che solamente di questo si tratti - nella direzione degli incentivi fiscali per migliorare l'offerta e la qualità turistica del nostro Paese che credo costituisca comunque un segnale estremamente importante. Ci troviamo dunque di fronte a un decreto ambizioso che vuole iniziare a disegnare i nostri sistemi della cultura e del turismo, ciascuno nel suo ambito ma all'interno di un processo virtuoso di interazione positiva e di reciproca influenza. Abbiamo bisogno di un sistema culturale più efficace, più aperto, più libero e plurale. Forse non è ancora abbastanza, forse dovremo fare di più; sicuramente dobbiamo considerare questo decreto non come una tappa di arrivo, ma come una nuova partenza, dove il Paese, il Governo e il Parlamento si impegnano per il rilancio del proprio sistema culturale e turistico. Non è ancora abbastanza: la percentuale di spesa culturale è ancora lontana dall'essere sufficiente; bisogna crederci fino in fondo, bisogna chiedere aiuto ai privati, come stiamo facendo con questo decreto. La rinascita del nostro Paese deve necessariamente cogliere questa grande e unica opportunità. Il nostro patrimonio e la nostra produzione culturale non possono essere archiviati come il nostro passato (tra l'altro, un passato oneroso): sono, devono essere e saranno sempre più il nostro futuro, la nostra speranza e anche - perché no? - il nostro vantaggio competitivo. Questo Governo lo ha capito, noi lo apprezziamo e lo sosteniamo con forza e con tenacia. Andiamo avanti su questa strada. Il Partito Democratico, e quindi il nostro Gruppo, voterà a favore di questo provvedimento con entusiasmo e determinazione.
2014-07-28	PD	MartiniClaudio	L'ultimo minuto vorrei dedicarlo a ricordare che ho presentato in Aula un ordine del giorno che vuole sottoporre all'attenzione del Governo il tema della musica contemporanea, anche come elemento di connessione con le fondazioni lirico-sinfoniche. Infatti, sul territorio nazionale vi è una vasta gamma di esperienze legate a questo settore: festival; rassegne musicali; corsi per giovani musicisti. I nostri compositori ed esecutori hanno ormai raggiunto un eccellente livello, al punto da poter sostenere che la musica contemporanea italiana è tra le più importanti e significative dell'Europa e del mondo.
2014-07-28	PD	OrruPamelaGiacomaGiovanna	Parliamo, dunque, di un comparto strategico a livello industriale, che ha delle enormi potenzialità di crescita e che può dare un contributo fondamentale per lo sviluppo economico ed il lavoro, soprattutto alla luce di quelle realtà che di fronte alla crescente competizione internazionale, con l'affermarsi di nuove mete, a partire dal Mezzogiorno, hanno saputo creare prodotti turistici innovativi e a prezzi accessibili. Diventa, in questo senso, vitale per l'Italia sviluppare una strategia adeguata capace di valorizzare il proprio patrimonio e di vincere le nuove sfide che si giocano a livello internazionale, anche in considerazione della grande chance offerta dalla Presidenza italiana del semestre europeo. Questo è anche dimostrato dal fatto che la necessaria riverifica e modifica della strategia e della politica dell'«Europa 2020» ha tra le sue priorità proprio quella di rimettere al centro la cultura, in modo che essa diventi un pilastro vero e proprio della nuova Europa. Per fare questo, tuttavia, serve un progetto industriale anche per il turismo che tenga conto di questi grandi cambiamenti. Tra l'altro, proprio di fronte al percorso di modifica del Titolo V della Parte II della Costituzione, prima di un disegno di legge di riforma organica annunciato dal Governo, il provvedimento in esame dà risposte urgenti in materia di ricettività, mobilità turistica, accessibilità, innovazione tecnologica, razionalizzazione della promozione internazionale e della promo-commercializzazione. Volendo entrare brevemente nello specifico, nel provvedimento che oggi discutiamo sono previste misure importanti, tra le quali vanno menzionati gli sconti di imposta per privati e aziende che aiutano il patrimonio artistico e culturale italiano, ma anche per la ristrutturazione e la digitalizzazione delle strutture ricettive in un'ottica globale di rilancio del settore turistico. In merito alle strutture ricettive viene esteso il credito d'imposta anche alle spese relative agli ulteriori interventi compresi quelli per l'acquisto di mobili e componenti d'arredo, nell'ottica di agevolare quelle strutture destinate esclusivamente ad attività turistica. Molto importante è la concessione di un credito d'imposta per gli anni 2015 e 2016 nella misura del 30 per cento dei costi sostenuti per il restauro e l'adeguamento strutturale e tecnologico delle sale cinematografiche da finanziarsi attraverso uno specifico fondo per il restauro delle sale cinematografiche storiche. Signora Presidente, per chi, come me, proviene dalla Sicilia è impossibile non evocare, in questo senso, le suggestioni del film «Nuovo Cinema Paradiso» e ritengo sia importante intervenire per il sostegno di luoghi storici, come i nostri cinema, per la memoria e l'identità di tante comunità cittadine, spesso collocate all'interno dei centri storici. Mi riferisco a interventi che coniughino la politica di tutela e valorizzazione con misure capaci di produrre concretamente economia e sviluppo delle comunità, perché il nostro patrimonio culturale è strategico per il suo ineliminabile valore intrinseco, testimonianza del passato, ma, allo stesso tempo, proiezione verso il futuro. Possiamo affermare che con il provvedimento in esame per la prima volta si istituisce un rapporto sinergico fra due importanti realtà sociali ed economiche del Paese: la cultura ed il turismo. Il ministro Franceschini, all'atto dell'assunzione dell'incarico di Ministro dei beni e delle attività culturali e del turismo, affermò di assumere la guida di un Dicastero economico, addirittura - disse - il più importante di questo Paese. Non si può negare, infatti, che il patrimonio culturale italiano, quello costituito dalle grandi testimonianze storiche del passato, dai grandi luoghi della cultura, dalle grandi arti (arti visive, il teatro, la musica, l'opera), che rende nota e amata l'Italia nel mondo, sia non solo una parte fondante della nostra memoria e del nostro essere comunità nazionale, ma anche un grande motore economico per il Paese. L'intento del decreto-legge in esame va nel senso di un cambio profondo e significativo di mentalità rispetto all'intero settore della cultura e del turismo, provando da un lato ad incrementare le risorse a disposizione e, dall'altro, ad avviare una nuova prospettiva di gestione degli stessi, diretta ad affiancare alla gestione pubblica forme incentivanti di coinvolgimento dei privati, a sostenere importanti eccellenze del Paese, a valorizzare i nostri beni culturali, a favorire un più intenso impiego e coinvolgimento dei professionisti dei beni culturali. Avviandomi alla conclusione, investire nella cultura e nel recupero del patrimonio artistico ed architettonico del nostro Paese, che rappresenta uno dei luoghi a più alta densità di presenza di opere d'arte, costituisce l'unica scelta intelligente per preservare tale patrimonio, oltre che per ridare impulso e respiro all'economia e alla creazione di posti di lavoro. Con il decreto-legge n. 83 del 2014 siamo finalmente in presenza di un complesso coerente ed innovativo di misure di sostegno e promozione non solo della cultura ma anche del turismo, che danno una significativa risposta alle necessità del Paese. Si tratta di un passo importante per il futuro del turismo; un passo necessario per la ripresa del nostro Paese. Chiedo infine di poter consegnare il testo del mio intervento affinché sia allegato al Resoconto.
2014-07-28	PD	RanucciRaffaele	Nel provvedimento in esame vi è una visione che va oltre i singoli punti importanti: andiamo dalle Fondazioni lirico-sinfoniche al credito d'imposta per l' art bonus; siamo tra i primi Paesi europei in questo momento a proporre un così importante credito: sono anni che il settore turistico cerca di avere un credito d'imposta per la riqualificazione, non solo per l'edilizia, ma anche per gli acquisti di mobili e di arredi. Vi è un altro punto, signor Ministro. Finalmente si avvia la lotta per il decoro dei siti del nostro Paese. Non possiamo più pensare che le piazze, come Piazza Navona, Piazza di Spagna o Piazza del Pantheon, siano ormai ostaggio di venditori da quattro soldi, dove vediamo paccottiglie abbinate alle meraviglie del nostro Paese. Credo che questa lotta costituisca la strada per dare finalmente alla nostra cultura e ai nostri siti quella dignità così importante per vendere il nostro prodotto nel mondo. Ho presentato tre ordini del giorno che vorrei sottoporle. Si tratta di tre argomenti importanti per il turismo del nostro Paese. Il primo attiene al problema delle OTA che - come lei sa, signor Ministro - sono le online travel agency, che sono ormai, praticamente, padrone del mercato del turismo, non soltanto nel nostro Paese ma internazionale, e fanno un doppio danno all'utente. In primo luogo in virtù della parity rate, nessuna impresa turistica può fare un prezzo migliore di quello che viene offerto all'interno di questi portali; in secondo luogo, le imprese sono sottoposte a vessazioni, non soltanto economiche, con percentuali altissime, ma, ad esempio, TripAdvisor fa recensioni molto spesso false e l'Autorità garante della concorrenza e del mercato ha deciso di avviare dei procedimenti su questo. Dobbiamo provare a far sì che ci sia una parità di trattamento e non un monopolio internazionale, facendo sviluppare anche all'interno del nostro Paese la possibilità di vendita online del nostro turismo. Il secondo punto importante che dobbiamo provare ancora a sviluppare, signor Ministro, è quello del turismo congressuale. Il nostro Paese ha tantissimi turismi: quello culturale, quello sportivo e quello di puro divertimento. Il turismo congressuale è un turismo importante, che vuol dire, non soltanto portare un turismo molto qualificato, ma anche portare dall'estero le grandi convention, che vanno dalle scienze alla tecnologia. Credo che dobbiamo puntare ad una convention bureau nazionale. So che lei signor Ministro, sta lavorando, anche con privati, affinché questo possa avvenire. Mi auguro che tutte le componenti del turismo che si occupano di questo possano veramente mettere in piedi una convention bureau che aiuti a far venire in Italia quel turismo che porta molta qualificazione. Chiaramente dobbiamo anche far sì che i nostri siti congressuali possano finalmente raggiungere un'attrazione ed un'attrattività assolute. Penso che fare un congresso a Roma o in Italia sia molto più attrattivo che farlo in Paesi dove non ci sono tutte le nostre attrazioni, sia archeologiche che culturali. La terza proposta, signor Ministro, è quella che riguarda i marina- resort. In questo decreto-legge abbiamo trovato un nuovo sistema, quello dei condhotel, dove abbiamo la nuova possibilità di fare turismo negli alberghi. Abbiamo un Paese che è circondato dal mare, ma molto spesso non abbiamo avuto la possibilità di svilupparlo in modo concreto ed efficiente. Ora i marina- resort potrebbero diventare, come possono essere i campeggi, dei punti di accoglienza della nautica: punti qualificati e con un'IVA differenziata, la stessa che viene applicata al turismo. In questo modo la nautica non sarebbe soltanto un posteggio di barche, ma favorirebbe anche la conoscenza di territori all'interno dei luoghi. Il Friuli ha già applicato questo tipo di marina e di tassazione e ciò potrà darci la possibilità di riattrarre anche questa fascia di turismo, che è molto importante. Ho sentito dire da alcuni colleghi che ci vorrebbe ben altro. Credo - invece - che in questo decreto-legge ci siano finalmente delle cose che non sono mai state fatte in questo Paese. Lo ripeto: dall' art bonus al credito di imposta alberghiero. Quanto a Pompei, la sua riqualificazione è molto importante. Anche lì, signor Ministro, c'è un commissario e c'è la possibilità di fare in fretta. Importante è fare in fretta e bene - lo abbiamo sottolineato anche in Commissione lavori pubblici - perché, quando si va in deroga al codice degli appalti, c'è sempre grande preoccupazione. Confidiamo assolutamente - però - che questa preoccupazione si possa tramutare nella possibilità di avere velocemente un sito così importante e così bello, vetrina del nostro Paese. Abbiamo visto quante persone si interessano e come l'Europa si interessa; abbiamo decine e centinaia di milioni da poter spendere, finalmente, nella riqualificazione di Pompei. Credo infine che si debba far sì che anche le infrastrutture si parlino, signor Ministro. Molto spesso non c'è necessità di grandi investimenti. È necessario invece mettere in sinergia il trasporto marittimo, aereo, ferroviario e automobilistico con una grande rete, in modo tale che le sinergie facciano sì che i nostri posti più belli e i nostri siti archeologici siano raggiungibili e possano avere una grande promozione. Ricordo a tutti che ogni Regione spende decine di milioni per la promozione. L'ho sempre detto, senza offendere alcun amico della Regione (anche loro stessi lo sanno): a volte a Dubai si è visto un grandissimo manifesto, con una fotografia bellissima e con la scritta: «Venite in Basilicata». Io penso che sia più importante far capire forse di venire in Italia, perché la Basilicata è un pezzo importante del nostro Paese. Forse sarebbe più facile se tutto questo venisse finalmente coordinato (penso che il Titolo V possa darci una mano in questo senso), affinché l'Italia possa promuoversi tutta insieme e affinché si valorizzino queste reali possibilità, che non sono petrolio, ma sono l'economia del nostro Paese, sono posti di lavoro. Se riusciamo a far funzionare la cultura, che è collegata al turismo, ai trasporti e a un sistema Paese, finalmente avremo una visione. Credo che in questo decreto-legge possiamo leggere tutto ciò con grande interesse: finalmente una visione di un Paese, una politica turistica e culturale che penso possa darci veramente la possibilità di dare un contributo importante alla nostra economia e al PIL del nostro Paese.
2014-07-29	M5S	EndrizziGiovanni	No, Presidente, questa è una cosa molto seria, perché abbiamo già dall'Europa una serie di segnali secondo cui la credibilità che Renzi ha costruito durante la campagna elettorale per le europee con un artificio è già un castello di carte che crolla e abbiamo un'altra credibilità, quella che si è costruito in Italia, con l'immagine dell'uomo che sistema le cose, lo ha appena detto il collega Uras.
2014-07-30	PD	LoMoroDoris	Il collega Minzolini riprende la discussione in Commissione, ma per riportare la situazione a come era non c'era affatto bisogno di scrivere tutti questi commi, caro collega, ma semplicemente di sopprimere i commi che all'articolo 55 hanno aggiunto il Governo, i relatori e che la Commissione ha votati. Il collega capisce e lo capiamo tutti noi che c'è stato un discorso prezioso, che la diversificazione delle funzioni è una cosa seria, che il raccordo con il territorio è una cosa seria, che il controllo delle politiche pubbliche e il raccordo con l'Europa sono cose serie. Quindi, in qualche modo, veste il suo emendamento di tutto il dibattito che si è svolto in Commissione. Però questo dibattito è finalizzato a tutt'altro; è finalizzato a stabilire una differenziazione tra le due funzioni e a stabilire che una Camera, la Camera dei deputati, è la Camera politica e che l'altra Camera si riempie di significato per i contenuti e le funzioni che le ha attribuito la Commissione e che, probabilmente, anche quest'Aula potrà rendere più importanti e più preziosi se passerà qualche ulteriore emendamento.
2014-07-31	FI	FlorisEmilio	FLORIS (FI-PdL XVII). Signor Presidente, vorrei chiedere al senatore Russo, condividendo lo spirito dell'emendamento 1.1191 (testo 2), anche nella sua riformulazione, di poter aggiungere la mia firma. Ritengo che sia estremamente positiva la partecipazione proposta dall'emendamento in esame, anche al fine di evitare le procedure di infrazioni che colpiscono il nostro Stato per l'appartenenza all'Europa. PRESIDENTE. Accetta, senatore Russo? RUSSO (PD). Sì, Presidente.
2014-07-31	PD	ToniniGiorgio	Signor Presidente, mi dispiace contraddire il collega Tremonti, ma nella meccanica europea, certamente più barocca che gotica (quindi assomiglia più a noi che al Nord Europa per certi versi), esiste una cosa che si chiama la "fase ascendente" che certamente ha i suoi limiti nel diritto europeo e tuttavia è una cosa importante, che vede coinvolti (lo ammetto, allo stato attuale, più nella forma di intenzioni che non nelle forma di realizzazione) i Parlamenti nazionali. In questa norma si tratta di capire se il coinvolgimento nella fase ascendente riguardi solo la Camera o debba riguardare anche il Senato e quindi il sistema delle autonomie che il Senato rappresenta. E la scelta è che questa fase ascendente deve vedere il protagonismo sia della Camera sia del Senato in materia paritaria, fermi restando naturalmente tutti i problemi di sistema, che però riguardano l'Italia come riguardano la Germania al netto dei rapporti di forza.
2014-08-01	LN	TosatoPaolo	Lo Stato spende complessivamente 300.000 euro al giorno per mantenere questa assurdità dell'operazione Mare Nostrum, in cui il nostro esercito va a recuperare tutti coloro che cercano di arrivare sulle nostre coste. Questo nostro Governo, pur avendo alzato la voce in campagna elettorale contro l'Europa che ci ha lasciati soli per accaparrarsi ovviamente le simpatie dei cittadini italiani, non riesce a trovare la collaborazione dell'Europa per gestire queste emergenze, dimostrando che la forza del Primo Ministro si esprime attraverso le sue parole, le sue dichiarazioni, la sua propaganda ma che nei fatti la forza di difendere gli interessi del nostro Paese e dei nostri cittadini non trova mai riscontri reali
2014-08-01	PD	GattiMariaGrazia	La ringrazio molto, signora Presidente, per l'attenzione. Stavo dicendo che da una parte ci sono le leggi regionali che sono tutte con un segno maggioritario molto marcato e le cui modifiche che in questi giorni vengono rappresentate non cambiano un elemento fondamentale. Nella composizione dei Consigli avremo delle forze presenti in modo massiccio che possono condizionare la rappresentanza al Senato. C'è poi la parte relativa alla presenza dei sindaci. Signora Presidente, mi lasci dire che un sindaco eletto dai consiglieri regionali è una cosa veramente molto bizzarra. Spero si trovi una soluzione di tipo diverso. C'è quindi bisogno di mantenere le diverse sensibilità e le diverse rappresentanze. Non possiamo pensare a un Senato che veda la presenza solo delle forze più consistenti, perché alleanze interne nei Consigli possono determinare situazioni del genere; e c'è il problema di rappresentare direttamente i cittadini, e le diverse sensibilità politiche. Arrivo alla questione della rappresentanza di genere, anzi, signora Presidente, alla parità di genere. Io, come molte donne di questa Assemblea, ho votato con piacere a favore dell'emendamento a sua prima firma relativo alla necessità di un riequilibrio di genere nelle leggi elettorali per l'elezione di Camera e Senato. Però sono però assolutamente consapevole di due elementi: con l'attuale situazione delle legge regionali e della composizione dei Consigli regionali - come ricordava la senatrice D'Adda - sarà molto difficile pensare ad un riequilibrio di genere. Signora Presidente,sia nell'emendamento a prima firma del senatore Chiti, sia nell'emendamento 2.1500, a mia prima firma, non si parla però di riequilibrio, bensì di parità: questo è un concetto diverso. Vorrei dire due cose: la prima è che stiamo facendo una riforma costituzionale e dunque stiamo segnalando quali saranno le caratteristiche nel nostro Paese nei prossimi anni. Stiamo procedendo ad una forma di ammodernamento della norma costituzionale e dunque ritengo che dovrebbe essere presente, in Costituzione, il concetto di parità. Sappiamo bene, signora Presidente - e lei lo sa almeno quanto me - quanto sia stato difficile il processo di avanzamento della cultura legislativa da questo punto di vista, quante volte la Corte costituzionale si è espressa contrariamente a certe leggi elettorali regionali, affinché prevedessero il riequilibrio di genere, e abbiamo dovuto anche modificare l'articolo 51 della Costituzione. Ebbene, oggi che stiamo modificando la Costituzione a mio avviso va inserito il concetto di parità, che è diverso da quello di riequilibrio, perché con la parità si considera la rappresentanza nelle assemblee elettive come un diritto umano di donne e uomini, nella democrazia del nostro Paese: questo è un concetto fondamentale in Europa. Un altro elemento presente nell'elaborazione delle donne europee e anche in quelli dei Governi, ad esempio nel Nord Europa, è la previsione di una soglia critica nella presenza di donne all'interno degli organismi elettivi per riuscire a segnalare e ad assumere politiche coerenti con la presenza di genere. Signora Presidente, mi lasci dire che nel nostro Paese questa soglia critica sarebbe necessaria. Se ci fosse una soglia critica, che in Europa è stata individuata in una presenza superiore al 40 per cento di donne all'interno delle Assemblee elettive e di rappresentanza, non saremmo nella condizione in cui siamo ora, in cui le donne pensionate ricevono una pensione che è pari a circa la metà di quella percepita dagli uomini e in cui ci sono dei tassi di disoccupazione femminile così alti. Signora Presidente, nessuno si è scandalizzato o ha posto problemi di spendig review quando si è trattato di salvare le pensioni di molti uomini. Tutti stanno discutendo di "quota 96", in questo momento, perché si tratta di insegnanti, che in questo Paese sono soprattutto donne. E allora la spending review si può fare solo sulle pensioni delle donne, che già tanto hanno pagato, perché le ultime riforme pensionistiche hanno sì avuto un grande tratto di genere, ma contro le donne di questo Paese!
2014-08-01	PD	ToniniGiorgio	Ecco, allora, la soluzione della seconda Camera. La seconda Camera è espressione del secondo corpo legislativo, cioè quello dei consiglieri regionali, che hanno una funzione democratica altrettanto importante di quella dei parlamentari. Questa seconda Camera deve servire a coordinare l'attività legislativa con la prima. Non ha dunque senso proporre una terza figura di eletti direttamente dal popolo come i deputati, ma che dovrebbero rappresentare le Regioni come i consiglieri regionali. È legittimo avanzare questa proposta, ma a mio modo di vedere e a modo di vedere di quella che si è costruita come una maggioranza, non è ragionevole, non è razionale. Forse è più razionale, efficiente, ragionevole e comprensibile anche per i cittadini - almeno così ci auguriamo - che vi sia la Camera che rappresenta il legislatore regionale. Dopodiché, come ha già evidenziato il senatore Maran riprendendo le giuste osservazioni del senatore Chiti, vi sono i modelli tedesco e austriaco: noi ci stiamo avvicinando di più a quello austriaco. Tutto è opinabile in questo campo; non c'è un solo modello in Europa, ma ce ne sono tanti. Ci stiamo collocando, però, dentro un sicuro alveo democratico.
2014-08-02	LN	CentinaioGianMarco	Signora Presidente, ieri il Presidente del Consiglio ha fatto capire all'Italia che per l'anno prossimo molto probabilmente non ci saranno gli 80 euro per i pensionati, come aveva promesso in uno dei suoi tanti interventi sui giornali. La settimana scorsa il ministro Franceschini, proprio in quest'Aula, ha spiegato le motivazioni del decreto cultura dicendo che si aprirà ai privati perché lo Stato non ha più soldi per i beni culturali, di conseguenza è giusto che vi siano anche privati che aiutino lo Stato nella conservazione e valorizzazione dei beni culturali. Il dottor Cottarelli qualche giorno fa, con un'uscita poco gradita al nostro Presidente del Consiglio, ha detto che stiamo spendendo troppo perché con la spending review, caro presidente Renzi, non ci siamo. Una persona diversamente abile in Italia, dai dati che ci sono stati forniti, risulta che percepisce come contributo circa 16 euro al giorno: una miseria! Quando gli va bene perché, nella maggior parte dei casi, non percepisce neanche quelli. Gli imprenditori italiani, quelli che non si suicidano, e che riescono a farlo portano la propria azienda all'estero, fuori confine, dato che in questo momento in Italia non si riesce ad abbassare la pressione fiscale perché, come dice qualcuno, i soldi purtroppo non ci sono. Non parliamo degli esodati. Un problema creato dal Governo Monti, con l'accordo ed il voto del Partito Democratico, con il voto dell'allora Popolo delle Libertà, con il voto di chi aveva deciso che ci fosse una parte degli italiani che doveva essere punita perché non c'erano i soldi. Perché? Perché i soldi non ci sono, perché non ce ne sono più. Perché le casse dello Stato in questo momento non sono in condizione di rispondere a tutte le esigenze, alle richieste d'aiuto, anzi al grido d'aiuto che viene dai nostri concittadini. Però, colleghi - un po' distratti perché magari stanno prenotando il biglietto del treno, signora Presidente - ci sono 8 euro per i delinquenti e ci sono perché ce lo dice l'Europa: poverini, sono delinquenti però in Italia le condizioni carcerarie sono brutte. Immagino, per esempio, gli extracomunitari che sono in carcere in Italia e pensano alle condizioni carcerarie dei propri Paesi d'origine: crederanno di essere all'Hilton, non in carcere! In più, gli diamo 8 euro. Quindi, 240 euro al mese, signor Presidente, per stare in carcere considerando che magari ne hanno fatte più di Bertoldo. Ci sono poi 42 euro al giorno per tutti quei clandestini, sottolineo la parola clandestini, che entrano in Italia senza essere stati invitati, senza aver fatto richiesta. Con le nostre tasse, con i nostri soldi, gli diamo 42 euro al giorno. Più di 1.000 euro al mese si portano a casa i signori extracomunitari clandestini che entrano in Italia! Ci sono anche delle agevolazioni: si è infatti stabilito di dare delle agevolazioni a quegli imprenditori che decidono di assumere coloro che hanno soggiornato nelle patrie galere. Per i nostri giovani che escono dalle scuole e sono a casa disperati: niente. Per i cinquantenni che sono a casa disperati perché sono fuori dal mondo del lavoro: niente. Ma per assumere chi è stato in prigione è giusto concedere delle agevolazioni agli imprenditori che decidono di reintrodurli nel posto di lavoro, perché sono dei cittadini benemeriti, emeriti, e quindi bisogna dargli una mano. Senza parlare di tutti i provvedimenti svuota carceri emanati dai vari Governi (alla fine Letta o Renzi poco cambia perché la maggioranza è praticamente la stessa, anzi è la stessa). In questo momento l'attuale Governo cosa fa? Si presenta all'attenzione del Senato, dopo un passaggio alle Camere, durante un dibattito parlamentare sulla revisione costituzionale (la priorità di questo Senato deve essere la revisione costituzionale, lo abbiamo visto nei giorni scorsi quando abbiamo chiesto di poter trattare in modo intelligente - mi passi il termine - le proposte concrete, i provvedimenti, i decreti-legge, con un dibattito parlamentare e la presentazione di emendamenti costruttivi e non distruttivi, con emendamenti con cui si cercava di dare un'idea o di migliorare il provvedimento), ponendo la fiducia. Arriviamo così ad oggi, visto e considerato che bisogna andare a casa, al mare, in montagna, o a trovare la famiglia: io ho portato la famiglia a Roma, visto che ci avete minacciato che saremmo rimasti qui chissà fino a quando.
2014-08-02	PD	LumiaGiuseppe	Attraverso il combinato disposto di diverse norme sono state fatte scelte strutturali in grado di dare questo risultato positivo. Abbiamo apprezzato molto la scelta, fatta proprio in Commissione giustizia e poi qui, in Aula, su temi che hanno attraversato il dibattito culturale sulla giustizia per decenni; mi riferisco, ad esempio, alla depenalizzazione, alla messa alla prova, alla rivisitazione della custodia cautelare, nonché all'arresto e alla detenzione domiciliare. In questo modo il Ministro ha potuto affrontare in pochi mesi il tema della sentenza Torreggiani, che in Europa rappresentava uno schiaffo al nostro Paese, uno schiaffo pesante, facendo in modo che dall'Europa si iniziasse a guardare all'Italia con occhi diversi.
2014-08-04	LN	ArrigoniPaolo	Ma io ho 12 minuti a disposizione, signora Presidente. PRESIDENTE. Guardi che è già arrivato ai 12 minuti. ARRIGONI (LN-Aut). No, è nove minuti e mezzo che sto parlando, ho il cronometro di fronte. PRESIDENTE. Anche noi, in automatico. ARRIGONI (LN-Aut). No, mi dispiace. PRESIDENTE. Venga a controllare, se vuole, comunque può concludere la frase. ARRIGONI (LN-Aut). Le camere di commercio, almeno quelle al Nord - che per altro stanno già intraprendendo operazioni di fusione, come a Sondrio e Lecco - hanno un'importantissima funzione e svolgono egregiamente il loro lavoro. Ricordo che qualche giorno fa il premier Renzi è andato ad inaugurare l'autostrada Brebemi, elogiandone anche i tempi di costruzione, senza che lo Stato abbia contribuito con un euro di finanziamento: la Brebemi, infatti, è un'autostrada che nasce e si sviluppa proprio su impulso soprattutto delle camere di commercio locali. Vi è uno studio della CGIA (Confederazione generale italiana dell'artigianato) di Mestre secondo il quale il risparmio medio che con questo decreto garantite alle imprese dal 2017 sarebbe di 5,2 euro al mese ad impresa, un'inezia: ne valeva la pena? Questo, però, a fronte di 400 o 500 milioni di investimenti che verranno meno per lo sviluppo e il sostegno dell'economia locale. Oltre a questo, vi è anche il rischio di porre 2.500 posti di lavoro in una situazione d'instabilità e, sempre stando a quanto... PRESIDENTE. La invito a concludere, senatore Arrigoni, siamo a 14 minuti. ARRIGONI (LN-Aut). Mi manca un minuto, signora Presidente: va bene, taglio e arrivo alla fine. Quella delle camere di commercio è un'altra delle misure discutibili con le quali da febbraio siamo ormai abituati a convivere: è un approccio nuovo, quello introdotto dal premier Renzi, per cui si interviene nelle cose a gamba tesa, con velocità e senza valutare bene quali possano essere le conseguenze dannose. Premier Renzi, con il disegno di legge delega non tocchi il registro delle imprese: un patrimonio di informazioni economico-giuridiche considerato unico in Europa e nel mondo, proprio grazie alle camere di commercio. Trasferire le funzioni inerenti alla tenuta del registro al Ministero dello sviluppo economico sarebbe un errore imperdonabile. Concludo rivolgendomi al relatore Pagliari: senatore, quello che lei ha denunciato non è un'impotenza della politica su questo provvedimento, ma l'incapacità, l'impreparazione e l'arroganza della politica che, a nostro avviso, trova l'apice nell'Esecutivo Renzi.
2014-08-04	M5S	CioffiAndrea	Allora perché abbiamo ridotto da quattro anni, come previsto nella stesura originaria del testo, a due il termine entro il quale le persone che si occupano dell'Autorità non possono interagire con coloro, che sono oggetto di regolazione? Abbiamo ridotto questi tempi: siamo sicuri di aver fatto una cosa giusta? E, parlando di Autorità, come nominiamo i suoi componenti? Sempre nello stesso modo, con le scelte politiche? Avevamo presentato un emendamento anche se gli emendamenti non servono a niente perché forse non li leggete neanche e forse non siete in grado di capirli e avevamo fatto una proposta semplice. Vogliamo nominare i componenti dell'Autorità? Ebbene, in Europa l'Autorità garante per la protezione dei dati personali è composta di personale selezionato per concorso: questo avviene nell'Europa, di cui sempre parlate. Allora perché non lo facciamo anche in Italia? Perché non iniziamo a scegliere i componenti dell'Autorità per concorso? Si parla anche di un'altro tema importante: nell'articolo 40 del decreto-legge si parla del diritto amministrativo ed è inserito l'obbligo del pagamento di una cauzione economica per le sospensive. Sapete chi è che fa spesso le azioni amministrative contro le opere pubbliche? Sono le associazione ambientaliste e, purtroppo per i cittadini che sono fuori di qua, a volte questo è l'unico modo per fermare un'opera politicamente sbagliata e una scelta politica sbagliata. L'unico modo che hanno le associazioni ambientaliste è fare ricorso al TAR, perché spesso si riescono a fermare delle opere sbagliate quando la politica sbaglia. In questo modo voi mettete un freno al controllo del cittadino.
2014-08-04	PD	LepriStefano	Un'altra grande novità, certamente forse non accolta in modo entusiastico dai dipendenti pubblici ma comunque certamente importante e inevitabile - credo che il collega Ichino interverrà su questo - è il tema della mobilità. Si esordisce in modo molto semplice: le amministrazioni. Innanzitutto le amministrazioni con la «a» minuscola, è già una grande rivoluzione. Non si dice: lo Stato, le articolazioni periferiche, le Regioni, gli enti. Si dice «le amministrazioni» cioè tutte le amministrazioni sono chiamate finalmente ad operare insieme affinché il principio della mobilità, un principio sacrosanto nell'interesse del pieno utilizzo delle risorse umane della pubblica amministrazione, possa essere finalmente applicato. In tutte le amministrazioni, in tutti i comparti è possibile operare questa mobilità, pur con tutele importanti. Qualcuno si è lamentato dei 50 chilometri. Possono essere pochi o tanti, a me pare sia una distanza ragionevole. Sono state inserite nel corso del lavoro parlamentare delle tutele importanti ad esempio a favore delle madri. Quello che voglio sottolineare è che finalmente l'Italia - buon ultima credo in Europa - non solo afferma (perché lo ha già affermato in molte leggi precedenti a queste) ma riuscirà finalmente ad applicare quella mobilità, tante volte invocata e mai nei fatti praticata. Si pensi ancora alla possibilità di attivare questa mobilità, anche se disponibili ad assumere una posizione, sia dal punto di vista dell'inquadramento e delle mansioni che dal punto di vista economico, di livello inferiore. Il che talvolta è una inevitabile e sofferta necessità per chi si ritiene non valorizzato o per chi ritiene, più opportuno fare un passo indietro, che peraltro si consente di rifare in avanti nella nuova collocazione affinché il lavoratore possa trovare in una nuova collocazione un'idonea opportunità.
2014-08-05	PD	CociancichRoberto	In secondo luogo, volevo evidenziare che questo emendamento ha come obiettivo quello di attribuire al Senato anche la competenza su quelle leggi di natura ordinamentale che sono coerenti con l'attribuzione della funzione di raccordo tra le autonomie locali e l'Europa, che è stata riconosciuta nel progetto governativo e nel progetto dei relatori come una delle prerogative e delle funzioni del prossimo Senato.
2014-08-05	PD	VerducciFrancesco	È questo un punto centrale del ruolo che il nuovo Senato svolgerebbe, tra l'altro in una fase in cui l'armonizzazione e la sinergia tra le diverse istanze, nel contesto di globalizzazione che viviamo, è fondamentale, perché le istituzioni sovranazionali e l'Europa affrontano materie che molto spesso si scaricano concretamente sulle comunità territoriali e molto spesso sono le Regioni che le affrontano a livello legislativo.
2014-08-06	LN	BisinellaPatrizia	Signor Presidente, chiedo di aggiungere la mia firma e quella di tutti i senatori del Gruppo Lega Nord e Autonomie a questo emendamento, come agli altri due, per le medesime ragioni. Si tratta di una valutazione politica e di una riflessione importante, che credo giusto che l'Assemblea svolga, al fine di ripristinare un minimo di regolarità nei rapporti tra il nostro Paese, l'Unione europea e gli altri Stati membri. Ricordo, infatti, gli anni di grandi sacrifici che i nostri concittadini, famiglie e imprese hanno sopportato per riuscire a mantenere quel rapporto deficit -prodotto interno lordo che abbiamo sentito, e tutti i parametri che ci sono stati imposti con manovre pesantissime (purtroppo ancora in atto), e una tassazione che sappiamo essere soffocante; con i sacrifici compiuti dalle famiglie e dalle imprese, il nostro Paese è riuscito ad avere in Europa considerazione, che però si scontra sempre con un muro contro muro. A questo punto, visto che il Premier Renzi e il Governo intendono far sentire una voce più forte e autorevole in Europa, credo che con l'approvazione dell'emendamento 26.0.1 si possa dare un segnale politico importante che va proprio in questa direzione. Tra l'altro, visto che siamo in fase di votazione degli emendamenti tendenti ad inserire un articolo aggiuntivo dopo l'articolo 26, approfitto dell'occasione per sottolineare l'importanza dell'emendamento 26.0.4, che abbiamo presentato in relazione all'articolo 97 della Costituzione. Esso propone l'inserimento di un articolo aggiuntivo dopo l'articolo 97 stabilendo un principio importante, sacrosanto, proprio alla luce della situazione economica e sociale che il nostro Paese sta attraversando: si tratta del fatto che i rapporti tra amministrazione finanziaria e contribuenti devono essere improntati ad un principio di collaborazione e di buona fede. Sembra quasi assurdo dover sottolineare qualcosa che dovrebbe essere già nello stato delle cose, giacché è un principio basilare nei rapporti, ma in realtà ciò non avviene nel momento in cui abbiamo un'amministrazione e una burocrazia statale e soprattutto fiscale che gravano pesantemente e soffocano famiglie e imprese. Con questi emendamenti vogliamo dare un segnale politico importante ed esprimere princìpi che vanno a favore e a vantaggio delle nostre imprese e dei nostri concittadini.
2014-08-06	LN	CrosioJonny	Signora Presidente, con riferimento all'emendamento 30.135 siamo un po' preoccupati, perché togliere competenze ai territori nella gestione dei servizi relativi alle scuole risulta di difficile comprensione. Nelle valli alpine abbiamo situazioni molto difficili da gestire, anche in quota, e vi sono Comuni che sono veramente disagiati. Ad esempio, il Comune di Trepalle, in provincia di Sondrio, il comune più alto d'Europa, malgrado si possa pensare che i cittadini siano dei fenomeni, ha seri problemi. (
2014-08-06	M5S	BulgarelliElisa	Signora Presidente, l'emendamento 30.150 prevede che la funzione legislativa deve essere esercitata tramite l'adozione di testi unici o di codici per singole materie o funzioni. Sarebbe anche ora, perché adesso i decreti vengono emanati e poi modificati dopo due o tre settimane. La cosa di cui si parla pochissimo in queste riforme è invece la funzione esecutiva. L'Europa ci rimprovera che con i decreti esecutivi siamo indietro, tanto che per riuscire ad averli alla Camera abbiamo dovuto ricattare la maggioranza, che per poter andare in vacanza ci hanno gentilmente concesso tre decreti esecutivi importantissimi: uno sul microcredito, uno sulla salvaguardia dei piccoli impianti fotovoltaici e l'altro sulla compensazione dei crediti tra PA e cartelle Equitalia. Se il Governo si impegnasse anche sui decreti attuativi l'Italia andrebbe meglio e l'ISTAT.
2014-08-06	M5S	CatalfoNunzia	Signora Presidente, chiedo anche io di apporre la mia firma all'emendamento 30.132. Ribadisco - come il senatore Petrocelli qualche ora fa ha ribadito nella richiesta rivolta al presidente Grasso di convocare la Conferenza dei Capigruppo - ribadisco anch'io l'importanza di programmare le politiche attive del lavoro in modo uniforme e a livello statale, visto quello che ci chiede l'Europa e quello che in questo momento sta avvenendo in Italia in relazione al PIL e alla recessione. È quindi ancor più importante trattare questa tematica in modo uniforme e finalmente definitivo.
2014-08-06	M5S	PetrocelliVitoRosario	Signor Presidente, vorrei sottolineare che il Presidente del Consiglio due settimane fa ha già offerto una anticipazione di come intenderebbe gestire gli effetti collaterali di questa misura. Cosa ha fatto il presidente Renzi? Ha dato esempio rispondendo alle domande del «Corriere della Sera» circa due settimane fa a proposito del piano "sblocca-Italia". Infatti dichiara il Capo del Governo: è impossibile andare a parlare di energia e ambiente in Europa se nel frattempo non sfrutti l'energia e l'ambiente che hai in Sicilia e in Basilicata. Mi vergogno - dice ancora Renzi - di andare a parlare delle interconnessioni tra Francia e Spagna, dell'accordo Gazprom o di South Stream quando potrei raddoppiare la percentuale del petrolio e del gas in Italia e dare lavoro a 40.000 persone e non lo si fa per la paura della reazione di tre o quattro comitatini. Questo è un esempio lampante di come gestirebbe la situazione...
2014-08-06	PD	DeBiasiEmiliaGrazia	Scegliete voi, io cedo le armi, è bandiera bianca; scegliete voi ma un segnale che dica che salute, ambiente, istruzione sono valori che vanno oltre le compatibilità economiche noi lo dobbiamo dare. Lo dobbiamo dare se vogliamo mantenere il livello di civiltà culturale dell'Europa e dell'Italia. E non penso di essere esagerata nel dirlo, ma penso di raccontare il sentire delle persone che non si curano più, non so se lo sapete. E cosa possiamo rispondere a queste persone? Che c'è un problema di equilibrio di bilancio! O non dovremmo forse agire come legislatori perché la salute sia un valore vissuto da tutti, innanzitutto dai legislatori in favore dei cittadini? Un segnale qualsiasi, ma la salute è importante.
2014-08-06	PD	GotorMiguel	Signor Presidente, devo una risposta alla senatrice Finocchiaro, di cui conosco e riconosco l'autorevolezza e, al tempo stesso, la sensibilità istituzionale e politica con cui ha affrontato il tema nel corso di questi mesi. Rispetto ai suoi argomenti ritengo che non sarebbero possibili obiezioni da parte del Parlamento europeo e dell'Unione europea - come ricordava anche il senatore Mauro - perché le istituzioni dell'Unione sono impegnate dai Trattati al rispetto dell'identità costituzionale degli Stati membri. In questo momento noi stiamo intervenendo su una fonte di rango costituzionale e quindi vedo difficile la possibilità di un impedimento e di una supremazia del diritto europeo, perché il legislatore costituzionale non ha limiti, se non quelli fissati dai principi fondamentali della Costituzione ed è solo su questo che dovrebbe misurarsi. C'è, infine, la possibilità di interpretare la nuova tendenza, che è tutta politica, di reintegrare le relazioni e i rapporti tra i Parlamenti europei e i sistemi nazionali. In un recente libro di due costituzionalisti come Manzella e Lupo, si parla di aprire una terza vita al Parlamento europeo perché - guardate - un eccesso di cessione di sovranità è stata ed è la vera ragione che, secondo me, ha allontanato e sta allontanando l'Europa dai cittadini. C'è poi naturalmente, al di là delle motivazioni che possono sostenere in punto di diritto un emendamento, un nodo politico ed è su questo che vorrei richiamare l'attenzione dell'Assemblea. Il nodo politico che abbiamo tante volte discusso in Commissione è che se ha un punto di debolezza l'attuale riforma, questo riguarda proprio il tema delle garanzie e degli equilibri dell'intero sistema: il presidente Quagliariello lo ricordava ieri con la consueta lucidità. E quale garanzia migliore - ce lo insegnano questi settant'anni di storia repubblicana - di quella venuta da un Presidente della Repubblica arbitrio e garante? Credo che dobbiamo fare di tutto per mantenere inalterata questa funzione: ribadisco che sarebbe un grave errore - e questa è l'unica motivazione che mi impedisce secondo coscienza di ritirare questo emendamento - ritenere che soltanto la tutela e la garanzia del voto segreto o il rafforzamento dei quorum siano sufficienti a contenere la possibilità dell'irruzione di una forza nuova nel sistema, che prenda il premio di maggioranza, anche per un solo voto, e poi con estrema facilità - una facilità che noi abbiamo il dovere civile e politico di rendere complicata o più complicata - si prenda - consentitemi l'espressione popolareggiante - "tutto il cucuzzaro". Con questo emendamento, in conclusione, c'è un accorgimento tecnico e pratico: si spalma cronologicamente su tre momenti diversi - le elezioni politiche, quelle regionali e quelle europee - il necessario consenso perché possa avvenire una rottura delle garanzie degli equilibri costituzionali. Per questa ragione, continuo ad affidare il destino di quest'emendamento alle mani, alle menti e alla coscienza di tutti i parlamentari e di tutti i senatori di quest'Aula (e mi costa sia dirlo sia doverlo fare): nella scelta che faremo tra pochi istanti, vivrà la capacità di valorizzare ulteriormente la nostra autonomia di senatori nell'ambito di questa riforma costituzionale. Credo che anche il Governo - che sostengo e sosteniamo convintamente - potrebbe rafforzarsi davanti all'opinione pubblica in una scelta a favore delle garanzie e del rispetto della Costituzione, nel momento in cui la stiamo cambiando.
2014-08-06	PD	GotorMiguel	Signor Presidente, intendo illustrare l'emendamento 21.8, che propone di allargare il collegio dei grandi elettori che eleggeranno il Presidente della Repubblica. Esso si compone di 730 membri, tra deputati e nuovi senatori regionali, e l'emendamento si propone di allargarlo anche ai 73 parlamentari europei di nazionalità italiana. A quanto mi risulta, l'emendamento ha raccolto oltre 90 firme ed ha, dunque, una dimensione istituzionale e parlamentare larga e qualificata; esso costituisce una preziosa occasione per meglio valorizzare il ruolo e l'autonomia del Senato nel corso di questa riforma costituzionale. Tra i firmatari ci sono una sessantina di colleghi del Partito Democratico; l'ex Presidente della Camera, senatore Pier Ferdinando Casini, il quale, generosamente, ha accettato di far confluire un suo analogo emendamento in questo; due vice Presidenti del Senato; tutti i Capigruppo della maggioranza di Governo presenti in Commissione affari costituzionali; per l'opposizione, i rappresentanti del Gruppo Misto-Italia Lavori in corso. Inoltre, l'emendamento ha ricevuto l'apprezzamento informale di tanti parlamentari europei, che in queste ore ci stanno sostenendo, e di numerosi colleghi delle opposizioni che, per ragioni di comprensibile opportunità politica, hanno deciso di non firmarlo, ma condividono lo spirito di questa iniziativa. Perché tanti firmatari di forze politiche così diverse? Forse perché l'emendamento ha il merito di affrontare un nodo, quello delle garanzie e degli equilibri complessivi del sistema, per il quale sussiste una trasversale sensibilità tra tutti i Gruppi politici, come emerso dal dibattito in questi mesi in Commissione e anche da numerosi interventi in Aula. In tanti hanno sottolineato la necessità di un approccio organico alle riforme istituzionali, consapevoli del fatto che se si interviene sugli equilibri del bicameralismo e contemporaneamente sulla legge elettorale è inevitabile che anche la forma di Governo subisca delle modifiche, per quanto indirette, che bisogna saper prevedere e valutare nelle loro conseguenze di insieme. L'emendamento è motivato da due ragioni. La prima: i firmatari ritengono sia giunto il tempo - così come il Costituente del 1946 individuava nella rappresentanza dei futuri legislatori regionali una parte significativa del collegio di elezione presidenziale - che anche i parlamentari legislatori europei si vedano riconosciuto il compito di contribuire, con il portato della loro esperienza, alla scelta del Presidente della Repubblica, la cui figura costituzionale partecipa sempre di più all'evoluzione della forma dello Stato in senso europeista. Non a caso la dottrina più avveduta ha definito quella della cooperazione interparlamentare la terza vita del Parlamento europeo, rintracciando nella relazione tra esso e i Parlamenti nazionali degli Stati membri un vero e proprio sistema parlamentare euronazionale. Non sussistono neppure obiezioni di coerenza costituzionale a questa soluzione, né sarebbero possibili da parte del Parlamento europeo o dell'Unione europea, essendo le istituzioni dell'Unione impegnate dai trattati al rispetto della identità costituzionale degli Stati membri. In secondo luogo, l'obiettivo principale di questo emendamento - e qui richiamo la vostra attenzione - è quello di mitigare l'effetto congiunto di una necessaria regola maggioritaria per l'elezione della Camera dei deputati con la riduzione del numero di 215 senatori e l'eliminazione del corpo dei 58 delegati regionali dalla platea dei grandi elettori. Infatti, in base al testo approvato dalla Commissione affari costituzionali, il vincitore del premio di maggioranza alle politiche potrebbe eleggere il capo dello Stato in modo autosufficiente a partire dal nono scrutinio in poi, ossia dopo solo quattro giorni di votazioni in bianco, controllando il voto di soli 26 senatori regionali. Com'è noto, in Commissione affari costituzionali si era raggiunto un accordo tra relatori e Governo che prevedeva di mantenere i 58 grandi elettori regionali, ossia tre per Regione, che però è saltato per l'opposizione di Forza Italia. A quanto pare Forza Italia sarebbe contraria anche a questo emendamento sui parlamentari europei perché il Partito Democratico, in base alle ultime elezioni, avrebbe un numero di parlamentari maggiore. Va però considerato che se il prossimo Capo dello Stato - come è assai probabile - sarà ancora eletto con le vecchie regole - probabile e auspicabile - le nuove entreranno in vigore nella successiva legislatura europea, dopo il 2019, con equilibri che potranno essere di nuovo cambiati. Come è noto, in Commissione, grazie anche alla disponibilità di Forza Italia e alla sensibilità dei relatori, il Partito Democratico è riuscito a fare approvare un emendamento, di cui sono stato primo firmatario, che interviene sul rafforzamento dei quorum. Ma questa soluzione non è sufficiente e significa solo ammettere che, dopo quattro giorni di votazioni andate a vuoto, a partire dal nono scrutinio chi ha vinto il premio di maggioranza potrà eleggere il Capo dello Stato e gli organi di garanzia che ne conseguono in modo autosufficiente, con meno di un terzo dei senatori regionali. A ben guardare, il problema, che oggi ci appare astratto o mitigato dal fatto che vige il voto segreto nelle elezioni dei Presidenti della Repubblica, potrebbe presentarsi nella sua concretezza nel caso in cui si realizzasse la convergenza di due circostanze per nulla peregrine, che noi abbiamo il dovere di prevedere. La prima circostanza è allorquando le elezioni politiche coincidessero con la fine del settennato del Presidente della Repubblica (come è avvenuto nel 2006 e nel 2013). La seconda è nel caso in cui una forza nuova facesse irruzione nel sistema, vincendo di gran carriera il premio di maggioranza con un'azione di sfondamento che l'attuale mobilità del voto politico in Europa e alcune esperienze recenti a livello nazionale ed estero rendono una eventualità tutt'altro che improbabile. Questa forza nuova, proprio perché nuova, non potrebbe avere contemporaneamente un numero sufficiente di deputati europei e di senatori regionali per eleggere da sola il Capo dello Stato. In conclusione, signor Presidente, mi rivolgo agli onorevoli colleghi. Stiamo attenti, perché questa Costituzione assegna al Presidente della Repubblica un ruolo di arbitro e di garante, magari di motore di riserva del sistema in circostanze di crisi, ma giammai di capo di una forza politica o di una parte politica. La saggezza dei Padri costituenti ha assegnato al Capo dello Stato poteri a fisarmonica, che possono aprirsi o chiudersi a seconda delle circostanze e che, anche in tempi recenti, si sono dimostrati un bene prezioso. Per queste ragioni confido che il Governo e i relatori possano rimettersi all'Aula e, com'è avvenuto per la questione dell'immunità, si possa aprire un dibattito stando la rilevanza della questione. La Costituzione deve assumere come sommo valore guida quello della prudenza istituzionale e deve escludere, anche in via teorica, soluzioni che inserirebbero una torsione plebiscitaria nel nostro sistema: non autoritaria, ma plebiscitaria. I concetti vanno tenuti del tutto distinti perché sono diversi, ma in grado di modificare gli equilibri e la qualità della democrazia nel nostro Paese. Per questo, chiedo la massima attenzione a tutti i senatori sull'emendamento 21.8.
2014-08-06	PD	PuglisiFrancesca	Signor Presidente, l'articolo 30 del disegno di legge, così come uscito dalla 1ᵃ Commissione, riammette tra le competenze delle Regioni, a differenza della proposta del Governo, la promozione del diritto allo studio degli studenti e delle studentesse. L'emendamento 30.70, di cui sono prima firmataria, intendeva far superare la disparità che oggi esiste tra gli studenti del Mezzogiorno e gli studenti del Nord che possono godere delle borse di studio. Purtroppo - lo sapete - la Commissione europea, il Manifesto di Europa 2020, chiede al nostro Paese di dimezzare la dispersione scolastica e di raddoppiare il numero dei laureati. Non è possibile raddoppiare il numero dei laureati fino a quando in grande parte del Mezzogiorno gli studenti che hanno diritto - come dice la nostra Costituzione - a raggiungere i più alti gradi di istruzione, non riescono ad ottenere quelle borse di studio di cui hanno diritto. Non possono averle. Allora ritiro l'emendamento 30.70 e lo trasformo in un ordine del giorno, con il quale si chiede al Governo di impegnarsi a tracciare i livelli essenziali del diritto allo studio e anche del diritto all'accesso agli asili nido. Peraltro, stiamo discutendo in 7ᵃ Commissione una proposta di legge perché i bambini e le bambine possano avere le stesse opportunità di frequentare un asilo nido: situazione vera in Emilia e in Toscana, ma non in gran parte delle Regioni del Mezzogiorno.
2014-08-07	LN	ConsiglioNunziante	Si è cercato poi di capire che cosa fare del made in Italy, questo brand che è tra i primi al mondo. Un brand che probabilmente è stato utilizzato male. Non siamo stati capaci di venderlo in un'Europa che, anzi, ha cercato di tarpargli le ali. E parliamo un po' dei giovani, dei disoccupati, di quella fascia di disoccupati compresa tra i 45 e i 55 anni, in cui è molto difficile riposizionarsi sul mercato del lavoro. Parliamo anche degli esodati. Beh, noi l'avevamo già previsto. Il problema della legge Fornero è quanto mai presente, aleggia in quest'Aula come una jettatura incredibile per quei soggetti. Ma era fin troppo facile azzeccarci, signor Presidente. Quindi tante promesse, zero fatti. Ma una cosa buona di certo c'è stata: gli 80 euro, ma non a tutti, che dovevano servire a rilanciare l'economia di questo Paese, cosa che non è accaduta; 80 euro che dovevano rimettere in moto il mercato consentendo ai nostri commercianti di guadagnare qualche soldino, ma non è successo perché quei soldi sono serviti invece a pagare le bollette. Infatti, avete dato 80 euro, ma ne avete fatti spendere 130 e, a casa mia, 130 meno 80 fa comunque meno 50 euro.
2014-08-07	LN	DivinaSergio	che non ha una parola, visto che un giorno c'è una promessa, un altro giorno c'è un fallimento e un altro giorno ancora una giustificazione per l'incapacità del giorno prima. Si tratta di un premier che ha dimostrato soltanto muscolarmente di essere riuscito a piegare quest'Aula del Parlamento ai suoi voleri, con una maggioranza continuamente sotto ricatto. Possiamo dirlo perché, in tutte le occasioni in cui c'è stata libertà di voto, i risultati sono stati negativi per questo Governo. Il premier però ha voluto forzare la mano per poter andare non si sa dove e non si sa perché, forse in Europa o forse dalla sua Cancelliera tedesca a sventolare l'unica cosa che è riuscito a fare, ossia cambiare una buona Costituzione, con una approvata velocemente, in spregio ai cittadini e addirittura ai suoi legittimi rappresentanti, e fatta molto, molto male. Delle due, l'una: o il prossimo Senato non potrà funzionare o quei poveri cristi di sindaci o consiglieri regionali non potranno far funzionare gli enti ai quali appartengono. Delle due, l'una: o non funzioneranno più gli enti di appartenenza o non funzionerà più il prossimo Senato, ma di questo al Presidente del Consiglio non importa assolutamente niente. Non si può dare la fiducia ad un Governo così.
2014-08-07	M5S	NugnesPaola	Quei signori, infatti, erano grossi investitori e mentre si voleva facilitare comunque le lobby del petrolio si è data loro una via di fuga con titoli di Stato che - sappiamo bene - la Ragioneria ha definito molto pericolosi e ha chiesto quindi all'Europa una verifica.
2014-08-08	M5S	PetrocelliVitoRosario	E nessuno ci venga a dire che le cose vanno così in tutta Europa, perché sappiamo benissimo che persino Paesi che hanno attraversato una crisi più profonda della nostra oggi sono in ripresa. Renzi, anche qui, hai fallito!
2014-08-08	PD	ChitiVannino	La maggioranza del Senato sceglie in realtà il modello austriaco, non quello tedesco o francese; un Paese amico l'Austria, soltanto che ha otto milioni di abitanti, nove Regioni e qualche responsabilità in meno della nostra in Europa. E il Senato in quel Paese non è oggetto di discussione perché funziona poco, ma perché non serve a niente, per le funzioni che ha e per come si forma.
2014-08-08	PD	TocciWalter	Bisognava spendere la formidabile vittoria elettorale per ottenere la svolta in Europa. Avevamo tanto atteso il semestre a guida italiana; esso poteva dare un impulso all'iniziativa diplomatica, mentre si accendevano i fuochi di guerra ad Est e nel Mediterraneo. Invece si è bloccata la nomina del Ministro degli esteri europeo. Se il Premier avesse candidato Enrico Letta, prima che altri facessero quel nome, avrebbe dato prova di uomo di Stato che va al di là delle inimicizie personali. Torna il rischio di un avvitamento della crisi economica. Erano stati chiesti margini di flessibilità all'Europa, ma sono arrivate risposte negative. Il Governo italiano si è rassegnato, passando ad occuparsi solo del Senato, e oggi raggiunge il suo obiettivo. Il nostro ordinamento ne uscirà più confuso. Gli elettori non sceglieranno gli eletti e si indeboliranno i contrappesi che rendono forti le democrazie europee. Tuttavia c'è un lato positivo: l'incantesimo non serve più; da oggi si torna alla realtà; è finito l'alibi ventennale delle riforme istituzionali. I Governi dovranno dimostrare di avere le idee e le capacità di governare.
2014-08-08	PD	ZandaLuigi	L'Europa ha molti gravi limiti, primo fra tutti il ritardo nella costruzione dell'unità politica, ma non ha mai interferito sull'assetto delle istituzioni delle singole nazioni. È però sbagliato pensare che i leader europei non sappiano che l'Italia è l'unico (dico l'unico) Paese dell'Unione ad avere ancora un bicameralismo paritario e che questa condizione è un ostacolo serio alla nostra capacità decisionale. Potere legislativo efficiente, lo direi al senatore Petrocelli se fosse in Aula, e durata dei governi sono le precondizioni minime per lo sviluppo, questo è il punto. Non è un caso che il Senato, dove non è mancato il dissenso, sia unanime su un punto fondamentale: il bicameralismo perfetto deve finire. Su questo passaggio, che è il cuore della riforma, ci siamo ritrovati pressoché tutti e non è poco. Con posizioni presenti in tutti gli schieramenti, ci siamo divisi sul «come» il bicameralismo paritario debba essere cambiato, non sul «se». Su molte questioni il nostro dibattito d'Aula è stato profondo e fecondo. È un peccato che alcuni parlamentari, sul medesimo argomento, abbiano votato in un modo a scrutinio palese e in un altro a scrutinio segreto, e non era necessario. Non ho neppure condiviso accuse che, quando ci sono state, hanno travalicato una misura che dovrebbe essere sempre rispettata: accuse di tradimento della Costituzione, di rischi per la democrazia. Questo è stato un passaggio molto delicato del dibattito. In una grande democrazia europea del XXI secolo come l'Italia, ci si può dividere su tutto, distinguendosi nel merito dei problemi o sulle posizioni politiche. Quel che non possiamo fare e non dovremmo mai fare, signor Presidente, è separarci evocando la Corea del Nord, il regime stalinista, gli attentati all'integrità costituzionale. Eppure questo è stato detto!
2014-09-03	LN	TosatoPaolo	Signora Presidente, riteniamo doveroso appoggiare la richiesta del Gruppo del Movimento 5 Stelle, che affronta un tema di grande attualità. Quest'oggi abbiamo trattato temi relativamente significativi ed importanti legati alla politica estera; la verità è che invece dovrebbe essere al centro della nostra agenda, della nostra attenzione e del nostro dibattito proprio quanto sta avvenendo in seguito alle misure adottate dall'Unione europea contro la Russia e alle ritorsioni che questo Paese ha posto in essere nei confronti di tutti gli Stati dell'Unione europea. Ciò, infatti, sta provocando un danno - sottovalutato dal Governo - nei confronti delle aziende che lavorano nel settore del commercio e della produzione agricola di larga scala, le quali sono in una crisi gravissima. Di fronte a questa crisi noi assistiamo alla sostanziale indifferenza del Governo e purtroppo anche degli organi d'informazione. Stanno arrivando segnali molto preoccupanti per ampi settori dell'economia del nostro Paese; diverse amministrazioni locali e Regioni stanno tenendo delle riunioni in cui si cerca di sensibilizzare i parlamentari ed il Governo affinché affrontino questo tema, ma sostanzialmente tale argomento non viene trattato, anzi sembra che il nostro Governo e l'Unione europea vogliano proseguire nella politica di sanzioni nei confronti della Russia che aggraveranno ulteriormente la situazione. Peraltro, se le citate sanzioni da parte dell'Unione europea nei confronti della Russia avessero un'utilità nella soluzione dei problemi potrebbero anche essere sostenute, ma è evidente che non hanno nessuna efficacia e anzi hanno un effetto boomerang sulla nostra economia. Riteniamo quindi doveroso affrontare questo tema, visto che non è stato fatto in nessun'altra sede; inoltre, il Parlamento ha assistito impotente alle decisioni che sono state assunte in politica estera, a dimostrazione del fatto che questa Europa è lontana dalle esigenze dei cittadini e dei territori e che quindi purtroppo i Governi nazionali assecondano queste decisioni senza neppure coinvolgere il Parlamento con un voto a sostegno o contro questi provvedimenti, che sono evidentemente molto negativi; un dibattito è quindi doveroso, necessario ed urgente, molto più urgente di sedute dedicate a temi certamente importanti, ma marginali rispetto alla vita dei nostri cittadini.
2014-09-03	M5S	EndrizziGiovanni	Signora Presidente, intendo rappresentare a lei e all'Assemblea la preoccupazione e la richiesta di aiuto che gli imprenditori del Veneto stanno lanciando rispetto alle conseguenze che la crisi nei rapporti Ucraina-Russia sta comportando per l'economia del Veneto, del Nord Italia e dell'Italia tutta. È una preoccupazione documentata. L' export italiano verso la Russia ammonta a quasi 11 miliardi, e di questi quasi due vengono dal Veneto. È stato già calcolato che l'impatto sull'economia potrebbe aggirarsi intorno ai due miliardi e mezzo di euro, ma soprattutto potrebbe comportare una perdita di posti di lavoro di migliaia e migliaia di unità. Riteniamo che in questo momento l'Europa, che chiede all'Italia sacrifici, probabilmente - a nostro avviso, sicuramente - inaccettabili e ingiusti, non possa adottare, con il sistema che è stato messo in atto, sanzioni senza preoccuparsi delle ricadute e dei doverosi sostegni all'economia che, in questo caso, devono essere messi in campo. Sono stati definiti 125 milioni di euro di aiuti al settore agroalimentare, a fronte di un danno incommensurabile. Non abbiamo, infatti, solo danni di medio e breve periodo: dobbiamo pensare a come faticosamente questi mercati sono stati conquistati, passo dopo passo, negli anni, con una credibilità e una qualità che non possiamo vedere penalizzate da scelte affrettate di politica estera, che non tengono conto di tutti gli interessi e i diritti in campo. Da questo punto di vista, il Movimento 5 Stelle ha inteso prendere subito un'iniziativa affinché il Governo si faccia carico di riferire quali erano le sue priorità prima della pausa estiva: la riforma del Senato anziché le riforme del lavoro, del fisco e dell'economia a sostegno delle imprese; piazzare al centro della diplomazia europea Federica Mogherini, senza preoccuparsi di quanto questo sarebbe costato in termini degli equilibri che le ho appena rappresentato. Ecco perché è urgente parlare in Senato di questo problema e, in attesa che la diplomazia faccia il suo corso, che le imprese italiane siano doverosamente e adeguatamente sostenute
2014-09-03	PD	LucheriniCarlo	La Convenzione originaria, cui hanno aderito 41 Paesi di Europa, Vicino Oriente e Maghreb, risale al 1980 ed è finalizzata a regolare, per gli aspetti di diritto internazionale privato, il trasporto ferroviario internazionale di merci, passeggeri e bagagli. Nel 1999, per assicurare una maggiore uniformità nel settore, l'Organizzazione intergovernativa per i trasporti internazionali per ferrovia ha adottato un nuovo Protocollo modificativo del testo originario, rinominato con l'acronimo COTIF 99.
2014-09-03	PD	ToniniGiorgio	Signor Presidente, il voto del Gruppo del Partito Democratico sarà favorevole. La ratifica di questo Protocollo ci aiuta a ricordare quanto sia faticoso e complesso il processo di integrazione europea e di progressiva devoluzione di quote crescenti di sovranità dagli Stati nazionali verso l'Unione. Il nostro sentimento è quindi naturalmente diviso di fronte a quell'episodio che riguardò, appunto, la Repubblica d'Irlanda: per un verso, l'assoluto rispetto della democrazia irlandese e del deliberato del popolo irlandese e, per altro verso, il ricordo di un passaggio difficile e tormentato che alla fine fu possibile superare soltanto con uno spirito di compromesso. Un compromesso che certamente in alcune parti, annacquò, per così dire, le ambizioni federaliste del Trattato di Lisbona. L'Europa funziona però così, va avanti attraverso il compromesso possibile: per un verso, l'utopia, il grande sogno degli Stati Uniti d'Europa e, per altro verso, la concretezza e il realismo nel procedere facendo il passo secondo la lunghezza della gamba. Pertanto, mantenendo fermo il nostro impegno e la nostra fede europeista, avendo, al contempo, forte il senso del realismo nel procedere in questa direzione, esprimeremo un voto favorevole.
2014-09-04	LN	CandianiStefano	Caro Presidente, mi consenta di dire che non c'è poi da stupirsi se gli organi internazionali di stampa fanno questo tipo di rappresentazione del Paese Italia. (Il senatore Candiani mostra una copia del settimanale «The economist»). Se, infatti, per mostrare quanto il nostro Paese tiene all'Europa, è questo quello che voi propagandate, e cioè la cosa più importante è un concorso per vignette da premiare nel mese di settembre, con immagini denigranti della politica italiana, siete dei pessimi promotori del sistema Paese. Entrando nel merito, nel disegno di legge delega sono contenute molte iniziative: ne esaminerò solo qualcuna, perché la prossima settimana avremo tempo di affrontare altre questioni durante l'esame degli emendamenti. Si tratta di immigrazione e, anche in questo caso, mi sia consentito, con una certa semplicità e, certamente, superficialità. Adeguare il nostro Paese a delle normative senza tenerne in considerazione il peso e la ricaduta reale, oggi, con quello che sta avvenendo, è qualcosa di quantomeno sconsiderato. Tanto più che gli adeguamenti prevedono oneri a carico del Paese. Anche per quanto riguarda l'inserimento lavorativo, vorrei ben vedere come riuscite a coniugare questo tipo di scelte con il mondo reale; quello degli imprenditori che perdono il lavoro, quello dei giovani che sono costretti a recarsi all'estero perché non trovano più ospitalità in questo Paese, quello di una comunità che si disgrega. Sono tutte incongruenze che vengono nascoste con una bella pennellata di bianco. Ci adeguiamo all'Unione europea ed, anzi, sistemiamo il nostro comparto leggi con quelle dell'Unione, diminuiamo il numero delle infrazioni e così siamo più bravi. Il mondo reale è costituito da fatti concreti che si fanno con i numeri e i sacrifici: quelli che però fa il Paese reale, ahimè, appaiono molto lontani dalle vedute del Governo. Vorrei quindi soffermarmi su un ultimo elemento, Presidente. Sono stati soppressi cinque articoli, quattro con proposte del Governo e uno con un emendamento presentato da un senatore del Partito Democratico. Il Governo non si è voluto sporcare le mani per togliere di mezzo la responsabilità civile dei magistrati: ha preso un senatore e lo ha obbligato a presentare un emendamento soppressivo; non voglio immaginare con quali pressioni. Nei mesi passati si è parlato molto di chi difendeva questo Senato per non perdere la «cadrega». Bisognerebbe puntare un po' più di attenzione su chi invece ha votato quella riforma costituzionale con la promessa di riavere la «cadrega». Questa però è un'altra puntata, ne riparleremo.
2014-09-04	LN	CandianiStefano	Non è questa l'Europa a cui dobbiamo aspirare. L'Europa a cui dobbiamo aspirare è un'Europa libera dai vincoli della finanza e della burocrazia, vincoli di cui invece fa il pieno in questo tipo di normative. Ancora oggi ci sono 326 casi pendenti, di cui purtroppo, anche in questo caso, l'Italia è capofila, con 135 casi, seguita da Spagna, Grecia, eccetera. Un primato poco invidiabile per un Paese di cui il premier Renzi si vanta di portare in Europa la determinazione e la voglia di ripresa. Sarei anche un po' più cauto - mi consenta il sottosegretario Gozi - nell'andare a fare dichiarazioni come quelle che appaiono sul sito del Dipartimento per le politiche europee, dove con grande slancio europeista ha dichiarato che è intenzione del Governo varare un vero e proprio pacchetto speciale per il semestre che preveda non solo l'approvazione rapida delle leggi europee- bis, ma anche un forte impegno nel 2014 rispetto alle nuove leggi di delegazione europea che si vorrebbero adottate sin dall'inizio del semestre. Questo veniva detto parecchi mesi fa: a tutt'oggi siamo ancora qui a discuterne, e siamo a settembre. Ahimè, Sottosegretario, questo è scritto sul sito del Dipartimento per le politiche europee presso la Presidenza del Consiglio dei ministri; quindi, forse, non sarebbero male un po' più di cautela e un po' più di piccoli passi, ma concreti, verso il mondo reale. E ancora, mi consenta il sottosegretario Gozi, evitiamo certe descrizioni caricaturali che non fanno altro che aggravare la credibilità del Paese, andando a rilasciare ulteriori dichiarazioni (sempre riportate dal sito del Dipartimento) su quanto sia importante l'effetto Renzi. Il Sottosegretario ha recentemente affermato: «Una testimonianza diretta: martedì nella riunione del Consiglio degli affari generali dell'Unione, che precede sempre i vertici europei, sulla politica industriale molti mi hanno sostenuto non perché conosceva diversi di loro, ma perché ha avuto la netta sensazione che l'essere il sottosegretario di un capo di Governo così presente come Renzi li abbia favorevolmente condizionati». Caro Sottosegretario, vorrei che lei fosse stimato per le sue qualità e le sue capacità, non perché è l'uomo fedele di Renzi: questo sistema referenziale la mette al pari del bimbo con il gelato che sta dietro alla Merkel e a Hollande, e non è l'immagine che vogliamo sia esportata, soprattutto durante il semestre europeo. Su questo punto, peraltro, mi consenta di farle un'osservazione. Per cortesia, quando predisponete i siti come quello del Dipartimento, curate che non vengano messe cose abbastanza ridicole e grottesche. Mi riferisco, ad esempio, al concorso «Una vignetta per l'Europa», pubblicato sul sito del Dipartimento per le politiche europee, Presidenza del Consiglio dei ministri, con scene ridicole, che ridicolizzano ulteriormente il Paese, e scene raccapriccianti, come quelle di imprenditori che sono sull'orlo del baratro e che vi cascano dentro. Queste immagini sono pubblicate sul sito del Ministero.
2014-09-04	LN	DivinaSergio	Continuiamo a voler dividere l'Europa dall'area euro: se condividiamo gran parte - non tutto - dell'Europa, con l'euro sostanzialmente siamo finiti in un tritacarne che ci ha indebolito. La rovina dell'Italia dipende in gran parte dall'errore del cambio di moneta, che non è stato tarato sull'economia italiana. Ma se volessi affrontare il discorso in questi termini, uscirei dal seminato.
2014-09-04	M5S	BlundoRosettaEnza	Signor Presidente, ieri, nell'insediamento di Cese di Preturo, una delle 19 new town, ovvero le case durevoli costruite per far fronte all'emergenza abitativa post -sisma, si è rischiata la tragedia: il balcone di una palazzina è caduto su quello sottostante e l'edificio è stato dichiarato inagibile. Presidente e colleghi, continua a sgretolarsi sotto gli occhi di tutti gli aquilani il miracolo berlusconiano costituito da circa 4.500 alloggi per dare un tetto a circa 16.000 aquilani, a fronte di 30.000 rimasti senza casa. Questo insufficiente patrimonio immobiliare antisismico, sostenibile ed ecocompatibile, realizzato attraverso un bando coperto da un finanziamento dell'Europa di circa 500 milioni di euro, è stato, sin dalla sua costruzione, fortemente pubblicizzato e messo in esposizione anche a Pompei, finché poi è finito nelle inchieste, sotto la lente della Corte dei conti europea (relazione speciale n. 24 del 2012), per i costi lievitati del 158 per cento rispetto agli standard degli appartamenti prefabbricati e del 43 per cento rispetto ai costi standard dell'edilizia pubblica ai fini sociali. Un grande affare per le imprese mafiose, fallite poi per non rispondere di nulla, mentre i cittadini continuano a rimetterci in sicurezza e salute e per le spese di manutenzione. Vi sono cedimenti, cari colleghi, senza terremoto. Figuriamoci in presenza di un eventuale sisma!
2014-09-04	M5S	FucksiaSerenella	Signor Presidente, cari colleghi, signor Sottosegretario, quante volte, con la fatidica frase: «Ce lo chiede l'Europa!», sono stati giustificati sacrifici oltre il possibile e l'immaginabile? Si tratta di una frase magica con la quale ci sono piombate, tra capo e collo, misure francamente insostenibili per il nostro Paese, come il famigerato fiscal compact, che a breve imporrà una nuova manovra "lacrime e sangue". Insomma, quella che è passata è l'immagine di un'Italia alunna fin troppo obbediente di Bruxelles, e ultimamente abbiamo avuto, anche se non proprio un alunno primo della classe - perché poi ad una interrogazione ne vedremo probabilmente delle belle - di sicuro un alunno eccessivamente ed oltremodo ossequioso, seduto al primo banco nella classe della Merkel. Mi riferisco naturalmente al nostro Presidente del Consiglio. Ciò è vero - mi riferisco al nostro aspetto obbediente - ma solo quando si parla di tagli, di tasse e di manovre forzose. Quando invece l'Europa si esprime attraverso gli interventi di indirizzo politico e le condanne delle sue corti di giustizia, il discorso cambia radicalmente. Ossia, quando si tratta dei nostri diritti, dei diritti degli italiani, il Governo fa orecchie da mercante: dal risolvere l'emergenza dei rifiuti al fare in modo che la pubblica amministrazione paghi i debiti alle imprese e restituisca loro i rimborsi IVA in tempi ragionevoli, fino al rispetto dei disabili, dei detenuti e dei consumatori. Il nostro Paese, cari colleghi - è stato detto molte volte questa mattina, ma ci tengo a sottolinearlo - vanta un infelice primato. Al 31 dicembre 2013 le procedure d'infrazione a carico dell'Italia erano 104, di cui 80 per violazione di norme e 24 per mancato recepimento di nuove normative. Secondo l'ultimo aggiornamento del sito del Dipartimento delle politiche europee, il numero delle procedure d'infrazione a carico del nostro Paese è sceso, ad oggi, a 101 casi, di cui 80 per violazione del diritto dell'Unione, lasciando quindi invariata la situazione, e 21 per mancato recepimento di direttive. In sostanza, nel 2014 ci siamo messi in pari solamente con il recepimento di tre direttive. Restiamo quindi sopra quota 100: ciò vuol dire che un numero così elevato colloca il nostro Paese in ultima posizione tra gli Stati dell'Unione europea quanto agli adempimenti del diritto dell'Unione stessa. È questa una posizione che indebolisce notevolmente l'affidabilità dell'Italia; affidabilità, certo, ma anche soldi, tanti soldi, ovviamente pubblici. Basti pensare che la multa minima che Bruxelles può adottare contro l'Italia, al termine dei contenziosi, è di 8 milioni di euro, ai quali si aggiungono penalità da 10.000 a 642.000 euro al giorno, per ogni giorno in cui il Paese non rientra nella legalità dopo la sentenza definitiva. Sono cifre da capogiro che fanno arrabbiare, soprattutto in un periodo di crisi come quello che l'Italia sta vivendo e che i cittadini hanno ben presente tutti i giorni. È dunque doveroso procedere celermente all'attuazione delle direttive europee. Invito, però, anche a stare con gli occhi e le orecchie ben aperti per ascoltare i suggerimenti e le soluzioni che spesso vengono anche dal Paese, dai cittadini normali e da chi nel campo ci lavora tutti i giorni. Cerchiamo di stare non solo al passo con i nostri partner europei, ma di andare anche un pochino oltre, fornendo magari un esempio. Andare oltre - come noi del Movimento 5 Stelle delle volte ci vantiamo di fare - è una cosa molto più facile a farsi che a dirsi. Certe volte, infatti, è proprio un uovo di colombo. Si potrebbe - ad esempio - passo dopo passo - come dice il nostro Presidente del Consiglio, che evidentemente si è reso conto che correre non fa arrivare prima e talora fa arrivare poco incolumi - leggere e comprendere il contenuto dei provvedimenti che approviamo, senza perdere la ratio che li motiva e senza smarrire il quadro esaustivo di risvolti applicativi nel breve, medio e lungo termine. È molto meglio leggere con attenzione, consultarsi e comprendere quello che Bruxelles ci scrive, che fornire risposte rabberciate e frettolose solo per fare bella figura perché siamo alla Presidenza del semestre europeo. Prima di introdurre nel nostro sistema normativo, già pletorico di suo, l'ennesima modifica - oserei dire "non modifica" perché fittizia, inutile e dannosa, perché non c'è cosa inutile che sia innocua, e sfido chiunque di voi a fornirmi un solo esempio per contestare questa mia affermazione - occorre pensare che la ridondanza, che è cosa diversa dall'esaustività e dalla completezza delle accezioni e delle situazioni anche di dettaglio, spesso necessarie, penalizza sempre il diritto, inficiando l'efficacia della norma, creando ambiguità e confusione e, nella migliore delle ipotesi, perdere tempo. Signori miei, che cosa c'è di più prezioso del tempo che, impietoso, è - ahimè - così fuggitivo? Se l'Europa sbaglia, dobbiamo essere in grado di argomentare gli errori e di controbattere nel merito, in modo da non pagare ingiustamente sanzioni. Sono una novizia di questo Palazzo - potete vedere tutti i giorni i segni tangibili e i limiti della mia inesperienza - ma l'ambito che voglio affrontare, con riferimento all'articolo 13, lo conosco benissimo, essendo il mio lavoro e avendone avuto esperienza sotto diverse angolazioni: privato, pubblico, ricerca, sorveglianza, esperienza diretta da libero professionista e vigilanza. Ciò significa conoscere il problema dal punto di vista dei lavoratori, delle ditte, delle università, delle società scientifiche, degli enti bilaterali e degli organi di vigilanza. Vengo quindi ad illustrare brevemente l'articolo 13 del disegno di legge in discussione, che interviene sul decreto legislativo n. 81 del 2008, apportando alcune modifiche agli articoli 28 («Oggetto della valutazione dei rischi») e 29 («Modalità di effettuazione della valutazione dei rischi»). Come mi è stato suggerito dalla 14ª Commissione, che ringrazio, ripresento in Aula un emendamento che i tempi ristretti e la concitazione del periodo precedente alla sospensione estiva, dove naturalmente grande protagonista è stato l'esame delle riforme costituzionali, hanno impedito di esaminare con un congruo approfondimento. Signor Sottosegretario, mi rivolgo soprattutto a lei, perché confido in un suo intervento in questo senso: purtroppo il decreto legislativo n. 81 del 2008, modificato non a caso entro l'anno con il decreto legislativo n. 106 del 2009, è un testo scritto male (per usare un eufemismo), con diverse imprecisioni che si prestano a fraintendimenti e con risvolti importanti e penalizzanti. È quindi doveroso correggerlo, soprattutto formalmente, per renderlo più agile e funzionale ai tempi. D'altra parte, dobbiamo anche rispondere in modo congruo a chi ci espone a sanzioni che sono al limite del dovuto e probabilmente, se in Europa ci fosse stato qualcuno che conosceva bene l'argomento, la questione si poteva chiarire e risolvere all'istante. Vengo al punto. In prima istanza, come già accennato in 14ᵃ Commissione, la Commissione europea ha preso un colossale abbaglio, perché si confonde la valutazione dei rischi, che è un processo che scatta immediatamente all'inizio dell'attività e continua senza soluzione, e quindi anche in caso di mutamenti, con il documento di valutazione dei rischi. Negli articoli 28 e 29 del decreto legislativo n. 81 del 2008 le due cose sono giustamente distinte. La valutazione comincia all'inizio dell'attività e non si ferma mai: è un processo continuo ed in divenire, una ripresa cinematografica. Il documento, invece, è la fotografia al momento «x» dello stato della valutazione, attestato dalla data certa e dalla firma apposta congiuntamente dal datore di lavoro, dal responsabile del servizio di prevenzione e protezione (RSPP), dal medico competente e dal rappresentante dei lavoratori. Altra confusione si è fatta tra comunicazione ai rappresentanti dei lavoratori per la sicurezza e documento disponibile, che sono due cose ben diverse. Non è il caso di ricorrere ad una rabberciata modifica, più consona all'operato di un azzeccagarbugli che a quello di un legislatore snello, innovativo e moderno, come anche il nostro Presidente del Consiglio ci suggerisce di essere. Diamogliene atto: lo ha scritto chiaramente in tutte le sue slide, che non dicono niente ma sui titoli sono chiarissime. Mancano i decreti attuativi, ma i titoli sono davvero belli. Ultimamente abbiamo avuto dei titoli bellissimi come jobs act e sblocca Italia, che sembrano episodi meravigliosi. Vi chiedo quindi di sbloccarci, di scongelarci dalle cattive abitudini così restie a svanire. Cominciamo a fare collegamenti. Sarà che, per mestiere, sono abituata a vedere la persona, il malato in tutto il suo organico. Un medico non può curare un organo ignorandone un altro: egli sa benissimo che, se non funziona il polmone, prima o poi ne risentirà anche il cuore. Allora mi chiedo perché essere così pigri e miopi da non collegare quello che nella norma già è presente e non correggere, visto che ci siamo, anche gli errori che appaiono palesi ed evidenti. Se - ad esempio - in una città si vogliono mettere le fibre ottiche, e quindi si fanno i lavori di scavo, ma vedo che le tubazioni dell'acquedotto perdono acqua o che quelle del gas sono danneggiate, che cosa faccio? Risotterro in fretta tutto e metto l'asfalto, per aprire poi di nuovo una seconda e una terza volta, provocando così disagi infiniti ai cittadini, ostacolando la viabilità e facendo aumentare esponenzialmente la spesa pubblica? Sì, in effetti in Italia si fa questo. L'ho potuto vedere diverse volte: lo vediamo tutti i giorni a Roma, che è un cantiere aperto; lo vedo anche nella mia regione, le Marche, e l'ho visto a Bologna e potrei raccontarvi degli episodi che, se non fossero così drammatici per i loro risvolti, sembrerebbero una barzelletta. Vi chiedo, colleghi e signor Sottosegretario, di cambiare. Diamo un esempio, perché questa volta non ci costa nulla. Correggendo - e ho presentato due emendamenti che vi invito, quando voteremo, ad approvare - potremmo una volta tanto essere noi a fare la ramanzina all'Europa e a sottolineare come essa spesso guardi le pagliuzze e non la sostanza. Su questo aspetto, quello della sicurezza e della salute dei lavoratori, prendere lezioni dall'Europa mi secca alquanto, perché negli anni Cinquanta noi eravamo in questo un modello. Ricordo sempre il decreto del Presidente della Repubblica n. 303 del 1956: nel decreto legislativo n. 81 del 2008 è stata ricopiata tutta la direttiva macchine. Nel 2000, quindi, abbiamo copiato quanto era stato fatto nel 1956. Verificate: è veramente così. Per adempiere all'obbligo tempestivo di comunicazione, su cui ci rimprovera l'Europa, coniugando forma, sostanza ed efficacia - accontenteremmo l'Europa, facendo però cose di buonsenso e una bella figura e non gli azzeccagarbugli - basta pochissimo, un uovo di Colombo: sarebbe sufficiente aggiungere all'articolo 28, comma 3- bis le seguenti parole: «In tal caso, il datore di lavoro trasmette preventivamente ai rappresentanti dei lavoratori per la sicurezza copia della comunicazione di cui all'articolo 67»; e all'articolo 29, comma 3: «nelle more della redazione del documento, si applicano le procedure previste dall'articolo 67 e dall'articolo 28, comma 3- bis, ultimo periodo». Buona norma, inoltre, sarebbe correggere specificando anche la presenza del medico competente fin dalla prima valutazione dei rischi. In caso contrario, ci troveremmo a breve, quando se ne accorgeranno - ancora non se ne sono accorti, ma l'errore c'è - un'altra procedura d'infrazione per l'incongruenza palese. L'articolo 67 del decreto legislativo n. 81 del 2008 è la famosa dichiarazione preliminare (una volta prevista dall'articolo 48 del decreto legislativo n. 626 del 1994) per cui un'azienda, quando si installa, oltre all'agibilità, deve presentare all'ASL anche l'elenco dei principali rischi degli spazi. Questo è stato risolto attraverso un modello unificato e condiviso in tutte le ASL d'Italia. Il modello, quindi, già lo abbiamo: un'azienda nuova che si installa presenta alla ASL, ai sensi dell'articolo 67 del citato decreto n. 81 ( ex articolo 48 del decreto legislativo n. 626 del 1994), l'esplicazione di quali sono i rischi. Basterebbe in questo caso aggiungere nel modello la colonna: «Principali misure di prevenzione» per avere già una valutazione preliminare dei rischi, fatta all'istante. La cosa più importante...
2014-09-04	PD	MirabelliFranco	Detto questo, brevemente, voglio sottolineare un aspetto. Stiamo votando due leggi che servono ad evitare che il nostro Paese continui ad incorrere in infrazioni e dobbiamo applicare alcune direttive. Ora però siamo di fronte ad una strana discussione perché, da una parte, ci lamentiamo (giustamente) di essere eccessivamente in debito con l'Europa avendo troppe infrazioni da sanare, ma dall'altra, nel momento in cui risolviamo una serie di contenziosi, come stiamo facendo in questo passaggio parlamentare, non va più bene; e magari non va bene perché siamo sempre di fronte ad una situazione in cui l'Europa impone all'Italia. Voglio dire con grande chiarezza che tutte le norme contenute in queste due leggi sono utili al Paese, non sono nomine che stiamo subendo; a meno che il senatore Candiani non ritenga che salute alimentare, provvedimenti ambientali, norme per garantire le regole per il pagamento dei debiti della pubblica amministrazione e norme sulle pari opportunità non servano al Paese. Penso si tratti di norme che consentono di migliorare la nostra legislazione, e lo dico anche guardando a due questioni specifiche che credo siano importanti.
2014-09-09	FI	FlorisEmilio	Signor Presidente, rappresentante del Governo, colleghi, nella scorsa seduta sono state illustrate le relazioni introduttive e si è svolta la discussione generale sul disegno di legge europea 2013- bis e sul disegno di legge di delegazione europea 2013 - secondo semestre. Nella replica, mi sento di accogliere le osservazioni anche critiche manifestate dai colleghi Candiani, Divina, Liuzzi, Mauro, Mussini, Panizza e Orellana. Condivido non tanto le analisi sui contenuti della legge di delegazione, quanto quelle sui tempi lunghi ed eccessivamente dilatati con i quali la legge è stata presentata alle Camere per la relativa approvazione. Se è vero che la legge n. 234 del 2012 consente al Governo di presentare alle Camere entro il 31 luglio di ogni anno il disegno di legge di delegazione riferito all'anno in corso, è anche vero però che il provvedimento in esame è stato presentato alla Camera dei deputati il 22 novembre 2013 e successivamente licenziato a Montecitorio il 10 giugno di quest'anno. Sono consapevole che i motivi che hanno ritardato la presentazione dell'Atto Senato 1519 siano da ricercare anche nella tardiva formazione del Governo Letta, ma ritengo prioritaria e urgente l'applicazione di questa legge. Abbiamo già detto che la legge di delegazione europea 2013 - secondo semestre delega il Governo al recepimento di numerose direttive e che il disegno di legge di delegazione europea 2014 di prossima presentazione al Senato è stato già approvato dal Consiglio dei ministri. A tale proposito, rivolgo il mio monito all'Esecutivo, chiamato ad essere più efficiente nella presentazione della legge di delegazione europea 2014, con tempi in linea con quelli europei, al fine di consentire una adeguata discussione alle Assemblee parlamentari, senza il clima emergenziale odierno. Nella discussione generale sono stati toccati numerosi profili, su cui oggi sia io, sia la collega Cardinali replichiamo sinteticamente. Sulle politiche dell'immigrazione, senatori Candiani, Panizza, Orellana e Liuzzi, abbiamo cercato di prospettare soluzioni equilibrate e fornito una delega per il recepimento delle direttive mediante la predisposizione di un testo unico e il recepimento di alcune infrazioni rilevate dalla Camera dei deputati. Il punto focale rimane la maggiore collaborazione da parte di tutti gli Stati europei verso quelli che subiscono, come l'Italia, una forte pressione migratoria, dovuta all'acuirsi delle tensioni su tanti, forse troppi territori dell'area del Mediterraneo e del Medio Oriente. L'accordo raggiunto con la commissaria dell'Unione europea Cecilia Malmström per un maggiore coinvolgimento di Frontex nel controllo del Mediterraneo mi pare vada nella direzione giusta. Quello che in questa sede rileva per noi però è la necessità di conformare l'ordinamento interno a quello europeo. Su tale base, la legge di delegazione europea prevede non solo una delega per il recepimento delle direttive nn. 32 e 33 del 2013 da esercitare entro il 2015, ma anche, in base all'articolo 7, una delega per la predisposizione di un testo unico in materia di immigrazione possibilmente condiviso dalla Commissione europea. Approfittiamo del semestre europeo proprio per gettare le basi affinché il testo unico sia ampiamente condiviso. Ecco perché ritengo che la spinta riformatrice dell'Europa sia importante e spetterà al legislatore delegato darvi rapido seguito. Nel corso della discussione generale il tema della burocrazia e dei vincoli è stato sollevato dal senatore Candiani, al quale ricordo che è già insito nel divieto di gold plating. Nell'articolo 32, comma 1, lettera c), della legge n. 234 del 2012, infatti, il Governo è vincolato a far sì che gli atti di recepimento di direttive dell'Unione europea non possano prevedere l'introduzione o il mantenimento di livelli di regolazione superiori a quelli richiesti dalle direttive stesse. L'articolo 1 del disegno di legge di delegazione lo richiama espressamente e quindi il problema, in fase di concreto recepimento, non si dovrebbe porre. Teniamo anche conto che in fase di recepimento, qualora fosse inserito - anche solo per errore o dimenticanza - un onere non previsto da una direttiva, il particolare meccanismo costituzionale del rapporto tra legge delega e decreto delegato determinerà un'illegittimità costituzionale dell'onere aggiuntivo non previsto dalla direttiva. Sebbene ciò sia stato introdotto recentemente, nel dicembre 2012, non credo che gli effetti positivi tarderanno a manifestarsi. Il tema della trasferibilità dei diritti pensionistici (sollevato in particolare dal senatore Divina) o del capitale accumulato dai lavoratori reputo possa essere affrontato sia in un'ottica europea sia in un'ottica interna, nel momento immediatamente successivo all'applicazione di questa legge. È stato però presentato un ordine del giorno che impone una riflessione adeguata e che affronteremo a breve. Mi permetto infine di rilevare l'atteggiamento costruttivo tenuto da parte di tutte le forze politiche nell'esame dei due disegni di legge in 14ᵃ Commissione, a dimostrazione del fatto che - come rilevato in discussione generale dal collega Liuzzi - gli interessi di parte devono venire dopo quelli del Paese. Con questo spirito e con la volontà di arrivare ad una riduzione delle infrazioni, abbiamo esaminato il provvedimento Atto Senato n. 1519, contenente il recepimento di obblighi europei, per l'adempimento del quale siamo in notevole ritardo, non per colpa del Senato. Si invita dunque l'Aula ad un atteggiamento conseguente, affinché la legge abbia esito positivo.
2014-09-09	PD	CardinaliValeria	CARDINALI , relatrice sul disegno di legge n. 1533. Grazie a lei, signor Presidente. Nella scorsa seduta si sono svolte le relazioni introduttive e la discussione generale sui disegni di legge europea 2013- bis e sul disegno di legge di delegazione europea 2013 - secondo semestre. Si tratta di due provvedimenti importanti, come diceva anche il collega Floris, che pongono l'Italia in una situazione di maggior conformità all'ordinamento europeo e danno anche la misura dell'impegno del Governo e del Parlamento nel semestre di presidenza italiana dell'Unione. Il disegno di legge europea 2013- bis risolve numerose procedure d'infrazione e casi EU Pilot con un approccio sostanziale che dà modo di chiudere molte contestazioni, consentendo così all'Italia di risalire nello scoreboard comunitario. La legge di delegazione europea 2013 - secondo semestre, allo stesso modo, come già detto bene dal collega senatore Floris, fornisce la delega per il recepimento di numerose direttive. Dopo l'approvazione dei due testi da parte della Commissione politiche dell'Unione europea e dopo la discussione generale, l'Aula si accinge ora a chiudere l'esame con la votazione degli emendamenti, confermando ancora una volta la vocazione europeista di questo Senato, dove si è comunque cercato di accelerare al massimo i tempi di approvazione delle leggi europee, fondamentale biglietto da visita per gli importanti negoziati che si apriranno in Europa nelle prossime settimane. Nella discussione generale congiunta sono stati toccati numerosi profili, su cui oggi sia io che il collega Floris abbiamo modo di replicare, anche se evidentemente in maniera sintetica. Una delle questioni poste - in particolare, con modalità e approcci diversi, dal senatore Candiani, della Lega, e dal senatore Mirabelli, del PD - riguarda la sovrapposizione, che pure c'è stata, tra articoli del disegno di legge europea 2013 - secondo semestre e decreto competitività. Non si può parlare - come pure ho sentito fare in quest'Aula - di atto di arroganza da parte del Governo nel voler esautorare la funzione parlamentare e, in particolare, il ruolo della 14ᵃ Commissione, tanto che tutti - Commissione e Governo, come dicevo nella scorsa seduta - abbiamo condiviso l'urgenza di provvedere, su alcune limitate questioni, proprio per accorciare i tempi, e ci siamo adeguati di conseguenza, utilizzando proprio lo strumento del decreto-legge. Desidero ricordare che spesso ci si lamenta della tempistica. Il fatto che questo provvedimento sia rimasto alla Camera dei deputati per diversi mesi ha causato non solo l'aggiunta di molti articoli, ma anche la necessità da parte nostra di recuperare in qualche modo quel lasso di tempo perduto. E senza alcuna polemica faccio al riguardo una battuta: anche con il provvedimento al nostro esame abbiamo toccato con mano quanto possa essere urgente una riforma del bicameralismo. Non si tratta di alcun atto di villania, quindi, ma solo della valutazione, condivisa dalla Commissione, di accelerare l' iter di alcune procedure, tenendo conto del fatto che il decreto ha reso possibile, essendo immediatamente operativo, l'attuazione di iniziative importanti. Quanto al tema della responsabilità civile dei magistrati, ricordato negli interventi dei colleghi Candiani, Mussini e Mirabelli, ricordo che esso si pone come tema di carattere generale che eccede il limitato ambito della legge europea. Anche il limitato tema dell'attuazione della sentenza della Corte di giustizia «Traghetti del Mediterraneo», che pure avrebbe potuto - solo questo - trovare spazio nella legge europea, potrà trovare una più compiuta attuazione nel disegno di legge approvato dal Governo e di prossimo esame parlamentare nella sede propria della Commissione giustizia. Non si tratta, quindi, di aver eliminato un tema, ma di avergli dato la giusta collocazione e destinazione nella discussione e anche uno strumento adeguato. Di certo, però, il mantenimento del testo che ci era arrivato dalla Camera poneva rilevanti problemi di tenuta da un punto di vista ordinamentale. Non si trattava, quindi, solo della giusta collocazione, ma anche di un tema legato al contenuto. E non è un caso che sia stato soppresso a seguito della presentazione di emendamenti. A tal proposito, senza fare polemica e in tono amicale, ricordo al collega Candiani - peraltro quasi sempre presente ai lavori della 14ᵃ Commissione - che nessuno ha minacciato - tranquillizzo quindi tutti, perché è qui presente, vicino a me e sta bene - o ricattato il senatore Cociancich affinché presentasse l'emendamento da parte del Partito Democratico. Ripeto, non ha subìto né minacce né ricatti, e a questo punto dovrei dire che la stessa cosa il Governo l'avrebbe dovuta fare anche con i colleghi di SEL e del Movimento 5 Stelle, non solo con il Partito Democratico, perché l'emendamento soppressivo dell'articolo 30 (o meglio ex articolo 30, perché oggi non ha più questa numerazione, essendo diminuiti gli articoli) è stato presentato anche da altri Gruppi del Senato. Sul numero delle infrazioni pendenti, ricordo gli interventi dei senatori Candiani, Mussini, Panizza e Fucksia.
2014-09-09	PD	CardinaliValeria	Gli strumenti quindi ora li abbiamo, colleghe senatrici e colleghi senatori: dobbiamo solo utilizzarli con tempestività ed efficacia. Per questo rivolgo un appello a stringere i tempi, perché l'Europa ci chiama ad assumere un'ulteriore responsabilità, in particolar modo ora che la Presidenza spetta all'Italia.
2014-09-09	PD	CardinaliValeria	Senza inutili polemiche, ma anzi tenendo conto - lo voglio ricordare anch'io, come ha fatto la senatrice Fucksia - del clima costruttivo da sempre vissuto (e non solo durante l'esame di questo provvedimento) in 14ᵃ Commissione, invito a fare in modo che questi due provvedimenti possano essere licenziati rapidamente, in modo tale da permettere al Governo di notificare a Bruxelles l'avvenuta approvazione definitiva di norme di legge che vadano a chiudere le infrazioni che vengono in rilievo, contribuendo in tal modo a ridurne ulteriormente il numero. Lo diciamo sempre, ma lo si fa attraverso l'approvazione di atti come quello in esame, per cui è giusto ribadirlo e riconfermarlo in questa sede. In un'Europa che ci vede attori nel dialogo legislativo e politico con gli altri Stati membri un'azione negoziale efficace potrà essere massimamente agevolata dal rispetto degli adempimenti richiesti.
2014-09-16	FI	RomaniPaolo	E arrivo al quarto punto, riguardante il ruolo dell'Italia in Europa. Presidente - lei ne ha parlato lungamente questa mattina, più alla Camera che al Senato - è sicuro di aver fatto la cosa giusta? Mi riferisco alla scelta di «Lady PESC». Condividiamo il fatto che lei abbia posto oggi lungamente l'accento sulla centralità della politica internazionale, che per troppo tempo è stata ai margini del dibattito politico italiano.
2014-09-16	FI	RomaniPaolo	Lei ha voluto a tutti i costi per il ministro Mogherini il ruolo di «Lady PESC» che però, a differenza della Ashton, non è diventata primo vice presidente della Commissione europea o vice presidente vicario, come si legge su alcuni giornali, ruolo ottenuto invece dal socialista, ma olandese - ribadisco olandese - Timmermans, mentre Katainen, il finlandese rigorista per definizione, è vice presidente e «supervisore» di tutti i dossier economici, commissariando di fatto il commissario francese Moscovici, che dovrebbe occuparsi delle cose di cui si occupava prima Katainen, ma che è poi rimasto in una posizione superiore. Guarda caso, poi, diretta emanazione della linea tedesca del rigore europeo è anche il Capo dell'eurogruppo, il ministro dell'economia spagnolo De Guindos, che se ne è andato passeggiando per quattro ore in una ridente località marittima della Spagna, insieme alla cancelliera Angela Merkel. Da non dimenticare infine - piccolo problema, ma altrettanto importante - è che il dossier agricoltura è nelle mani del commissario irlandese Hogan ed è noto - lo sanno quelli che si occupano di agricoltura - quanto sia diverso il modello agricolo irlandese da quello italiano. Le riformulo dunque la domanda, Presidente: è sicuro di aver giocato bene le sue carte? È proprio sicuro di aver giocato bene le nostre carte? Non facciamo polemica strumentale sulla nomina del ministro Mogherini, alla quale comunque auguriamo buon lavoro e il nostro in bocca al lupo, perché dovrà affrontare in prima persona uno scenario complesso, spaventoso e drammatico di crisi internazionali, su cui mi soffermerò tra breve. Ritengo però che sia fondamentale, in questa sede, essere certi del peso che dobbiamo avere in Europa per influenzare le scelte di una politica economica che finora - lo ha detto lei questa mattina - sembra aver dimenticato l'obiettivo principale, che è la crescita. Il quinto punto riguarda le crisi internazionali e la risposta italiana alle stesse. Libia, Ucraina, ISIS: sono tre fronti aperti, tre fronti sui quali l'Italia deve essere in prima linea, ministro Pinotti, e sui quali ancora non abbiamo visto il suo Governo dettare una decisa e determinata politica d'intervento. Il nostro legame con la Libia è un legame storico e geografico, che affonda le radici nella nostra storia. Ma possiamo veramente pensare che la soluzione al problema politico di instabilità dell'intera regione e al suo primo e diretto effetto, l'immigrazione clandestina, sia Frontex Plus? Parliamo di un programma che inizierà solo a novembre e che prevede esclusivamente il pattugliamento lungo le coste europee, con il limite delle 30 miglia marine. E se una imbarcazione di migranti è in difficoltà a 35 o 40 miglia, che facciamo? Ovviamente, comunque, come adesso, andremo a soccorrerla: lo impone il fatto che siamo persone perbene e lo impone il diritto internazionale della Convenzione di Montego Bay, per cui ancora una volta dovremo aiutare chi è in pericolo e scortare le imbarcazioni di immigrati fino alle coste italiane. Questo è quello che avverrà e che sta avvenendo adesso. Ci limiteremo a registrare passivamente e burocraticamente gli arrivi, uno per uno, forse riusciremo a dargli anche un nome, sopportando da soli gli alti costi dei centri di accoglienza, dell'organizzazione amministrativa e di pubblica sicurezza.
2014-09-16	FI	RomaniPaolo	Lei oggi ha lanciato una sfida all'Europa, al Paese e al Parlamento per realizzare riforme che fermino il declino del nostro Paese. E noi che siamo opposizione responsabile, che ha a cuore esclusivamente il bene del Paese, oggi le rispondiamo: accettiamo la sfida, a patto che si tratti di riforme vere.
2014-09-16	LN	BisinellaPatrizia	Ciò è in controtendenza con la spinta che si sta registrando in Europa, dove l'aria è già cambiata. Le dico che il suo è un errore gravissimo, uno sbaglio enorme, che pagherà e che farà pagare al Paese, perché non farà che alimentare le spinte autonomiste e creerà sempre maggiore scollamento tra i cittadini, che sentono lo Stato distante in quanto anziché avanzare in una forma evoluta federalista, diventa sempre più centralista e accentratore.
2014-09-16	LN	BisinellaPatrizia	Le faccio anche notare che laddove abbiamo un settore che traina, quello che dell' export, con una politica economica ed estera assolutamente sconsiderata e scellerata, lei sta facendo danni gravissimi alla nostra economia. Parlo delle sanzioni assurde alla Russia, che costeranno ben 1,8 miliardi di euro al nostro export, in particolare a quello della Regione Veneto. Ripeto, l'unico settore in ripresa e che sta agendo da traino. In questi giorni prodotti agricoli non più esportabili stanno marcendo nei depositi, gli imprenditori licenziano i dipendenti, gli agricoltori non sanno come fare e le commesse vengono ritirate grazie ad un'azione miope ed autolesionistica del suo Governo, che invece di difendere il made in Italy è pronto a soccombere ai desideri della Merkel, di un'Europa di banchieri e burocrati che fanno gli interessi di grandi potenze commerciali e non difendono i nostri prodotti.
2014-09-16	LN	BisinellaPatrizia	Sul fronte del debito e su questo fronte di sofferenze dell'Italia, che l'OCSE certifica essere diventate più pronunciate, le ricordo che per sostenere quegli 80 euro e coprirli finanziariamente in qualche modo, lei è andato in Europa a chiedere che venisse aumentato il debito pubblico di oltre 40 miliardi di euro. Queste voragini nei conti pubblici ce le ritroveremo il prossimo anno, colleghi, e chi pagherà? Come si farà a sopperire? Le ricordo, signor Presidente del Consiglio dei Ministri, che l'azione messa in campo anche dai suoi Ministri non sta andando a dare le risposte che questo Paese si aspetta; il tema principale è il lavoro, è l'occupazione.
2014-09-16	PD	ZandaLuigi	Ecco perché insisto, signor Presidente del Consiglio: la spending review è un'occasione preziosa non solo per ridurre la spesa pubblica, ma, prima ancora, per ridare al nostro Stato forza amministrativa e capacità operativa. Il cuore della spending review è la riforma dello Stato; oppure, se lei preferisce, la riforma dello Stato è la vera spending review. Giorni fa il governatore Ignazio Visco ha dichiarato che all'Italia è rimasto poco tempo. E contemporaneamente Paul Krugman ha detto quel che molti pensano: per l'Europa la crisi che stiamo attraversando è più seria di quella degli anni Trenta del Novecento. In questo contesto sbaglieremmo a non cogliere quanto e come, su di noi, possano incidere le guerre che insanguinano ampie parti del pianeta. Papa Francesco ha parlato di terza guerra mondiale combattuta a pezzi, con crimini, massacri e distruzioni. È illusorio pensare che la diffusa instabilità geopolitica e militare non ci riguardi direttamente e non produca effetti negativi anche su di noi. Sono in gioco i rapporti con tradizionali fornitori di gas e petrolio, sono in pericolo delicati legami commerciali, si differenziano gli interessi tra alleati, aumentano i rischi di imprevedibili atti di violenza originati in aree sempre più vaste, fuori da ogni controllo, nelle quali insistono nuovi centri di reclutamento e addestramento del terrorismo internazionale. Ricordo le guerre e le violenze non tanto al Governo, presidente Renzi, che ben conosce questi rischi, quanto al Parlamento per chiedere sollecitudine nell'esame e nell'approvazione delle riforme. Uno Stato riformato, forte ed efficiente ci serve anche per resistere meglio alla violenza. Il prossimo 9 novembre, tra poche settimane, saranno 25 anni dalla caduta del muro di Berlino. E serve ricordarlo. Da quando è finito quell'ordine mondiale, allora tanto deprecato, si sono moltiplicate le guerre ed è aumentata l'instabilità. Oggi sappiamo che per la sua debolezza l'ONU, così come venne costruita nel 1945, non è più in grado di garantire né la pace né la giustizia nei rapporti tra le Nazioni. Rinnovare l'ONU (non solo nella composizione del Consiglio di sicurezza) oggi non è un'esigenza diplomatica: è l'unica speranza per ricostruire un giusto ordine mondiale. Chiudo con un'osservazione sull'Europa. La possibilità di passare dalla recessione e dalla deflazione a una fase duratura di crescita dipende dalla nostra capacità riformatrice e dalla volontà di cambiamento rispetto alle politiche europee degli ultimi anni. L'Italia non mette in discussione il rigore di bilancio, ma teme i guasti sociali ed economici di un'austerità ottusa. L'Italia non chiede interpretazioni speciali dei Trattati. Si aspetta però semplicemente che essi vengano applicati nella loro interezza e in piena aderenza allo spirito comunitario e ai valori costitutivi dell'integrazione europea. Non tutti i Paesi dell'Unione hanno ratificato la Costituzione per l'Europa. Non tutti hanno recepito nella loro Carta costituzionale il vincolo del pareggio di bilancio. L'Italia l'ha fatto. Perciò, l'Italia ha pieno titolo per chiedere che il diritto costituzionale dell'Unione sia fatto rispettare, allo stesso modo, da tutti i Paesi aderenti. E soprattutto ha titolo per pretendere che il diritto europeo sia applicato integralmente, in tutte le sue parti, senza perdere di vista gli obiettivi e i valori fondanti della costruzione comunitaria. Questi valori sono quelli scolpiti nei primi articoli dei Trattati istitutivi, dove si legge - cito, signor Presidente del Consiglio - che «l'Unione si adopera per lo sviluppo sostenibile dell'Europa, basato su una crescita economica equilibrata e (...) su un'economia sociale di mercato che mira alla piena occupazione e al progresso sociale». Nelle parole del Trattato «sviluppo sostenibile», «economia sociale di mercato», «crescita economica», «piena occupazione» c'è lo spirito dell'Europa, c'è la spinta che ci ha fatto promuovere l'Europa unita e c'è la ragione che ci induce a farne parte. Oggi sappiamo quanto possa essere considerato utopico parlare di unione politica, se non addirittura di Stati Uniti d'Europa. Ma la gravità della crisi economica, le guerre in atto, le tensioni internazionali ci debbono indurre anche all'utopia. I cittadini europei e i Governi europei hanno interesse a battersi per l'unione politica del continente. La miopia economica dell'Europa e il suo ruolo troppo marginale in politica estera hanno una stessa origine: la mancanza di una comune volontà politica europea. Le chiedo, presidente Renzi, di ricordare ai nostri partner europei, con la schiettezza e con l'insistenza di chi sa di avere ragione, che la mancanza di una vera Unione politica e di un vero governo parlamentare europeo è la ragione non solo della crescita delle forze euroscettiche e nazionaliste, ma anche del nostro declino sulla scena economica, politica e militare mondiale. L'Italia ha una missione chiara: deve aiutare l'Europa a comprendere che la complessità dei problemi ha bisogno di una risposta politica comune, che soltanto il completamento democratico del processo unitario può rendere possibile.
2014-09-16	PD	ZandaLuigi	La sua informativa è anche un atto di trasparenza nei confronti dell'opinione pubblica. Una trasparenza necessaria, considerato che l'Italia riuscirà a superare la crisi che la sta umiliando solo con l'impegno di tutta la Nazione. Le responsabilità del Parlamento sono chiare e lo confermano il grave ritardo con cui viene ricostituito il plenum della Corte costituzionale e del Consiglio superiore della magistratura. Su questo punto permettetemi, onorevoli colleghi, solo un'osservazione: il voto segreto serve per tutelare la libertà di coscienza dei parlamentari, non per essere usato nella manovra politica. Ma, ferme tutte le nostre responsabilità, senza il concorso attivo dei cittadini, delle forze economiche e sociali, del capitale privato, del mondo della cultura e della scienza, senza l'aiuto degli stessi mezzi di informazione, la cui funzione pubblica è sempre più evidente, senza una risposta complessiva del Paese, la crisi non verrà mai superata. La decisione del Governo di ridurre seriamente la spesa pubblica deve essere accolta con favore per molti motivi: ridurla serve per onorare i nostri impegni con l'Europa; serve per rimediare, sia pure tardivamente, all'incoscienza con la quale, soprattutto negli anni Ottanta, il Governo, il Parlamento e le stesse forze sociali di allora, violando l'articolo 81 della Costituzione, hanno messo sulle spalle di generazioni future uno dei più consistenti stock di debito pubblico del pianeta. Per l'Italia, però, la spending review non può avere solo un senso difensivo, meramente contabile. Dobbiamo darle un valore positivo, costruttivo, dobbiamo aver chiaro che tagliare gli sprechi e semplificare la macchina pubblica è anche una grande occasione per riformare lo Stato, renderne più efficace l'azione e restituirgli autorevolezza e dignità. Signor Presidente del Consiglio, fare la classifica dei problemi del Paese è sempre sbagliato; mi sento però di doverle dire una cosa. Negli ultimi decenni il nostro Stato, inteso come insieme di istituzioni e delle attività che gli sono demandate, è stato indebolito e mortificato nell'efficienza istituzionale, nell'esercizio dei poteri democratici, nel prestigio e nell'autorevolezza, con effetti gravissimi non solo sul declino della moralità pubblica e del senso dello Stato, ma anche più semplicemente sulla capacità delle pubbliche amministrazioni di reagire tempestivamente all'impatto dei problemi. Le colpe della politica non bastano a spiegare l'altissimo livello dell'evasione fiscale, la diffusione della corruzione e l'influenza capillare delle mafie in diversi pezzi del territorio nazionale, né sono sufficienti a spiegare il ritardo nell'emanazione di 750 decreti attuativi senza i quali leggi importanti sono nell'impossibilità di operare.
2014-09-17	LN	CandianiStefano	Ebbene, credo sia ora di dire «basta» ad una politica europea di questo Paese che ci ha portato ad essere sostanzialmente supini, per l'atteggiamento chic di certa sinistra, che però neppure certa destra ha disdegnato negli anni, per cui tutto ciò che viene dall'Unione europea è necessariamente buona cosa da adottare e a cui piegare la normativa del Paese. Il risultato qual è? Il risultato è che, fatta 100 la base delle infrazioni comunitarie, il 20 per cento riguarda normativa europea non assorbita dal nostro ordinamento, ma ben l'80 per cento riguarda trasgressioni all'ordinamento europeo. Questo significa che, una volta fatta la legge, in questo caso non vale la massima «trovato l'inganno», ma una volta che il Governo ha fatto la legge non può lavarsene le mani, perché poi c'è un mondo reale, composto da chi lavora in fabbrica, dagli imprenditori che investono il proprio capitale perdendolo, dai commercianti, dai singoli cittadini onesti che si trovano di fronte a un muro di burocrazia. E allora certo che arriviamo, come dice il senatore Berger, al paradosso del tappino dell'olio d'oliva; certo che ci troviamo qui a discutere di normative europee come fossero l'asse portante su cui gira il mondo; invece si tratta semplicemente di non favorire le economie estranee al nostro Paese. Noi abbiamo chiesto a più riprese la tutela del made in Italy, la tutela di quello che di buono viene prodotto in questo Paese, invece ci troviamo a glissare sugli argomenti fondamentali di protezione dei nostri mercati. Non è protezionismo: significa difendere il lavoro della nostra gente, significa dare una prospettiva a coloro che vogliono impegnarsi in agricoltura o in impresa. Signor Sottosegretario, nel mese di dicembre entrerà in vigore un nuovo regolamento europeo, che eliminerà anche i vincoli riguardo all'etichettatura. Questa mattina in Commissione agricoltura abbiamo sentito il ministro Martina esprimere preoccupazione su questo tema. Lo abbiamo sollecitato in questa direzione e non perderemo di vista il tema, perché non si può ingannare la gente dicendo che quello che viene dall'Europa deve essere da noi preso a merito e ad esempio quando noi abbiamo degli ottimi esempi di capacità di produzione che non difendiamo. E ci chiediamo se non difenderli dipenda dal fatto di aver scambiato il mercato italiano, i prodotti italiani con il fatto che il Governo Renzi ha potuto appuntarsi una mostrina, avendo adesso fatto nominare la ministra Mogherini alto rappresentante per la politica estera dell'Unione europea delle politiche estere europee. Questo è lo «state sereni» che state dicendo al Paese. Noi, caro Presidente, non stiamo affatto sereni, e lo diciamo al Governo: non state sereni, perché questa nuvola d'incenso di cui vi circondate, quest'illusione con cui cercate di far apparire la situazione reale molto meno drammatica di quello che è, viene svelata poi nei numeri dall'OCSE, viene svelata dai numeri dell'economia reale, che non si può imbastire in qualche maniera. Le risposte che occorrono sono risposte concrete, sono risposte che noi vogliamo legate ad un'Europa dei popoli, non ad un'Europa dei burocrati. Questo è quello che non avete ancora capito. La nostra disponibilità e la nostra volontà di collaborare su queste materie c'è fino in fondo, ma occorre un salto di qualità, occorre passare da una semplice, automatica adozione di atteggiamenti burocratici a uno scatto di orgoglio. Noi vogliamo che l'Europa sia quella dei popoli, ma nel semestre europeo di presidenza italiana l'unica cosa che sa fare questo Governo è posticipare a dopo le ferie estive, quindi ad ora, dopo tre settimane, l'approvazione di un provvedimento che, ricordiamolo, recita nel titolo «legge europea 2013- bis » (quindi stiamo parlando ancora dell'anno scorso); e questo - ripeto - durante il semestre europeo di presidenza italiana. No, Presidente, non ci siamo. Noi su questo disegno di legge non possiamo essere a favore. Non voteremo contro per senso di responsabilità anche nei confronti di quelle imprese che hanno bisogno di avere certezza sui diritti europei. Abbiamo però ancora una speranza: che il Governo riesca a recuperare il senso di quest'Europa all'interno della legge europea 2014. Lo aspettiamo in Commissione, saremo guardinghi e non ci faremo ingannare, perché - ripeto - non basta un tweet per rasserenare il Paese: occorrono misure concrete.
2014-09-17	LN	CandianiStefano	Questa è un'opportunità che diamo al Governo: anticipiamo e diamo il buon esempio al resto dell'Europa. Mantengo pertanto l'ordine del giorno G9.100.
2014-09-17	LN	CandianiStefano	Signor Presidente, non credo che mi arriverà il medesimo apprezzamento, perché il mio intervento verrà svolto. PRESIDENTE. Siamo attrezzati anche per questa eventualità. CANDIANI (LN-Aut). Grazie, signor Presidente. Ci troviamo a concludere questo provvedimento di legge doppio, trattandosi della legge comunitaria e della legge di delegazione europea, con notevole ritardo. Lo abbiamo detto, lo abbiamo verificato e purtroppo ne abbiamo avuto conferma nel corso di questi ultimi giorni. Trovo quanto meno scandaloso che ci si arrivi oggi, dopo aver mantenuto tale provvedimento altalenante nel calendario dell'Aula per quasi tre settimane. Questo significa una cosa molto semplice: che da una parte, ci sono gli annunci del Governo e quelli via Twitter del Presidente del Consiglio dei ministri e, dall'altra, la realtà dei fatti, che purtroppo ci dice che l'impegno politico della maggioranza è più rivolto al proprio interno, per trovare sofisticati equilibri che garantiscano questo o quell'interesse, piuttosto che a dare ai cittadini italiani una normativa congruente con un dettato europeo che qui - diciamolo - è sempre più stringente e lontano rispetto a quell'Europa dei popoli che invece dovrebbe ispirare uno dei Paesi fondatori dell'Unione europea. Anche e soprattutto di questo si tratta, infatti: signor sottosegretario Gozi, questa legge europea è stata maltrattata dal Governo e la comunitaria, dopo essere stata «spolpata», è giunta con notevole ritardo, come dimostra il fatto che porta ancora la firma del Governo Letta e del ministro Moavero, ultimo ministro delle politiche europee di quel Governo; successivamente, è stata depotenziata con emendamenti da parte del Governo, che hanno tolto ora un articolo ora un'altra parte, riassorbendoli via via, secondo la convenienza, in altri decreti-legge. E qui emerge un'incongruenza: se questo è stato fatto per alcuni articoli, non è stato fatto per altri. Oggi abbiamo affrontato il tema della responsabilità civile dei magistrati con una superficialità scandalosa. Ricordiamolo: nel disegno di legge originario, quello presentato dal Governo Letta alla Camera dei deputati, l'Atto Camera n. 1864, era previsto l'articolo specifico che risolveva l'infrazione comunitaria sulla responsabilità civile dei magistrati. Successivamente, si è aggiunto l'emendamento presentato dal nostro collega deputato Pini e siamo arrivati fin qui in Senato, che ha la propria autonomia. Non ci sarebbe dispiaciuto interloquire con il Governo su questo tema né ci sarebbe dispiaciuta una proposta alternativa al nostro emendamento approvato alla Camera dei deputati da parte del Governo; invece quest'ultimo ha scelto una scorciatoia, quella paradossale del voto di fiducia su un singolo emendamento, che è un voto di sfiducia alla propria maggioranza: «Non mi posso fidare di voi, senatori della mia maggioranza»
2014-09-17	M5S	FucksiaSerenella	Avevo trovato una soluzione: l'articolo 67 del decreto legislativo n. 81 del 2008, ex articolo 48 del decreto legislativo n. 626 del 1994, il quale prevede che ogni azienda che si insedia faccia una valutazione preliminare. Abbiamo un modello, potevamo risolvere dicendo all'Europa che noi, in attesa del documento definitivo, avremmo previsto questa valutazione preliminare, che era soddisfacente rispetto alle principali misure di cautela e di prevenzione per la salute. Questo Governo, però, sembra non capire le cose semplici. Le cose semplici, dice il saggio, sono quelle più facili, ma che alle volte più sfuggono e direi che questo Governo non è proprio esempio di saggezza, anzi non parlerei proprio di saggezza.
2014-09-17	M5S	FucksiaSerenella	Mi chiedo allora: le leggi, in Italia, chi le fa? Questo potere degli uffici legislativi, dei burocrati, lontani dalla realtà e dal Paese, dove ci porterà? A uscire dalla crisi? A metterci in pari con l'Europa? Noi faremo la figura degli asini e torneremo nuovamente sul problema! Un quarto di secolo non basta a recepire una direttiva europea semplicissima. E allora dico: vergogna a questo Governo! E insisterò.
2014-09-17	M5S	FucksiaSerenella	Noi adempiamo rispetto a una procedura di infrazione che l'Europa ha avviato nei nostri confronti nel 2010, ma in realtà l'infrazione non risale al 2010, bensì al 1989, anno della direttiva madre, la n. 89/391. Faccio presente che l'Italia è stata sottoposta a procedura di infrazione subito, in quanto non avevamo tradotto «valutazione di tutti i rischi», ma «valutazione dei rischi»: per questa cattiva traduzione siamo stati messi in mora. È passato il decreto legislativo n. 626 del 1994, poi modificato dalla legge n. 242 del 1996, sono stati approvati il decreto legislativo n. 81 del 2008 e il decreto legislativo n. 106 del 2009 e arriviamo oggi, signori miei, dopo 25 anni, senza avere ancora recepito la direttiva in modo corretto, noi che nei contenuti negli anni Cinquanta insegnavamo all'Europa e al mondo! Signori miei, in 25 anni non siamo riusciti a fare una traduzione corretta! Ebbene, io adesso sono felice e rassicurata perché il presidente Renzi ha un'ampia padronanza della lingua inglese e quindi questa forse sarà la volta buona!
2014-09-17	M5S	FucksiaSerenella	Signor Presidente, io condivido il senso di responsabilità messo in evidenza dal mio Gruppo, ma nello stesso tempo non intendo avallare con un voto favorevole un testo che non ha risolto i problemi che dovevamo risolvere e, soprattutto, non intendo avallare le bugie con cui ci presenteremo in Europa. Noi, infatti, ci presentiamo mentendo e sapendo di farlo. Due giorni fa è stato il primo giorno di scuola per milioni di studenti italiani. Da piccoli, lo ricorderete tutti, ci hanno insegnato - almeno a me lo hanno fatto - che non bisognava mai dire le bugie, perché se poi uno veniva sbugiardato non sarebbe stato più creduto per il futuro. Io a questo principio sono rimasta in qualche modo ancorata, quindi ringrazio l'impegno di qualche singola persona, ma non posso approvare un provvedimento del genere. Proclamo dunque il mio voto di astensione. Io penso che noi abbiamo esaurito il nostro credito di menzogne davanti all'Europa; qui dovevamo compiere un atto di responsabilità e di impegno. Non ho visto invece grondare sudore; si poteva fare molto di più, secondo me. Mi sento umiliata di trovarmi contro questo muro di gomma, soprattutto di fronte a soluzioni che sono state presentate e non sono state ascoltate. Vorrei ricordare un attimo il famoso principio del rasoio di Occam, il filosofo francescano vissuto nel XIV secolo. Tale principio, ritenuto alla base del pensiero scientifico moderno nella sua forma più immediata, suggerisce l'inutilità di formulare più ipotesi di quelle che siano strettamente necessarie per spiegare un dato fenomeno, quando quelle iniziali siano sufficienti. Sono tre le regole principali: non moltiplicare gli elementi più del necessario; non considerare la pluralità se non è necessario; è inutile fare con più ciò che si può fare con meno. In altri termini, non c'è motivo alcuno per complicare ciò che è semplice; all'interno di un ragionamento o di una dimostrazione vanno invece ricercate la semplicità e la sinteticità. E noi come abbiamo risolto? Abbiamo risolto rinviando alla prossima direttiva europea. Quindi confermo il mio voto di astensione.
2014-09-17	M5S	FucksiaSerenella	Trovo però che questo sia indegno di un Paese che vuole uscire dalla crisi, di un Paese che vuole mettersi per il verso giusto. Abbiamo raffazzonato una risposta sapendo di mentire all'Europa e abbiamo creato le condizioni per mettere tutte le aziende da domani fuori legge! Si chiede alle aziende di fare una valutazione dei rischi a tempo zero. A parte la differenza che non avete colto tra valutazione dei rischi e documento di valutazione, che sono due cose completamente diverse, le aziende si troveranno tutte inadempienti, anche quelle che vogliono far bene, perché è risaputo, e chi ha un'azienda lo sa, che per scrivere un documento, per fare la valutazione, ci vuole del tempo.
2014-09-17	M5S	MolinariFrancesco	Signor Presidente, signori rappresentanti del Governo, le leggi su cui si è discusso qualche settimana fa e per cui oggi si vota soddisfano, come sappiamo, ulteriori obblighi che derivano dalla nostra appartenenza all'Unione europea. Il nostro senso di responsabilità - così come si è fatto alla Camera da parte del nostro Gruppo - è quello che ci porterà ad esprimere un voto favorevole. È un senso di responsabilità che dobbiamo solo ai nostri concittadini. Ma, nel contempo, non possiamo non informarli che non sarà sufficiente. Queste leggi, infatti, non bloccheranno tutte le procedure d'infrazione in corso che paghiamo con le tasse e con le risorse che sottraiamo ad altri impegni più importanti. Ci sono, come è stato ricordato, oltre 100 procedure di infrazione a carico dell'Italia, di cui ben 80 riguardano la sola violazione del diritto dell'Unione europea. Tale senso di responsabilità - lo ribadisco - è quello che ci ha guidato a partecipare in Commissione alla modifica di alcune parti dei provvedimenti licenziati dalla Camera (e fortunatamente non siamo stati i soli), come l'eliminazione dell'articolo 30 del testo approvato dalla Camera, recante norme relative alla responsabilità civile diretta dei magistrati, introdotte in modo surrettizio perché non richieste, così come erano state costruite, da alcuna procedura d'infrazione e che erano più una rivalsa contro la magistratura che un modo per evitare le sanzioni. Detto questo, il momento è utile, oltre che per manifestare la volontà del Gruppo, anche per discutere di Europa e del rapporto con essa. Fino ad oggi (e alcuni ne hanno fatto cenno in discussione generale) il Parlamento e i Governi non hanno partecipato adeguatamente al meccanismo (il famoso «trilogo») legislativo europeo, lamentandosi poi se si ritrovavano ad applicare regolamenti o direttive non proprio calibrati sulle esigenze della nostra Nazione. In questa partecipazione altri Paesi sono stati più bravi e (possiamo dirlo) più furbi di noi. In una cosa, però, siete stati sempre bravi e furbi: ad utilizzare l'Europa surrettiziamente, attraverso il famoso diktat «ce lo chiede l'Europa», per imporre ai cittadini decisioni senza il passaggio democratico, almeno referendario, come nel caso dell'obbligo del pareggio di bilancio imposto in Costituzione nel famoso articolo 81. Si tratta di vincoli che sin dal nostro primo atto in questo Senato avevamo chiesto di rivedere. Richiesta che sembra ora trovare eco anche nel partito che guida questo Governo. La nostra idea di Unione europea è diversa e non coincide con il comodo alibi che vi siete costruiti addossandole i fallimenti di una classe dirigente che ci ha praticamente portati al fallimento. Se eravate veramente interessati a un'autentica integrazione politica (anche attraverso la scorciatoia di quella economica e monetaria), invece di versare lacrime di coccodrillo sui sacrifici fatti pagare agli italiani avreste dovuto impegnarvi a recepire, per esempio, la direttiva n. 36 del 2013 come a rendere effettivo il regolamento n. 575, riguardanti l'accesso all'attività degli enti creditizi, i loro requisiti prudenziali e la loro vigilanza (comprensiva delle imprese di investimento). Il recepimento della direttiva è scaduto lo scorso 31 dicembre e siamo stati messi in mora, ma voi lo scorso dicembre eravate impegnati a regalare definitivamente la Banca d'Italia ai privati, dopo le lacrime e sangue imposti agli italiani: altro che Europa! Se recepita, oltre che uscire dall'infrazione, quella direttiva ci avrebbe garantito migliori norme per la ripartizione di competenze fra le autorità di vigilanza interessate - Bankitalia e CONSOB - e coordinate con le norme di diritto societario. Ma eravate impegnati a costruire la «ghigliottina» per portare avanti i vostri veri obiettivi! Cosi come nulla si è fatto per recepire, a livello comunitario quelle norme (previste nell'accordo di Basilea 3) relative ai requisiti patrimoniali delle banche. Norme che fissano a livelli più elevati i loro coefficienti patrimoniali ed introducono un nuovo schema internazionale per la liquidità, al fine di procedere ad un più generale riassetto della legislazione europea in materia. Ma anche questo era in contraddizione con quanto stavate nel frattempo realizzando: favorire le banche, facendogli gentile omaggio di quello che rimaneva della sovranità monetaria italiana, appunto con la definitiva privatizzazione e svendita della Banca d'Italia e un ulteriore regalo di sette miliardi e mezzo. Il regolamento di cui parliamo, oltre ad importanti aspetti sulla trasparenza, unico baluardo per le istituzioni democratiche, prevede l'obbligo per le banche e le imprese di investimento di detenere un livello qualitativo di capitale - oltre che quantitativamente più elevato - che consenta di assorbire eventuali perdite, assicurando la continuità dell'operatività creditizia senza ricorrere a ricapitalizzazioni a carico di fondi pubblici: un aspetto tecnicamente importante per chi crede davvero nella stabilità del mercato finanziario quale risultante di quello degli Stati membri e che non fa ricadere le crisi bancarie, come è stato in Europa, sugli Stati sovrani (cioè sulla finanza pubblica che deve andare a soccorrere e a cui concorriamo tutti noi cittadini, quella finanza pubblica utilizzata invece finora per ripianare le perdite dovute alle speculazioni finanziarie dei banchieri. E che dire del mai attuato reddito di cittadinanza? Erano altri gli auspici sotto i quali eravamo entrati in Europa, sacrificandoci anche in quella circostanza, con la famosa tassa per l'Europa: speravamo infatti che fosse la prosecuzione logica della cornice democratica delineata dai nostri Padri costituenti per il benessere del nostro popolo. Occorre avere il coraggio, come noi facemmo sin dal nostro ingresso in questo Senato in occasione del Documento di economia e finanza del 2013, di dire chiaro e forte che i limiti fiscali e di bilancio pensati per un contesto economico che non conosceva recessione sono insostenibili e asimmetrici in un sistema che vede sostanzialmente impunito chi si arricchisce anche in tempo di crisi. La nostra visione d'Europa parla di popoli, di condivisione di sovranità e non della sua limitazione o cessione impostaci fino ad ora con le scelte della partecipazione dell'Italia. Troppo comodo dire, per esempio, che i ritardi dipendono dalle riforme strutturali mancate (quando ci avete obbligato a votare e avete votato qui in Aula una riforma che va in tutt'altra direzione), facendo suonare questo nuovo mantra (dopo il famoso diktat «ce lo chiede l'Europa») come una sorta di peccato originale cui addebitare una ulteriore cessione di sovranità. L'ennesima! La definitiva! Così non si costruisce l'Europa, la si distrugge ! Per ripartire, occorrerà non la visione aberrante proposta da una classe politica (la vostra) sempre oscillante tra promesse non realizzabili e marchette a vantaggio ora di una categoria, ora di un'altra, oppure di una lobby, ma una nuova visione fondata su una coesione sociale frutto di una generale partecipazione democratica, un nuovo patto fondativo, anche fra i popoli europei, che parli finalmente di redistribuzione della ricchezza e, quindi, di solidarietà perché nessuno in Europa deve essere lasciato indietro. Invece ci ritroviamo a dover discutere di fiscal compact e di six pack, che costituiscono il frutto malato di chi pensa che siano i popoli europei a dover pagare gli errori delle loro classi dirigenti. L'Unione europea non è un concetto da rispolverare secondo le occasioni e secondo le convenienze del momento: non è così. È un frutto amaro (per questo ci siamo presentati alle elezioni europee) che noi non vogliamo e non possiamo cogliere! L'Europa ha bisogno dell'Italia per esistere. Ma l'Italia ha bisogno di questa Europa per sopravvivere? Ha bisogno di una moneta unica che ormai è diventata un cappio al collo, invece che una vera leva di coesione? Dobbiamo avere il coraggio di formularla questa domanda perché solo eviscerando i problemi possiamo sperare di trovare soluzioni condivise per superarli. Dobbiamo e vogliamo sperare che il sogno dei vari De Gasperi, Schumann, De Gaulle, Spinelli, non sia stato vano, anche se nelle vostre mani si è trasformato in un incubo per il nostro popolo. Le risposte da dare, anche per le nubi di guerra che sono dietro l'uscio, non hanno più tempo.
2014-09-17	PD	CociancichRoberto	Signor Presidente, negli ultimi nove mesi questo Parlamento si è trovato ripetutamente a dibattere su questioni che riguardano la partecipazione all'Unione europea: un ampio dibattito ha riguardato la preparazione del semestre di Presidenza italiana come l'elezione del Parlamento europeo. Oggi la pubblica opinione ci interpella e si interpella sulle questioni che riguardano la composizione e i programmi della Commissione europea. In questo dibattito abbiamo sentito voci divergenti rispetto alla tradizione italiana, che è sempre stata ispirata ad un forte europeismo. Ultimamente l'idea di Europa è entrata in crisi e anche il dibattito che oggi abbiamo svolto su questa legge di delegazione europea 2013 - secondo semestre e sulla legge europea 2013 -bis ha risentito come un'eco della differenziazione che oggi si fa strada all'interno del Paese, perché viene meno la certezza che l'Europa, per come essa è rappresentata negli ultimi tempi, corrisponda veramente alle aspirazioni del popolo italiano. Non possiamo però fare a meno di notare che proprio coloro che hanno governato l'Europa o che hanno sostenuto i Governi europei che hanno governato l'Europa, che hanno fatto parte del Consiglio europeo o che hanno eletto la Commissione europea, sono quelli che oggi più di altri manifestano sentimenti antieuropei. Le politiche che noi oggi andiamo a misurare e a verificare sono le politiche che sono state sostenute da quelle forze politiche che oggi si lamentano di come va l'Europa: con una mano hanno sostenuto questi Governi, hanno eletto la Commissione europea; con l'altra oggi ci chiedono di essere censori di quelle politiche. Non c'è chi non veda una contraddizione forte in questo atteggiamento, che per certi aspetti è inaccettabile, così come credo siano inaccettabili le critiche moralistiche che oggi queste forze politiche fanno, anche poc'anzi, all'interno del Parlamento. Noi siamo convinti che esista un problema di deficit democratico all'interno dell'Unione europea, che ancora oggi è troppo comunità di Governi e non di popoli. Per troppo tempo, e ancora oggi, abbiamo visto come il metodo intergovernativo ha preso il posto del metodo comunitario. La nostra aspirazione è che invece l'Europa parli con la voce del Parlamento europeo, con la voce dei Parlamenti nazionali, ai quali peraltro il Trattato di Lisbona riconosce un importante ruolo di interlocuzione nei confronti delle istituzioni europee. Per questo motivo, poche settimane fa abbiamo votato una riforma che spinge il Senato ad essere un punto di raccordo tra le istituzioni europee e quelle nazionali (gli enti locali, le autonomie territoriali). Come possono oggi quelli che hanno votato contro la riforma del Senato venirci a parlare di Europa dei popoli? Noi abbiamo proposto l'Europa dei popoli, non la Lega.
2014-09-17	PD	LumiaGiuseppe	Signor Presidente, ha fatto bene il Governo a mettere la fiducia. Il Gruppo del Partito Democratico ringrazia il Governo per questa opzione, per un motivo diverso da quello espresso da quanti, dall'opposizione, hanno fatto riferimento a tale scelta. La responsabilità civile è un tema delicato, per cui è corretto venire allo scoperto, dire quale scelta il Parlamento intende compiere alla luce del sole, senza blitz e voti segreti, come è avvenuto alla Camera. Altro che paura! Altro che tenuta della maggioranza! La responsabilità civile del magistrato non può diventare una clava per colpire l'autonomia e l'indipendenza della magistratura, prevista da tutti gli ordinamenti democratici e dalla nostra Costituzione all'articolo 104. La responsabilità civile del magistrato è una regola costituzionale al servizio del cittadino e non dei potenti. La responsabilità civile va riorganizzata (certo, altro che!), ma con un chiaro criterio. La responsabilità civile va esercitata verso lo Stato e non direttamente verso il magistrato. Non è un privilegio: è un criterio previsto da tutte le democrazie avanzate, da tutti i Paesi europei. L'Europa ha avuto molto da ridire sulla giustizia italiana, in particolare sul sovraffollamento delle carceri e sulla lentezza della giustizia. Né la Corte di giustizia europea, né le Convenzioni europee fanno riferimento alla responsabilità diretta dei magistrati; tutti fanno riferimento alla responsabilità indiretta dei magistrati. Siamo pronti, in coerenza con tale criterio, a rivedere il meccanismo di rivalsa dello Stato, per fare modo che la responsabilità civile sia una norma reale e applicabile, come si dice in diritto, effettiva. Il Governo, il Parlamento, le forze politiche in Commissione giustizia troveranno la soluzione organica e coerente, senza scorciatoie e agguati. Colleghi, dobbiamo lasciarci alle spalle più di vent'anni di conflitto micidiale sulla giustizia. Un conflitto micidiale per il Paese, per le sue capacità competitive, per la sua cultura democratica, per il rispetto dei diritti di cittadinanza. Adesso la sfida è riformare la giustizia e metterla in condizione di efficienza e di velocità al servizio appunto dei cittadini, della lotta alla corruzione, delle lotte alle mafie, delle vere garanzie che debbono accompagnare l'esercizio della giurisdizione. Sarà un lavoro complesso ma sarà, finalmente, un lavoro vero. Partiremo dalla giustizia civile, e qui al Senato affronteremo questo nodo, per scioglierlo in modo moderno e avanzato. Ce lo chiedono i nostri cittadini e le nostre imprese. Ce lo chiede il contesto europeo e internazionale. Siamo pronti per fare questo lavoro, che va fatto attraverso i lavori trasparenti del Parlamento, dove ogni Gruppo si assumerà la sua responsabilità e il Partito Democratico si assumerà la sua. Non toccheremo l'autonomia e l'indipendenza della magistratura ma faremo quelle riforme che ci metteranno in grado finalmente di dire: abbiamo una giustizia moderna, che colpisce i corrotti, che colpisce le organizzazioni mafiose, che non fa sconti ai potenti, ma è in grado di mettersi realmente al servizio dei cittadini. Su questa sfida chiameremo la maggioranza e le opposizioni a svolgere un lavoro di merito nelle Commissioni e in Aula, senza trucchi e senza voti segreti, alla luce del sole. Ringrazio dunque per questo il Governo.
2014-09-18	PD	PegorerCarlo	Signora Ministro, il vertice NATO tenutosi in Galles nei giorni scorsi viene da più parti ritenuto di portata storica, forse il più importante appuntamento dell'Alleanza dalla caduta del Muro di Berlino. In realtà, mai la comunità internazionale si era trovata a dover fronteggiare contemporaneamente minacce alla stabilità così gravi e diffuse e mai le condizioni di sicurezza dello scenario internazionale sono risultate così difficili. In questo quadro, articolato e complesso, l'Italia è riuscita ad ottenere nel vertice una particolare attenzione sui temi presenti nell'area del Mediterraneo, ma, com'è noto, i due punti principali di discussione hanno riguardato la crisi in Europa orientale e la gravissima minaccia costituita dall'avanzata dell'estremismo jihadista, con la costituzione del califfato dell'ISIS a cavallo tra Siria e Iraq. Gli esiti del vertice, rispetto al quale è stato determinante il contributo offerto dal nostro Paese, ci consegnano il raggiungimento di una posizione comune, sia per quanto riguarda il dossier europeo, sia per quanto riguarda le iniziative concordate tra gli alleati per fronteggiare l'avanzata del cosiddetto Stato islamico. Ritengo pertanto una decisione doverosa quella assunta dal nostro Paese di partecipare attivamente allo sforzo internazionale contro l'estremismo terroristico rappresentato dall'ISIS, in quanto minaccia pervasiva e globale, in grado, inoltre, di catalizzare e coagulare i diversi estremismi di matrice jihadista . Signora Ministro, le chiedo quindi di conoscere, oltre a quanto già deciso da Governo e Parlamento nel mese di agosto, quale sarà il fattivo contributo italiano all'alleanza internazionale per il contrasto al califfato dell'ISIS.
2014-09-18	PD	PinottiRoberta	Per quanto riguarda la richiesta sul tema della difesa europea, è un tema molto importante. In questo semestre stiamo cercando di fare dei passi avanti e non credo che vada archiviato. Anche nell'ultima riunione che abbiamo fatto come Ministri della difesa di tutti i Paesi europei, presieduta dall'Italia, ci siamo posti il problema del Battle Group, che esiste ma che non è stato mai utilizzato. Come tutti i Ministri abbiamo messo a punto una proposta operativa perché si utilizzi questa struttura e si faccia quindi un passo avanti, allo scopo di mettere insieme degli assetti comuni e far andare avanti il progetto del Battle Group. Sugli F-35 smentisco categoricamente che il Governo abbia disatteso o proceduto disattendendo quanto contemplato o deciso dalle mozioni approvate dal Parlamento nel giugno e luglio 2013 e dato che è stata mia cura essere molto attenta a che nessuna delle cose scritte venisse disattesa, da quand'è stata approvata la mozione fino a quando non si è conclusa l'indagine conoscitiva e non si è presentato il Documento programmatico pluriennale (DPP) 2014-2016, su cui c'è stato l'assenso delle Commissioni congiunte, non si è andati avanti in nessun modo sugli F-35. Quindi, se qualcuno continua a dire una cosa di questo tipo, porti le prove, perché sul fatto di attenersi a quanto il Parlamento chiede non ho deflettuto in alcun modo. Detto ciò, tutta una serie di altre domande trovano risposta nella relazione che il Governo ha fatto il 24 giugno presentando il DPP . In questo programma si trova tutto: a che lotto siamo, che numeri ci sono, quali sono i contratti firmati. Basta andare a riguardare la relazione fatta al Parlamento. È un programma che va avanti dal 1998 e che a oggi, in 15 anni, è costato 2,7 miliardi. Non abbiamo, per quanto ci riguarda, previsto un aumento di costi e ci sono una serie di aziende che stanno lavorando: 30 grandi aziende e 60 piccole e medie. Il penultimo punto riguarda le sovrapposizioni ed è molto importante. Per quanto riguarda la difesa, il problema di eventuali sovrapposizioni o diseconomie verrà affrontato con il libro bianco. Il tema che è lei ha posto, senatore Battista, è più onnicomprensivo e interministeriale e penso che sia un suggerimento importante da questo punto di vista. Non a caso, anche il presidente del Consiglio Renzi ha sottolineato come sia necessario vedere se ci siano sovrapposizioni e dove siano necessari maggiori coordinamenti: su questo penso che si debba intervenire a trecentosessanta gradi e anche nel lavoro della spending review penso che si possano fare dei passi avanti. Per quanto riguarda la difesa, come sapete, stiamo predisponendo una riforma dello strumento militare che già prevede il decremento dei numeri anche delle strutture, e sicuramente per l'Europa noi spingiamo sugli assetti comuni. Quanto al tema delle dismissioni degli immobili della difesa (a cui il senatore Di Biagio è particolarmente attento), siamo consapevoli come Governo delle difficoltà incontrate nel passato in questo settore, che hanno prodotto ritardi e diseconomie. Nella determinazione ad operare concretamente e tempestivamente per diminuire i costi improduttivi, rendere disponibili alle comunità infrastrutture non più necessarie e acquisire risorse aggiuntive al bilancio della difesa (come noto, ridotto negli ultimi anni), ho costituito - come lei penso ricordi, senatore Di Biagio - una task force formata da 14 unità, di cui 10 ufficiali delle Forze armate esperti del settore, e ho nominato un consigliere gratuito di settore. In questi sei mesi sono stati firmati quattro protocolli rispettivamente con i Comuni di Firenze, Roma, Milano e Torino (ai quali a breve si aggiungeranno anche altri Comuni), che interessano 21 immobili o caserme per la loro trasformazione o valorizzazione. Con l'ANCI ho sottoscritto una lettera di intenti per la ricerca di strumenti normativi di semplificazione e accelerazione dei processi di valorizzazione del patrimonio immobiliare. In tal modo, sarà possibile valorizzare e riqualificare importanti porzioni di aree urbane e contemporaneamente ridurre le spese, abbattere il debito pubblico e ridurre i fitti passivi. Il cosiddetto decreto-legge sblocca Italia, appena pubblicato, introduce, all'articolo 26, misure e tempi certi nelle attività di valorizzazione degli immobili demaniali inutilizzati, a partire dall'individuazione del bene da valorizzare fino all'eventuale nomina di un commissario ad acta. In particolare, individuati i beni immobili da destinare alle finalità di valorizzazione e recupero, entro trenta giorni il Ministero della difesa e l'Agenzia del demanio possono proporre al Comune un progetto di recupero del bene immobile, che sarà quindi oggetto di un accordo di programma dedicato. Tale accordo, da concludere entro novanta giorni, costituisce variante di destinazione d'uso, che necessita di ratifica da effettuare entro i successivi trenta giorni. Qualora non sia data attuazione all'accordo di programma nel termine di novanta giorni dalla sua conclusione, il Ministro può proporre la nomina, previa diffida, di un commissario ad acta che provveda alle procedure necessarie alla variante. Infine, si sta operando affinché, probabilmente già nella prossima legge di stabilità, siano inserite altre opportunità per la cessione e vendita di ulteriori immobili e alloggi di pregio non più necessari. PRESIDENTE. Hanno adesso facoltà di replicare gli interroganti, per un minuto ciascuno.
2014-09-23	LN	ComaroliSilvanaAndreina	Inoltre, signora Presidente, non ci sono più investimenti nei Comuni perché, oltre ai minori trasferimenti, questo Governo ha impedito a chi ha delle provviste proprie, perché ha fatto effettivamente una seria spending review e un'oculata gestione della spesa, di poter fare degli investimenti, perché i sindaci non possono utilizzare le loro risorse per il Patto di stabilità che voi non volete andare a contrattare in Europa. Una spending review, quella che voi usate per coprire tutto, per coprire l'inverosimile, salvo poi capire che non è ancora partita e, a detta anche di esponenti della sinistra, come l'onorevole Fassina, non partirà. I tagli agli enti locali - purtroppo - sono le uniche certezze che questa maggioranza produce. Qui a Roma si continuano a coprire tutti i vostri provvedimenti con fondi che non hanno adeguate relazioni tecniche, attraverso il ricorso a riduzioni lineari delle dotazioni di bilancio, che rendono insostenibili le stesse clausole di invarianza di provvedimenti precedenti. Continuate a utilizzare dotazioni in conto capitale per coprire oneri correnti. Lo Stato impiega coperture derivanti dall'utilizzo di risorse provenienti da impulsi dell'economia senza una dimostrazione adeguata delle reali entrate derivanti dalle stesse. Signora Presidente, questo rendiconto e questo assestamento certificano ciò che la Lega Nord dice da sempre: la colpa di questo stato di crisi del Paese è sostanzialmente il centralismo, che non vuole cambiare, che vuol far sopportare il peso della crisi sostanzialmente agli enti locali, alle Regioni, ai cittadini, attraverso un aumento indiretto delle imposte. Andate a vedere come aumentano le entrate extratributarie, mentre l'ingorda macchina burocratica non smette di consumare ricchezza, proprio a scapito della produttività, delle imprese e degli investimenti. A proposito, andate a leggervi la relazione della Corte dei conti dove troverete interessanti osservazioni. La Corte dei conti dice che l'esame ha confermato la presenza di una serie di elementi contabili incongrui; vi sono discordanze tra conto consuntivo e conti periodici definitivi; l'importo dei residui è diverso da quello che dovrebbe risultare dai residui iniziali; si segnalano inoltre voci di spesa non regolari e in contrasto con gli equilibri di bilancio, e così via. Ora, provate voi a vedere cosa succerebbe in un'azienda dove la Guardia di finanza rilevasse le sopracitate irregolarità; o nel vostro Comune: chiedete al vostro sindaco cosa gli succederebbe se la Corte dei conti gli facesse le medesime osservazioni. Lascio a voi la risposta! Signora Presidente, quanto detto dimostra le politiche di questo Governo. Tutte iniziative legislative che ci fanno diventare fanalino di coda dell'Europa e il dato del PIL, che è in calo, certifica appunto questa sintesi. Non avete voluto perseguire la strada delle autonomie locali, quindi ci ritroviamo in una situazione ingolfata, un Paese che è fermo su se stesso, che è imballato su alchimie finanziarie ed economiche che portano esclusivamente povertà, recessione e disoccupazione; e ripeto, non siamo noi della Lega Nord a dire questo, sono i dati che lo certificano. Quindi, proprio questi numeri evidenziano che la responsabilità è squisitamente di questo Governo, perché i trimestri in cui il PIL cala sono i vostri trimestri, non sono di certo i nostri.
2014-09-23	LN	DivinaSergio	(ore 18,07) ( Segue DIVINA) . La media delle pensioni minime era allora tra 400.000 e 500.000 lire: si portò tutto ad un milione. Peccato che quella grande manovra redistributiva è stata vanificata da un altro Presidente del Consiglio, che si impegnò con l'Europa - andando poi a dirigere la Commissione - e che, introducendo l'euro, vale a dire sostanzialmente parificando un cambio di 1.900 lire (quasi 2.000) al vecchio marco, cioè alle mille lire, ha vanificato quella che era una manovra intelligentissima, riportandola esattamente a zero. Per chiudere, pensiamo agli affari nostri, che ne abbiamo fin sopra ai capelli! Pensate di aver danneggiato la Russia, andando ad invischiarci nella diatriba che esiste tra USA e Mosca ed inserendoci tra i Paesi che partecipano alle sanzioni? Abbiamo danneggiato le nostre imprese, quelle poche che ancora producevano e riuscivano ad esportare. Abbiamo danneggiato il nostro turismo, che è fatto adesso soltanto da disponibilità provenienti da quel Paese. La Russia ha subito girato lo sguardo, siglando con la Cina accordi per 30 anni di fornitura di gas: tutto quello che noi non compreremo e che la Russia deciderà di non dare più all'Europa o all'Italia sarà diretto verso la Cina. La Russia, di contro, comprerà dalla Cina tutta la verdura fresca, carne di manzo, di maiale e di pollo. Tutto è già siglato. Lasciamo stare le stupidaggini di Obama, che in questo momento ne ha dette fin troppe. Se avessimo seguito Obama, infatti, saremmo già in guerra contro la Siria, salvo poi dover dire oggi di riappoggiare il povero Assad. Il vero rischio, infatti, non era il Governo, ma quello che nasceva attorno, con due eserciti regolari - quello siriano e quello iracheno - incapaci di fronteggiare un gruppo di ribelli, mentre l'appoggio della Russia poteva essere determinante per la pace mondiale. Lasciamo stare la Russia, che in questo momento serve alla nostra economia e alla pace del pianeta, e pensiamo un po' di più ai nostri affari ed interessi, di cui forse il Governo si è dimenticato.
2014-09-23	LN	DivinaSergio	Una grossa contraddizione sull'Europa. Il Premier ogni altro giorno predica nelle scuole o in altre piazze la necessità di rimanere fedeli e ligi, come cittadini europei, alle leggi europee, tranne poi ogni altro giorno attaccare l'Europa, rivendicare maggiore indipendenza e autonomia, facendo arrabbiare i commissari europei che, da maestri stizziti, hanno anche risposto. Peccato che il nostro Premier, da allievo indisciplinato, abbia risposto soltanto con un gesto: leccando dei gelati. Un punto nodale che non vediamo mai affrontato è il lavoro, che in questo Paese non c'è. Il lavoro non c'è, perché abbiamo una moneta troppo pesante: abbiamo una moneta che fa sì che convenga acquistare dall'estero piuttosto che produrre in Italia; una moneta voluta sempre da voi, dal gran maestro Prodi. Non conviene produrre in Italia perché all'estero si produce a più basso costo e con gli stessi soldi gli italiani - questo ci fu detto - comprano esattamente il doppio di ciò che viene prodotto. Avanti su questa strada: non si è più prodotto e le fabbriche chiudono e quelle che non lo fanno sono costrette a delocalizzare dove la manodopera costa meno. Sostanzialmente siamo ridotti al livello che conosciamo. Cosa possiamo fare? Cosa deve fare un Governo? Stranamente, l'unica via è quella di pretendere meno e lasciare di più nelle tasche di imprese, famiglie e cittadini. Abbassando la pressione fiscale - mi sembra che una quarantina di Paesi abbiano preso questa strada - e introducendo un'aliquota fissa e non progressiva, perché altrimenti ad un certo punto l'evasione scoppia, tutti pagano le tasse. Un'aliquota fissa del 20 per cento sarebbe l'unica via d'uscita che ha ancora questo Governo. Ci si può chiedere perché faccio proprio riferimento al 20 per cento: perché quell'aliquota abbiamo sperimentato. Signor vice Ministro, lei ricorderà quando, nel 2010, si sperimentò la cedolare secca. Allora gli affitti immobiliari erano calcolati sul monte guadagni di ogni soggetto giuridico. Separando gli affitti immobiliari, portandoli dal 30 o 40 per cento che pagavano nel monte a circa il 20 per cento in base al tipo di contratto, si registrò nel 2011 e nel 2012 (per il 2013 stiamo ancora aspettando, perché i dati non ci vengono forniti in tempi repentini) un'impennata del gettito dell'affitto immobiliare. Infatti, se si deve pagare il 60 per cento, proviamo a pensare quale attività rende il 60 per cento: non esiste; anzi, c'è solo l'evasione, si stimola soltanto l'evasione. Portandola al 20 per cento, si è dimostrato che anche per chi non faceva contratti, per chi li faceva in nero o faceva contratti fasulli, quella era una cifra che si poteva pagare: è emerso tutto quello che prima era sommerso. Questa non è un'idea, ma è la storia che insegna: sperimentata nel 2010, a quattro anni di distanza abbiamo già visto gli effetti che produce. Inoltre, dovete liberare le risorse che ci sono e che oggi sono congelate. Mi riferisco ai risparmi, agli accantonamenti che hanno gli enti locali che, per le regole di cui non riusciamo ancora a capire la ratio, non possono essere spesi. Occorre sbloccare il patto di stabilità, ma non per tutti gli enti, ma solo per quelli virtuosi, per quelli che hanno i bilanci in ordine, che non sono in deficit strutturale, non hanno dissesti economici ma hanno risorse. Servono servizi e commessa pubblica. Serve domanda. È criminale non riuscire a svincolare quelle risorse e tenerle ferme. Al Premier vorremmo dire poche cose. Ascolti qualche buon consiglio, come quello arrivato dall'amministratore delegato di FIAT Chrysler e adesso anche di Ferrari. A noi sembra un uomo che ha realizzato qualche obiettivo e che ha dimostrato di saper raggiungere qualcosa. Egli ha detto di non dare i tempi su ogni cosa, di non dire 30 cose al giorno, ma di dire tre cose e di farle. Dite tre cose, ma fatele e, una volta fatte, passate alle successive tre. A nostro avviso, oltre ad essere una cosa di buon senso, farebbe fare bella figura a un premier che sbandiera tutti i giorni qualcosa, salvo poi il giorno dopo dover trovare pretesti. Ad esempio, l'ultima questione riguarda i debiti della pubblica amministrazione: avremmo dovuto saldarli qualche giorno fa, ma vediamo che ancora non si riesce a trovare una trentina di miliardi. Noi però lo capiamo: se tutto il sistema è al collasso, non arriva nessun Renzi magico a sbrogliare la situazione. Eviti di dirlo, così forse saremmo anche più comprensivi, magari, nel trovare soluzioni combinate, aiutando, suggerendo. Gli italiani sono stufi di cose che fino a ieri non conoscevano: i twitter, i selfie, gli annunci continui del Premier, per non parlare degli 80 euro. Il Premier sbandiererà per tutta la legislatura questa storia, che non esiste però, perché qualcuno li ha ricevuti e qualcun altro li ha dovuti pagare.
2014-09-23	M5S	LezziBarbara	Dovremmo fare in modo di avere una classe politica seria che, quando vara le leggi di stabilità, eviti il marchettificio - com'è stato fatto lo scorso anno dal Parlamento, che ha generato quasi un miliardo di marchette - ed abbia finalmente l'autorevolezza di far intendere all'Europa che il sistema costruito attraverso i trattati, quali il fiscal compact, serve solo a decretare la fine del progetto europeo. Per fare questo - l'ho detto - il processo richiede tempo e i vincoli europei, che impongono avanzi primari consistenti, sono ottenibili solo con la spremitura di famiglie ed imprese, che però stiamo prosciugando, mentre si sono prodotte solo maggiore disoccupazione, contrazione del PIL e aumento del debito pubblico. Si deve accelerare questo processo. L'economia italiana ha bisogno subito di fiato, di aria ed allora è indispensabile un taglio netto delle aliquote fiscali a famiglie ed imprese che, nell'immediato, potrebbe provocare anche una flessione delle entrate tributarie, ma che nel medio periodo, avendo il settore privato la disponibilità di maggiori risorse, genererebbe maggiori investimenti, con conseguente maggiore occupazione e, quindi, aumento della domanda di beni e servizi. Si cambia la logica e si punta decisamente alla crescita del PIL, con il relativo aumento delle entrate tributarie, senza spremere i cittadini, ma intervenendo sulla produzione. L'Europa e la BCE avrebbero un ruolo fondamentale che non si dovrebbe limitare alla mera concessione di flessibilità rispetto a quanto già previsto dai vincoli europei e che, nella migliore delle ipotesi, ci condannerebbe ai ben noti «zero virgola», ma dovrebbe agevolare una reale cambio di rotta. L'Europa dovrebbe prendere atto del fallimento della politica dell'austerità e la BCE avrebbe così il via libera per proteggere i debiti sovrani, acquistando direttamente titoli di Stato, bypassando il sistema bancario, che in questi anni ha preferito lucrare sui prestiti ricevuti dalla stessa BCE e non li ha immessi nell'economia reale. Contestualmente, la sola preoccupazione della BCE dovrebbe essere quella di fare arrivare a famiglie ed imprese la liquidità necessaria per rendere virtuoso il ciclo economico. Per fare questo non può prescindere da un vincolo stringente, che preveda sanzioni pesantissime al sistema bancario, qualora questo non destinasse la liquidità che sta per ricevere al mondo produttivo. Infine, non si deve ulteriormente rinviare l'adozione degli eurobond che, a differenza di quanto previsto dal fondo di redenzione, garantisca tutto il debito sovrano e non solo una parte. Questo non vuol dire che gli Stati non debbano adempiere ai propri impegni ma, come enunciato nel Libro verde di Bruxelles - non solo dal Movimento 5 Stelle - significherebbe non dare spazio a speculazioni suggerite dagli umori degli investitori che impongono ai Governi le politiche economiche. Se non si mette insieme una serie di azioni mirate, con questi numeri e gli «zero virgola» non ne usciremo mai. Lo diciamo da tempo e siamo qui inascoltati da tempo. Speriamo che veramente ora si voglia cambiare rotta: abbiamo il semestre europeo che è stato completamente sciupato dagli annunci e dalle pagliacciate. Ponete subito un rimedio!
2014-09-23	M5S	LezziBarbara	È necessaria un'efficace ed efficiente legge anticorruzione che consenta di recuperare risorse: siamo i primi in Europa a perdere risorse in mazzette.
2014-09-23	PD	CuccaGiuseppeLuigiSalvatore	Signor Presidente, a chi parla pare che, quanto ai presupposti di costituzionalità del provvedimento, chi ne contesta l'esistenza cada in una palese contrapposizione, posto che afferma la straordinaria emergenza nella quale versa la giustizia civile e poi però nega la sussistenza della necessità e dell'urgenza. Tengo subito ad evidenziare che il differimento dell'efficacia di cui si è da più parti parlato è dettato dalla necessità di un inserimento sistemico di norme che sono estremamente innovative e di sicura portata per il conseguimento degli obiettivi che l'intero provvedimento si pone. Il provvedimento in esame costituisce una prima risposta seria e concreta alla domanda di velocizzazione del processo civile che tanti effetti negativi ha portato non solo nel sistema giudiziario ma anche nel sistema economico del nostro Paese, come dirò in seguito. Del resto, è innegabile che con la sua approvazione anche l'Italia inizierà a mettersi al passo con il resto dell'Europa. Sappiamo che i temi affrontati con il decreto-legge in esame sono solo una parte delle problematiche che il sistema giudiziario civile italiano ha evidenziato da anni. Sappiamo però che in questa legislatura sono già stati approvati altri provvedimenti che hanno affrontato numerose tematiche, come è stato ricordato da chi mi ha preceduto, che costituivano note dolenti per il sistema giudiziario e che hanno invece già prodotto effetti ottimali. Si pensi ai provvedimenti in materia di misure alternative alla detenzione, al cosiddetto svuota carceri e alla stessa introduzione dei giudici ausiliari di cui parlava il collega Crimi in precedenza; misura che ovviamente stanno andando a regime in questo periodo. Sappiamo anche che il Governo ha annunciato altri provvedimenti, alcuni dei quali sono all'esame del Parlamento sotto forma di disegni di legge, che continueranno a dare risposte all'esigenza di velocizzazione e semplificazione del processo. Si pensi alla riforma della magistratura onoraria e dei giudici di pace, al provvedimento sul cosiddetto divorzio breve, di cui ha parlato il senatore Giovanardi, a titolo esemplificativo, ma non esaustivo. È in questo contesto che deve inquadrarsi il decreto-legge del quale ci stiamo occupando, la cui esigenza, come detto, è stata determinata dalla gravissima situazione nella quale versa il sistema giudiziario civile del Paese, che ha ingenerato nei cittadini un senso di inutilità delle azioni a tutela dei propri diritti a causa della durata del processo, nettamente superiore a quella media dei Paesi europei, e a causa anche della talvolta farraginosa procedura dettata dalla normativa vigente. Questi problemi hanno generato una situazione gravissima caratterizzata essenzialmente da un abnorme contenzioso civile pendente che va ad incrementarsi giorno dopo giorno e che, parallelamente, continua a far dilatare i tempi e la durata dei processi. Tale ultimo aspetto genera ormai sistematicamente la violazione del termine della ragionevole durata del processo, di cui si tratta nell'articolo 6, paragrafo 1, della Convenzione per la salvaguardia dei diritti dell'uomo e delle libertà fondamentali. Si incide quindi con il decreto sulla ragionevole durata che l'attuale normativa sul processo civile non riesce ad assicurare, contravvenendo ai principi costituzionali contenuti nell'articolo 111, secondo comma, della Carta costituzionale. Ulteriore argomento a sostegno dell'indifferibilità del provvedimento in esame è quello già accennato del gravissimo contesto economico in cui versa il nostro Paese che impone l'adozione di misure finalizzate ad attuare un'inversione di tendenza della durata dei procedimenti, trasformando quello che oggi è un fattore di appesantimento della crisi in un possibile volano per la crescita economica. Abbiamo consapevolezza di quante imprese siano state dichiarate fallite per l'impossibilità del recupero dei crediti contestati, determinata dalla mancata definizione del contenzioso giudiziario in tempi ragionevoli. Abbiamo la consapevolezza che molti imprenditori, soprattutto esteri, non intendono fare investimenti o intraprendere nuove iniziative economiche sia per il farraginoso sistema burocratico che per la durata spropositata degli eventuali contenziosi che possono essere chiamati ad affrontare. Considerato che al testo all'esame dell'Aula si potrà eventualmente apportare dei miglioramenti in sede emendativa, ove ritenuti necessari, a seguito della discussione, in forza di queste considerazioni, il Partito Democratico ritiene sicuramente sussistenti i presupposti straordinari di necessità e urgenza richiesti dall'articolo 77 della Costituzione e voterà quindi favorevolmente al parere che è stato espresso dalla Commissione affari costituzionali.
2014-09-23	PD	DelBarbaMauro	Altro fattore positivo, che evidenzia lo stato di maggior fiducia dei mercati finanziari internazionali nei confronti del nostro Paese, è dato dall'andamento della spesa per interessi: fatto positivo derivante da uno spread in costante diminuzione a partire dal gennaio 2014 fino ai 138 punti di pochi minuti fa e con interessi calanti nelle aste dei titoli di Stato. L'andamento della spesa per consumi, al di sotto delle stime di risparmio preventivate, evidenzia che la stagione dei tagli lineari al bilancio pubblico, e in particolare ai consumi intermedi della pubblica amministrazione, si è esaurita. Tutto ciò che poteva essere tagliato è stato in sostanza tagliato. Oltre non si può andare. Il Governo, consapevole della situazione, per conseguire nuovi ed effettivi risparmi di spesa pubblica, sta predisponendo, viceversa, una serie di interventi di revisione della spesa pubblica fondati su processi di approfondita analisi e monitoraggio di tutte le poste del bilancio pubblico, sul superamento del criterio della spesa storica, sulla definizione delle priorità di allocazione delle risorse pubbliche, sulla razionalizzazione dei processi gestionali, sull'individuazione e l'aggiornamento dei livelli essenziali delle prestazioni nei singoli settori, sulla salvaguardia della spesa in conto capitale e sull'aggregazione e razionalizzazione degli acquisti. Dall'attuazione dell'insieme di questi interventi, alcuni dei quali già a partire dalla prossima sessione di bilancio, oltre a migliorare l'andamento della spesa per consumi della pubblica amministrazione, verranno recuperate risorse necessarie a sostenere la produzione reale e i consumi delle famiglie. Tornando ai saldi di bilancio, un dato di fondamentale importanza per testare lo stato di salute della finanza pubblica del nostro Paese è rappresentato dal risparmio pubblico, dato dalla differenza tra entrate correnti e spese correnti al lordo degli interessi. Il risparmio pubblico, nell'anno in corso, registra un miglioramento rispetto alle previsioni iniziali, per un ammontare pari a 251 milioni di euro, attestandosi su una previsione assestata di 14.650 milioni di euro. Analogamente, un altro dato fondamentale di finanza pubblica è rappresentato dal ricorso al mercato, che deriva dalla differenza tra le entrate finali ed il totale spese (quest'ultime sono date dalla somma delle spese finali e del rimborso prestiti). Il saldo relativo al ricorso al mercato registra un netto miglioramento rispetto alle previsioni iniziali, evidenziando nel complesso un impatto positivo pari a 10,1 miliardi di euro. Le variazioni proposte dall'assestamento rappresentano un miglioramento nella misura di 14.198 milioni, mentre gli atti amministrativi ne avevano invece determinato un peggioramento per 4.010 milioni. L'avanzo primario, a testimonianza del buon andamento della finanza pubblica e dell'efficacia delle misure adottate nel corso degli ultimi anni, si mantiene ampiamente positivo, pur in presenza di un peggioramento rispetto alle previsioni iniziali in termini sia di competenza che di cassa, rispettivamente per un ammontare di 7,1 miliardi e di 11,2 miliardi di euro. I dati relativi ai saldi sopra evidenziati confermano un sostanziale stato di equilibrio della finanza pubblica ed evidenziano che i meccanismi di controllo della spesa stanno funzionando, pur in presenza di una difficile situazione economica. Un altro dato interessante, evidenziato dall'assestamento 2014, è quello relativo all'andamento dei residui. Alla fine dell'esercizio 2013, i residui passivi per le spese finali sono risultati pari a 83.650 milioni di euro (di cui 58.120 milioni di nuova formazione), con un incremento di circa 10,3 miliardi rispetto all'analoga consistenza accertata nel 2012. Nel corso dell'ultimo decennio, l'andamento dei residui passivi ha avuto un andamento altalenante. Dopo una flessione verificatasi nel 2007, in seguito alla riduzione dei termini per la perenzione amministrativa per le spese in conto capitale, negli anni successivi il trend è ripreso ad aumentare fino a raggiungere la cifra di 108 miliardi nel 2010, per invertire la rotta in diminuzione fino al 2012, anno in cui si è registrato il dato più basso (73,34 miliardi di euro). La dinamica incrementativa registrata a fine 2013, che interessa soprattutto i residui di nuova formazione, viene ricondotta principalmente alla diminuzione dei pagamenti in conto competenza. Nell'anno in corso, il dato complessivo risultante dall'assestamento relativo ai residui passivi presunti è pari a 59,149 miliardi di euro, con uno scostamento complessivo di circa 25 miliardi di euro. Tali dati sono di fondamentale importanza, in quanto ci forniscono indicazioni precise sia sull'andamento dei pagamenti della pubblica amministrazione, sia sul possibile andamento dell'indebitamento netto in caso di pagamento dei medesimi. Sul fronte dei pagamenti dei debiti della pubblica amministrazione, il Governo è particolarmente impegnato e nel corso degli ultimi mesi, in vari provvedimenti, sono state adottate tutte le misure necessarie ad accelerare i pagamenti e a rimuovere gli ostacoli che impediscono l'effettiva erogazione di quanto dovuto alle imprese. L'andamento dell'economia reale lascia aperte le problematiche della crescita, del lavoro e dello sviluppo sostenibile: temi, questi, su cui il Governo sta lavorando in ragione del fatto che, in assenza di crescita, a lungo andare tutti gli sforzi fatti per migliorare l'andamento dei conti pubblici rischiano di andare vanificati. E possiamo ben dire che questo lavoro viene svolto mantenendo i conti in ordine, fatto che costituisce una prerogativa fondamentale per una pronta speranza di ripartenza dell'economia reale, obiettivo cui vuole tendere anche la buona gestione della finanza pubblica. Attualmente abbiamo tra i livelli più bassi di rapporto deficit annuale-PIL fra i Paesi membri dell'Unione europea e siamo fra i Paesi guida in Europa per il livello di avanzo primario ma, nonostante ciò, il rapporto debito pubblico-PIL continua a crescere, e questo perché il PIL cresce poco o cala. I problemi principali che ci troviamo ad affrontare sono, quindi, la crescita e l'uscita dalla spirale austerità-recessione, come abbiamo sempre evidenziato nel corso degli ultimi mesi come Governo e come Partito Democratico. Le proposte in campo e quelle che verranno approvate nei prossimi giorni rappresentano uno snodo fondamentale verso un percorso di ripresa. Il cosiddetto decreto sblocca Italia approvato pochi giorni fa, il processo di revisione della spesa pubblica e la prossima manovra di bilancio possono rappresentare validi strumenti per sostenere la crescita e l'equità, per proporre una ulteriore riduzione del carico fiscale sul lavoro e i redditi più bassi e soprattutto per far riprendere i consumi di cittadini e famiglie. In conclusione, siamo consapevoli del grande lavoro che si sta facendo per consolidare e migliorare lo stato della nostra finanza pubblica, ma anche di quello che occorre fare, da qui a prossimi giorni, per dare prospettive e possibilità di lavoro alle persone e alle imprese, per cominciare davvero quella ricostruzione del Paese senza la quale anche il risanamento dei conti pubblici, ancora oggi documentato, rischia di essere effimero.
2014-09-24	M5S	GirottoGianniPietro	Innanzitutto, ce lo chiede l'Europa, che nella sua Energy roadmap 2050 ci ricorda che decarbonizzare il sistema energetico ha dei costi equivalenti ad una normale manutenzione del sistema energetico attuale.
2014-09-24	PD	DiGiorgiRosaMaria	Il trend è quindi quello del contenimento della spesa, in linea con le indicazioni che vengono dal Paese e che ben sono state recepite nelle nostre scelte di bilancio; un risultato di cui mi ritengo soddisfatta e che il Gruppo del Partito Democratico condivide e da questo punto di vista credo che il lavoro svolto sia stato egregio, proprio nella prospettiva di raggiungere certi risultati. Quelli che abbiamo trascorso, colleghi, sono stati mesi complessi. Ci è stata richiesta una grande prova e questo credo sia strettamente collegato a quanto sto per dire relativamente al bilancio del Senato ed alla nostra organizzazione. Sono stati mesi in cui il Senato della Repubblica nel suo insieme ha dovuto riconsiderare il proprio ruolo alla luce della riforma costituzionale e noi - lo sappiamo - siamo stati protagonisti intelligenti del cambiamento di questa istituzione. Mi riferisco al superamento del bicameralismo perfetto e quindi ad una nuova interpretazione e ad un nuovo modo di pensare questo Senato, che tuttavia è una Camera che rimane e che ha funzioni precise e molto importanti. È un nuovo Senato da pensare e da varare. Di qui, l'analisi, che in questi mesi abbiamo effettuato in occasione del dibattito che abbiamo portato avanti, delle attività svolte, dei nuovi assetti, delle nuove funzioni, della nuova composizione del futuro Senato. La prossima legislatura vedrà qui persone diverse. Quando il percorso delle riforme istituzionali sarà concluso, vedremo qui Presidenti di Regione, consiglieri regionali e sindaci, esperienze istituzionali diverse da quelle attualmente rappresentate qui, e vi saranno nuovi assetti. Il cammino comunque è ormai intrapreso e il Senato nel suo insieme, nella sua struttura profonda, costituita dal suo personale, dovrà riuscire a rispondere alle scelte che la politica, che noi, senatrici e senatori, abbiamo fatto esprimendo il nostro voto. Sono certa che lo farà con il consueto orgoglio e con l'invidiabile professionalità del suo personale, un personale così adeguato al proprio ruolo, un personale specializzato e direi fiero, che appare in ogni momento adeguato sicuramente, ma anche molto consapevole del privilegio che è rappresentato dallo svolgere le proprie funzioni in uno dei luoghi più alti della rappresentanza democratica. È anche questa la ricchezza di questo luogo e credo che ciascuno di noi, nel rapporto con tutti loro, con questi impiegati, con i funzionari ed i dirigenti, se ne sia reso conto. Questo luogo, che è così caro a coloro che da anni svolgono qui la propria attività, è diventato immediatamente molto caro anche a coloro che, come me, sono qui da una sola legislatura, a tanti di noi che avevano un'esperienza diversa, di altre amministrazioni pubbliche magari, che qui non hanno potuto non notare la differenza in termini di efficienza e di riconosciuta eccellenza del personale che si occupa di noi e complessivamente di questa struttura. Abbiamo potuto vedere un'ottima organizzazione; certo, tutto è sempre migliorabile, però un'organizzazione come questa non è facile da trovare: un'estrema attenzione alle esigenze dei senatori in termini di efficienza dei servizi che a noi sono necessari per svolgere il nostro mandato; servizi sicuramente all'avanguardia relativamente alla documentazione, all'assistenza per l'attività legislativa, ma anche servizi di supporto per il mantenimento della struttura. Una dirigenza di alta professionalità, pronta - abbiamo notato tutti - a rispondere in tempi direi impossibili, Presidente, alle richieste che la convulsa vita parlamentare richiede. Quindi, quello che si svolge qui dentro è un lavoro di grande responsabilità - lo notiamo minuto dopo minuto - e colgo l'occasione per ringraziare veramente tutti, la dirigenza e tutto il personale per quanto ci dimostrano in ogni momento. Bisogna partire da qui per pensare anche a quale debba essere la modalità e anche il rispetto e la delicatezza con cui dobbiamo intervenire: questo è compito nostro, sicuramente del Consiglio di Presidenza, ma anche complessivamente di tutti i senatori e di tutte le senatrici, perché è evidente che la ristrutturazione che noi politicamente abbiamo voluto richiede una grande attenzione per non devastare o comunque per non distruggere - cosa che nessuno evidentemente vuole fare - un equilibrio, una competenza e un'eccellenza che questa istituzione sicuramente ha e che la qualifica al livello nazionale evidentemente, ma anche nel confronto con gli altri Parlamenti al livello europeo e non solo. Proprio in questi giorni si sta discutendo la proposta di entrambi i Consigli di Presidenza di Camera e Senato in merito alla ristrutturazione dell'assetto retributivo dei dipendenti in servizio. Si tratta di un tema certamente delicato ma da affrontare con urgenza. Per questo ringrazio i colleghi che si stanno occupando della trattativa sindacale, a partire della vice presidente Fedeli, e tutti coloro che direttamente seguono questa vicenda, appunto, molto delicata. Noi stiamo cercando, secondo una scelta anche fortemente voluta dal Presidente, che noi come componenti il Consiglio di Presidenza abbiamo supportato e condividiamo appieno, di rispondere alle esigenze che vengono dal Paese di adeguamento e riequilibrio degli stipendi all'interno della pubblica amministrazione; stiamo dentro questo filone. Le trattative in corso provocano certamente momenti di tensione, qualche irrigidimento - è normale - ma l'obiettivo dell'equità e nel contempo del riconoscimento e della valorizzazione delle professionalità è molto chiaro tra i componenti del Consiglio di amministrazione, e cioè coloro che direttamente devono occuparsi di questo. Voglio ribadire qui il massimo della disponibilità all'ascolto da parte nostra in modo da trovare soluzioni condivise, che tuttavia eliminino privilegi non più sostenibili nel rispetto della storia e delle prerogative maturate negli anni da ciascuno di coloro che lavorano qui dentro. Un lavoro complesso, che giustamente è stato condotto di concerto con la Camera dei deputati, perché è evidente che di questo si tratta: l'obiettivo strategico è quello di dare un ruolo unico al personale di Camera e Senato all'interno di servizi che tendiamo ad unificare o quantomeno ad integrare. L'unificazione è il fine ultimo che garantirà risparmio ed efficienza. Dobbiamo rispondere alle necessità dettate dalla crisi economica e dalle richieste che ci arrivano a gran voce dall'Europa, e non solo, di semplificare i nostri apparati pubblici. Dobbiamo quindi fare parte di questo processo e dobbiamo esserci dentro e rivedere noi stessi. Certo, non appare più sostenibile la duplicazione, che quotidianamente osserviamo qui così come alla Camera dei deputati, di servizi di ogni natura; quindi, l'idea di riuscire a unificarli fra Camera e Senato è un obiettivo forte, alto; un obiettivo strategico, su cui si sta lavorando molto, che non è semplice - lo abbiamo visto - tutt'altro. Infatti, considerata l'autonomia delle due Camere e la loro storia antica, certamente non è così normale andare verso una nuova prospettiva, però certamente questo è lo sforzo nonché una nuova sfida che siamo chiamati a perseguire. Ecco allora lo sforzo, la sfida richiesta anzitutto ad ambedue i Consigli di Presidenza e ai dirigenti di Senato e Camera: niente tentennamenti o arroccamenti, nessun mantenimento di situazioni consolidate, ma un'apertura convinta al cambiamento, all'innovazione di processi e di funzioni. Difficile? Sì, certamente difficilissimo, signor Presidente - si tratta di rinunciare a ciò cui siamo abituati - ma la trasformazione dell'Italia passa anche attraverso la trasformazione del Parlamento e noi siamo ancora una volta protagonisti di questo cambiamento. Dobbiamo provarci e dobbiamo ottenere il risultato. Dobbiamo, noi per primi, essere di esempio alle altre amministrazioni dello Stato proprio perché siamo le più alte istituzioni dello Stato. Non dobbiamo farci fermare dalle consuetudini antiche e rassicuranti, ma dobbiamo perseguire un'organizzazione più agile che non preveda duplicazioni, come dicevo prima. Faccio un esempio legato all'informatica, che però può essere fortemente diffuso ed utilizzato anche per gli atri settori. L'informatica, in particolare, considerata la sua trasversalità, è un elemento centrale per questo tipo di prospettiva e di strategia. L'unificazione dei servizi deve passare da un'infrastruttura moderna e tecnologicamente avanzata. È evidente che tutti i servizi, proprio perché sono fra due Camere diverse, dovranno avere una potente infrastruttura informatica, moderna, di rete e tecnologicamente avanzata. Quindi, per questo, forse, noi Senato possiamo essere davvero una guida perché il Senato su questo ha una tradizione consolidata che viene ormai riconosciuta a livello europeo da decenni. Ci viene riconosciuta anche fuori dai confini d'Europa, negli scambi che ci sono stati fra il nostro Parlamento - il Senato in particolare - ed altri Paesi di altre parti del mondo. L'innovazione è stata perseguita negli anni con un servizio all'avanguardia che altri Parlamenti non avevano. Siamo già stati di esempio. Si tratta ora di proseguire in questo cammino, ma per fare ciò è necessario che la Camera dei deputati condivida sistemi ed infrastrutture con investimenti comuni e, soprattutto, con questa grande categoria di pensiero che deve diventare uso comune, ormai condivisione, ossia il concetto di riuso: chi ha già fatto qualcosa, soprattutto dal punto di vista informatico, non la faccia rifare a qualcun'altro nello stesso modo; proviamo ad utilizzare quello che viene fatto in luoghi così simili, come sono, appunto, il Senato e la Camera dei deputati. Da questo punto di vista, abbiamo un'innovazione fortissima e ringrazio per la professionalità il Servizio informatica del Senato; faccio questo esempio anche se potrei farne altri, proprio per la trasversalità e la necessità infrastrutturale dell'informatica. Quindi è evidente che dovremmo avere anche l'opportunità e la forza - spero - di fare in modo che la Camera si muova in questa prospettiva con la convinzione necessaria. In questo bilancio si propongono investimenti forti in questo settore, però questo ci consentirà di mantenere sicuramente il nostro primato: un primato che mettiamo a disposizione, in primis della Camera dei deputati, ma non solo; potremmo andare lontano: anche altre strutture ed amministrazioni dello Stato, a partire dai Ministeri, potrebbero utilizzare ben molto di più quanto qui è stato sviluppato per quanto riguarda, ad esempio, la formazione delle leggi e tutto il software che è stato sviluppato per mettere a disposizione dei senatori e, quindi, dei Ministri e delle articolazioni all'interno dei vari Ministeri, tutte le informazioni necessarie per prendere migliori decisioni e soprattutto per semplificare il numero delle norme. Partirebbe così, finalmente, un processo di semplificazione legislativa. Ci fa davvero vergognare a livello internazionale l'eccessiva produzione di norme e anche l'incapacità di sapere quali sono le norme in vigore. Non è infatti mai stato dato con forza l'indirizzo di procedere ad una vera semplificazione, anche facendo in modo che tutti i Ministeri richiedessero ai diversi capi degli uffici legislativi, per il proprio settore di competenza, di procedere ad una semplificazione stabilendo le norme da abrogare. In merito, credo quindi che si potrebbe conseguire un risultato eccellente, ma questo sarà motivo di incontri che avremo con la Presidenza del Consiglio e con il suo Ufficio legislativo affinché tale impulso venga dato a tutti i Ministeri. Noi abbiamo già i software qui al Senato che possono servire a questo e siamo pronti a metterli a disposizione. Quindi, la prospettiva di interoperabilità e condivisione infrastrutturale, di Camera e Senato, potrebbe inserirsi in una strategia davvero più complessa e articolata, ma già pronta, che veda un progressivo superamento delle attuali duplicazioni sia in relazione ai servizi di base (la posta elettronica o i vari servizi di governance degli altri apparati), che in relazione alle applicazioni software sviluppate internamente o acquisite esternamente. Pensiamo alla biblioteca, agli archivi e ad altri ambiti, come le banche dati unificate, le agenzie di stampa o le rassegne: su tutto questo si può trovare qualcosa di importante da fare. L'esempio che ho voluto portare mi serve per dire che qui tutti i servizi potrebbero essere unificati con la Camera, da quelli di base fino a quelli più evoluti, connessi a tutta l'amministrazione e alla gestione delle Camere. Il nostro Consiglio di Presidenza è molto orientato alla collaborazione; auspico che lo stesso accada all'interno dell'organo direttivo della Camera: favoriremmo così i processi di spending review e daremmo il segnale che gli italiani si aspettano da noi. È un segnale che abbiamo già dato con chiarezza e ringrazio i Questori che hanno fatto questo lavoro e che ci hanno consentito di muoverci in una direzione seria di spending review e di riduzione della spesa, che è quello che tutti si aspettano da noi.
2014-09-24	PD	PegorerCarlo	In questo scenario, quindi, la nostra discussione non può fare a meno di porsi una semplice ma significativa domanda: quale contributo è possibile dare per razionalizzare ulteriormente il funzionamento di questa Camera e conseguentemente per meglio impiegare le risorse messe a disposizione, operando altresì ulteriori e ancora più marcati risparmi? Del resto, questo obiettivo può essere considerato non solo necessario ma anche percorribile, tenuto conto di quanto già fatto nel corso di questi ultimi tre anni della gestione del Senato. Infatti, se prendiamo a riferimento i valori finanziari del 2010, nel corso degli ultimi tre esercizi si è promosso e realizzato un primo percorso di razionalizzazione e contenimento della spesa che ha interessato quasi tutti i capitoli del bilancio interno del Senato, ottenendo risparmi di spesa anche a carattere strutturale. Su questo versante va segnalato in modo particolare che tali primi obiettivi sono stati raggiunti grazie ad una riduzione delle spese di funzionamento e nella parte riferita alla spesa per il mandato dei senatori. Un punto, quest'ultimo, fortemente voluto e perseguito dal Gruppo del Partito Democratico, a partire dall'abolizione del vitalizio e con l'introduzione di un sistema contributivo pro rata. Lo stesso avanzo di esercizio del 2013, che si attesta a poco meno di 18 milioni di euro, testimonia quanto si è andato facendo nel corso delle ultime gestioni. Il bilancio preventivo per l'anno 2014 si propone coerentemente un'ulteriore riduzione della spesa complessiva nella misura del 9 per cento rispetto al 2010. Segnalo poi all'attenzione dei colleghi una diminuzione di ulteriori circa 2 milioni di euro nelle spese di parte corrente rispetto a quanto preventivato nel 2013, così come i risparmi che potranno derivare dal processo di ristrutturazione dell'assetto retributivo dei dipendenti in servizio e dall'accorpamento di funzioni e servizi comuni con la Camera dei deputati. Forse è il caso di sottolineare che qualche ulteriore riduzione di spesa poteva essere realizzata soprattutto negli aggregati funzionali concernenti le segretarie particolari e le consulenze. A mio avviso, infatti, le attuali previsioni possono essere ulteriormente diminuite rafforzando gli interventi di razionalizzazione che, su questo settore, sono stati già attuati ad inizio di legislatura. In ogni caso, anche il preventivo 2014 punta a raggiungere gli obiettivi di riduzione della spesa realizzati nel 2013. In buona sostanza, proprio per le oggettive condizioni in cui si trovano le finanze dello Stato, è il caso di comprendere se esistono ancora margini di miglior utilizzo delle risorse a disposizione, senza nulla togliere alle valutazioni positive sulle performance finora registrate. Da questo punto di vista, risulta evidente nella lettura dei dati a disposizione che il miglioramento generale registrato non trova ad esempio conferma nella crescita della spesa per il trattamento di quiescenza del personale dipendente, così come nei capitoli di spesa riferiti al trattamento degli ex senatori. È chiaro, perciò, che andrebbe da subito messa in cantiere una valutazione più attenta ed articolata di questi aggregati di spesa al fine di prevedere la messa in cantiere di adeguati correttivi, con ciò migliorando i rispettivi trend. Allo stesso tempo, accanto alle iniziative già messe in cantiere e da compiere sul fronte dell'unificazione delle strutture parlamentari, andrebbero al più presto realizzati tali intendimenti, promuovendo altresì da subito l'unificazione ed il rafforzamento di alcuni servizi. Penso, ad esempio, a quelli riferiti al bilancio ed allo stesso Servizio studi. Come ribadito nel corso delle discussioni svolte sul bilancio interno del Senato in precedenti occasioni, un ulteriore punto che potrebbe determinare una razionalizzazione della spesa ed una sua adeguata qualificazione rimane in campo. Mi riferisco alla necessità di affrontare il tema dei collaboratori parlamentari, adottando quelle misure regolamentari utili a dare certezza contrattuale e trasparenza all'attività di assistenza al lavoro parlamentare. Ciò consentirebbe, signor Presidente, di discutere anche con serietà la stessa tematica relativa alle indennità accessorie dei parlamentari. Infine, ma non da ultimo, un consistente aggregato di spesa su cui intervenire, appunto, con decisione riguarda sicuramente il cosiddetto trattamento per gli ex senatori. Ciò è tanto più necessario in relazione alla stessa tenuta del fondo di solidarietà se proiettato negli anni a venire. Da questo punto di vista, potrebbero essere prese a riferimento alcune esperienze di istituzioni parlamentari in altre parti d'Europa, ovvero promuovere soluzioni regolamentari che, tenuto conto del regime oggi esistente, siano in grado di garantire in futuro l'erogazione di un assegno coerente agli effettivi versamenti effettuati. Concludo evidenziando tutta l'attenzione sui documenti in esame, segnalando - in particolare - l'opportunità, per quanto riguarda soprattutto la delicata questione del personale, di proseguire il lavoro già avviato sul trattamento giuridico ed economico, con l'obiettivo della creazione di un ruolo unico che sappia valorizzare l'altissima qualità e la riconosciuta professionalità dei lavoratori delle Camere. Infine, signor Presidente, a partire dall'impegno di proposte e di attività del Collegio dei Questori, che certo non verrà meno, credo quindi possibile, nell'immediato futuro, mettere in cantiere ulteriori interventi di razionalizzazione e qualificazione della spesa, affrontando quegli aggregati che ancora oggi presentano consistenti margini di azione.
2014-09-24	PD	SantiniGiorgio	Signora Presidente, onorevoli colleghi, il dibattito sul rendiconto dello Stato per l'anno 2013 e sull'assestamento di bilancio per l'anno 2014 rappresenta l'occasione per fare il punto sullo stato dei nostri conti pubblici e sulle azioni da assumere nel prossimo futuro. La fotografia che ci consegnano i due documenti nel loro complesso rappresenta il percorso di sostanziale risanamento e tenuta dei conti pubblici, nonostante la perdurante crisi economica che ha investito ed investe ancora oggi il nostro Paese. In tale contesto, non possiamo sottovalutare le criticità che gravano e condizionano l'azione di risanamento dei conti pubblici, in particolare sul versante del rapporto tra debito pubblico e PIL e sul versante del mancato aumento della produzione, rallentando, da un lato, il percorso di riduzione della spesa per interessi sui titoli di debito pubblico e, dall'altro, l'andamento delle entrate tributarie, in rapporto anche alla consistenza della spesa corrente. Sarebbe però riduttivo da parte nostra non mettere in evidenza i progressi e le potenzialità dimostrate dal nostro Paese nell'ultimo periodo. Sul versante del disavanzo, non si può non segnalare la diminuzione dal 4,5 per cento del 2010 al 3 per cento nel 2012: dato confermato nel 2013 e che si stima in riduzione nei prossimi esercizi. Tale percorso di riduzione del deficit ci ha consentito di uscire a fine maggio 2013 dalla procedura per disavanzo eccessivo. Per quanto riguarda l'avanzo primario (altro fondamentale dato di finanza pubblica), l'Italia ha conseguito il migliore saldo della zona euro insieme alla Germania. Sono dati che ci dicono che l'Italia ce la può fare. Non lo diciamo perché tenuti ad una difesa d'ufficio del Governo, ma perché conosciamo bene le potenzialità del nostro Paese e della nostra base produttiva, che, se aiutata dalle riforme strutturali che sono state messe in campo dal Governo in questi mesi, è capace di competere a testa alta con le migliori economie sviluppate in Europa e nel mondo. È una fiducia che poggia anche su quello che ci dicono i mercati con il calo dello spread. Questo anche a testimonianza del fatto che in questi anni il nostro Paese è stato in grado di fare progressi, in particolare sul versante del contenimento della spesa. Ma questo non basta e siamo i primi ad esserne consapevoli. Nel 2014 l'andamento dei conti pubblici è e sarà condizionato negativamente dall'andamento dell'economia. Il DEF 2014 ipotizzava una crescita del PIL pari allo 0,8 per cento ed un indebitamento netto del 2,6 per cento: dati che andranno rivisti in sede di discussione della Nota di aggiornamento al DEF, a fronte dei quali dovranno essere individuati i correttivi necessari a confermare, non soltanto la tenuta dei conti pubblici, ma le possibili azioni di sostegno per l'economia nazionale. Il disegno di legge di assestamento del bilancio riflette questo andamento contrastato dell'economia del Paese, che, appunto, ha un riflesso anche sui saldi assestati del bilancio dello Stato. Il saldo netto da finanziare peggiora lievemente rispetto alle previsioni iniziali, mentre migliorano, seppur di poco, il risparmio pubblico e il ricorso al mercato. In ogni caso, i saldi rientrano - ed è giusto sottolinearlo - nei limiti massimi stabiliti dalla legge di stabilità del 2014. Diminuiscono, rispetto alle previsioni iniziali, le entrate fiscali, essenzialmente per il calo delle entrate tributarie, che è legato all'andamento dell'economia peggiore rispetto alle previsioni iniziali. Le spese per consumi sono più alte delle previsioni, ma vengono più che compensate dalla riduzione di spesa per interessi. Un dato sicuramente positivo è quello dell'aumento della spesa per investimenti, che rappresenta un volano per la ripresa economica in ragione del suo effetto moltiplicatore. Su questo è necessario insistere, anche attuando rapidamente i decreti varati dal Governo, ad esempio con riguardo allo sblocca Italia. Si tratta, quindi, di un quadro con luci ed ombre, che è sì il portato della crisi congiunturale che negli ultimi anni ha investito i Paesi della zona euro, ma che, per quanto riguarda l'Italia, ha radici più profonde che vengono da lontano. Sappiamo che è necessaria una via di uscita più forte. Per questo, sono state intraprese da parte del Governo azioni di riforma individuate con chiarezza, sia per quanto riguarda le riforme istituzionali, per rendere il nostro sistema politico più moderno e veloce e, quindi, più in grado di dare risposte ai problemi che abbiamo di fronte (mi riferisco alla riforma della pubblica amministrazione e alla riforma della giustizia civile per rimuovere alla base i limiti principali alla capacità di competere con i nostri maggiori Paesi industrializzati), sia attraverso la riduzione della spesa, che è necessaria per poter realizzare quella riduzione della tassazione sul lavoro (iniziata con gli 80 euro) e sulle imprese (iniziata con il taglio IRAP), che va confermata con la legge di stabilità anche per i prossimi anni, insieme ad un deciso contrasto all'evasione fiscale e all'economia illegale. Insisto sulla revisione della spesa pubblica, secondo gli obiettivi già fissati nel prossimo triennio, con interventi puntuali sulle inefficienze, sovrapposizioni e le forme di rendita impropria come obiettivo per poter realizzare la riduzione della tassazione. Sono solo alcuni esempi delle riforme che il Governo ha intrapreso in questi mesi e che andranno portate a compimento in modo forte, puntuale e con la necessaria determinazione. Ma sappiamo anche che la nostra ripresa si reggerà da un lato sulla necessità di realizzare le riforme interne, ma, dall'altro, sulla nuova politica in Europa, capace di coniugare l'austerità alla crescita, convinti come siamo che senza crescita, oltre a far pagare ai cittadini europei un peso sociale ormai insostenibile, non potrà esserci neanche il contenimento del debito e il controllo dei conti. Anche alla luce di queste brevi considerazioni e certi che la Nota di aggiornamento al prossimo Documento di economia e finanza e la legge di stabilità conterranno le linee guida per far sì che l'Italia riprenda a crescere, il Gruppo del Partito Democratico voterà a favore dei provvedimenti sul rendiconto 2013 e l'assestamento per il 2014.
2014-09-25	LN	DivinaSergio	Venendo alla nostra partecipazione alle missioni, partiamo dall'Europa e vediamo che continua la nostra presenza nei Balcani, in Kosovo, con EUFOR Althea in Bosnia ed Erzegovina. Facciamo il punto: con 139.000 euro per la missione in Bosnia cosa possiamo fare? La presenza di personale è probabilmente minima, forse addirittura simbolica, e fa parte di quella pletora di micropresenze, di micromissioni sulle quali vorremmo si potesse magari discutere per concentrare e razionalizzare meglio gli interventi.
2014-09-25	PD	LucheriniCarlo	Per quanto riguarda la Siria, in quell'antico Paese del Medio Oriente è in atto la più grave crisi umanitaria della nostra era, destinata a rimanere e pesare come un macigno sulla coscienza dell'intera comunità internazionale. Stando agli studi dell'Alto commissariato per i rifugiati delle Nazioni Unite (UNHCR), il numero di profughi siriani che hanno dovuto lasciare il proprio Paese e che risultano regolarmente registrati presso gli Stati di accoglienza ha superato i 3 milioni; mentre ammontano ad oltre 6 milioni gli sfollati interni, di cui circa la metà sono bambini. Soltanto alcuni giorni fa, grazie all'apertura, da parte del Governo turco, della sua frontiera con la Siria (apertura che è stata effettuata soltanto per alcune ore) sono entrati circa 130.000 profughi curdi-siriani che erano ammassati al confine, in fuga dalla brutale offensiva dello Stato islamico e minacciati di morte in una enclave che si è creata presso il confine. La tragicità siriana attualmente è legata a doppio filo con errori ed inerzie del passato e con l'ascesa dell'ISIS che, nella guerra civile siriana, gioca un ruolo di primo piano, erigendosi a baluardo della resistenza e dell'opposizione al regime di Assad. Quella siriana rappresenta una crisi dalla complessità straordinaria, che ha esteso l'arco dell'instabilità a Paesi quali il Libano, la Giordania ed altri Paesi di quell'area. È pensando alla Siria che alla Camera è stato approvato un emendamento all'articolo 8, comma 1, con il quale si intende estendere le iniziative di cooperazione allo sviluppo volte a migliorare le condizioni di vita della popolazione e dei rifugiati, nonché a sostegno della ricostruzione civile anche di Paesi come la Giordania e il Libano. Relativamente al Libano, esso rappresenta il teatro di instabilità che vede il secondo maggior dispiegamento di militari italiani. In Libano il clima di forte incertezza, derivante dal conflitto siriano e dalla crisi nella Striscia di Gaza, si riflette sugli equilibri politici libanesi, acutizzando una crescente tensione politica e confessionale resa più marcata dal vuoto lasciato dall'opera di influenza di Damasco. Ciò rende ancora più rilevante l'azione italiana di UNIFIL, il cui comando è stato riconfermato all'Italia dal Segretario generale delle Nazioni Unite lo scorso mese di luglio. Ciò a riprova della serietà e della competenza del nostro Paese, il quale ancora oggi dà un contributo assai significativo, al quale si affianca il sostegno al Gruppo internazionale di sostegno per il Libano (International group for Lebanon), avviato nel settembre scorso su richiesta delle Nazioni Unite per assistere il Libano nell'opera di soccorso ai rifugiati e, supportare, attraverso programmi addestrativi e di cooperazione, la crescita delle forze armate libanesi. Relativamente all'Afghanistan vorrei soffermarmi sulle ultime evoluzioni politiche e di sicurezza nello scenario afghano, che - lo rammento - vede il principale impiego di militari italiani, che, pur diminuendo di quasi mille unità, consta ancora di 1.500 uomini. Anche nello stanziamento di risorse economiche, con questo decreto si è provveduto ad una significativa riduzione, pari ad oltre 50 milioni di euro. Il contingente militare italiano, schierato in maggioranza a Herat, nella regione ovest del Paese, e per la restante parte a Kabul, svolge attività che si sviluppano nei settori della sicurezza, della ricostruzione e della governabilità. A riprova del ruolo degno di nota del contingente italiano nell'area di propria responsabilità, va segnalato che durante la complessa fase elettorale si è registrata una inaspettata percentuale di votanti, il 58 per cento degli aventi diritto al voto. Un risultato ancor più straordinario se si pensa che ben il 44 per cento è stata la percentuale di donne che si sono recate al voto. Il sostegno che l'Italia, così come l'intera comunità internazionale, è chiamata a dare al nuovo Presidente afghano e al suo Governo riguarda la delicata fase di transizione, consistente nel progressivo trasferimento delle responsabilità in materia di sicurezza alle autorità afghane, con l'assunzione entro il 2014 della piena responsabilità da parte delle stesse. Spostando ora l'attenzione verso la sponda meridionale del mar Mediterraneo, il Paese che desta le maggiori preoccupazioni per l'Italia è la Libia. Le preoccupazioni non attengono soltanto ai riferimenti di rilievo energetico ed economico, perché è molto consistente la presenza di italiani ancora residenti in Libia, così come del personale diplomatico presso l'ambasciata italiana, che costituisce una delle pochissime sedi diplomatiche dell'Unione europea ancora aperte. Dalla caduta del regime di Gheddafi sono trascorsi ormai tre anni, tuttavia sotto il profilo politico ed istituzionale non si sono realizzati i processi auspicati. Il conflitto libico non rappresenta più quel genere di conflitti a bassa intensità, episodici e localizzati. Le elezioni del 25 giugno scorso hanno, in concreto, portato ad una netta rottura del già dilaniato tessuto politico del Paese. Questa frattura si è tradotta in uno scontro militare che vede, da una parte, le forze islamiste radicali e rivoluzionarie e, dall'altra, la componente moderata. Nel conflitto in corso è presente l'influenza di alcune potenze regionali, sostenitrici dell'una o dell'altra parte, emersa chiaramente a seguito dei interventi aerei degli Emirati Arabi Uniti appoggiati logisticamente dall'Egitto, influenza che rischia di compromettere oltremisura il processo politico-istituzionale libico. Per tali ragioni, è più che mai urgente continuare a lavorare, sia a livello europeo che nell'ambito delle Nazioni Unite, per trovare soluzioni diplomatiche a sostegno dell'avvio di un processo di dialogo inclusivo e di riconciliazione nazionale che coinvolga tutte le parti ora in conflitto. Vi sono poi conflitti aperti nell'Africa subsahariana e altre aree rispetto alle quali questo decreto prevede interventi, ad esempio l'area balcanica e l'Ucraina, che tralascio di esaminare, rinviando al testo integrale della relazione scritta che consegno alla Presidenza affinché sia allegata al Resoconto della seduta. Per quanto riguarda le disposizioni relative al Capo I, su di esse relazionerà il collega Vattuone. Venendo alle disposizioni riguardanti i profili di competenza della Commissione esteri, il Capo II, agli articoli 8 e 9 reca norme riguardanti iniziative di cooperazione allo sviluppo per le quali sono autorizzate spese per complessivi 34,8 milioni di euro, ad integrazione degli stanziamenti previsti dalla normativa sulla cooperazione allo sviluppo. Lo stanziamento è finalizzato ad iniziative di cooperazione per il miglioramento delle condizioni di vita della popolazione e dei rifugiati, nonché per il sostegno alla ricostruzione civile in Afghanistan, Iraq, Libia, Mali, Myanmar, Pakistan, Repubblica Centrafricana, Siria, Somalia, Sudan, Sud Sudan e Yemen, e in relazione all'assistenza ai rifugiati nei Paesi ad essi limitrofi. All'articolo 8, comma 1 è stata introdotta alla Camera una modifica che mira a promuovere interventi previsti dal piano d'azione nazionale «Donne, pace e sicurezza», predisposto dal Comitato interministeriale per i diritti umani operante presso il Ministero degli affari esteri e della cooperazione internazionale. Le Commissioni e poi l'Aula della Camera hanno inoltre approvato ulteriori emendamenti al comma 1 dell'articolo 8, finalizzati ad ampliare il novero degli obiettivi degli interventi, includendovi lo sviluppo delle capacità locali di autogoverno, la tutela della sicurezza alimentare e del diritto alla salute, la riabilitazione dei feriti, nonché misure sanitarie di contrasto all'epidemia di Ebola nei Paesi maggiormente colpiti dal virus. Un'ulteriore modifica introdotta alla Camera prevede la pubblicazione online di informazioni dettagliate su singoli progetti di cooperazione e sui risultati ottenuti. Il testo conferma altresì l'impegno italiano per la realizzazione nel secondo semestre 2014 di programmi integrati di sminamento umanitario (articolo 8, comma 2) per una spesa di un milione di euro. In merito segnalo l'accoglimento, da parte delle Commissioni esteri e difesa, di un ordine del giorno volto ad incrementare la dotazione del fondo per lo sminamento umanitario in considerazione della maggiore operatività conseguente al crescente numero di conflitti. Sul versante della partecipazione italiana a fondi ed iniziative multilaterali, di cui all'articolo 9, si annoverano, fra gli altri, gli interventi di sostegno ai processi di stabilizzazione nei Paesi in situazioni di conflitto o di post conflitto per una spesa di 620.000 euro circa (principalmente in Siria e Libia), quelli per iniziative a sostegno dei processi di pace e di rafforzamento della sicurezza in Africa subsahariana e in America latina per 1,3 milioni, il contributo ai fondi fiduciari delle Nazioni Unite e della Nato e al college dell'ONU di Torino, lo stanziamento di circa 2,9 milioni per il finanziamento delle iniziative nell'ambito della politica estera e di sicurezza comune - politica di sicurezza e di difesa comune (PESC-PSDC), nonché dei progetti di cooperazione dell'Organizzazione per la sicurezza e la cooperazione in Europa e per la partecipazione al Fondo fiduciario dell'iniziativa centroeuropea (INCE). Concludo con un riferimento all'articolo 10 del provvedimento, concernente disposizioni per il rinnovo dei Comitati degli italiani all'estero, che è stato introdotto nel provvedimento in esame e su cui c'è stato un pronunciamento molto critico da parte del Comitato per le questioni degli italiani all'estero del Senato, che ha presentato anche un ordine del giorno in Commissione, accolto dal Governo come raccomandazione, con l'invito a valutare se ci sono le condizioni per modificare quanto disposto dalla Camera nel senso auspicato dall'ordine del giorno accolto come raccomandazione. PRESIDENTE. La Presidenza l'autorizza ad allegare il testo integrale della relazione al Resoconto della seduta odierna. Ha facoltà di parlare il relatore, senatore Vattuone.
2014-09-25	PD	LucheriniCarlo	Queste parole non possono che richiamarci, come Paese fondatore attualmente guida dell'Unione europea, ad un contributo più profondo per offrire soluzioni effettive di pace e stabilità. La drammaticità delle molteplici crisi internazionali - dalla Libia, all'Ucraina, passando per quelle che solo in apparenza non riguardano direttamente l'Europa e che sono concentrate prevalentemente nel quadrante Mediorientale, come pure nell'Africa subsahariana - confermano la necessità, per il Parlamento e per il Governo, così come a livello europeo, di un confronto costruttivo e coordinato sulle grandi e gravi questioni internazionali.
2014-09-25	PD	LucheriniCarlo	Venendo alle principali aree di crisi che vedono il dispiegamento dei nostri contingenti, e che suscitano grandi preoccupazioni in materia di sicurezza, oggi ci troviamo di fronte ad una pluralità di focolai di crisi che minacciano l'architettura statuale di molti Paesi: penso alla Regione mediorientale, alla Libia ma anche all'Ucraina. Per quanto concerne il Medio Oriente, l'avanzata in Siria e in Iraq dello Stato islamico, con il suo strascico di indescrivibili violenze e massacri perpetrati contro popolazioni inermi (i bambini, le donne, gli anziani) con stupri di massa, decapitazioni ed eccidi, impone a tutti un grande impegno per affrontare tale sfida. L'ultimo assassinio è stata la decapitazione di ieri della guida francese che aveva l'unica colpa di stare in Algeria, sulle montagne dell'Atlante, se non erro, a svolgere la sua attività di escursionista. È evidente che la minaccia dell'ISIS è più grande e pericolosa di quella rappresentata da Al Qaeda, con l'obiettivo che ha l'ISIS di dare vita, come sta facendo - e, purtroppo, per molti mesi questo è avvenuto anche nell'assenza di attenzione dell'Occidente - di un califfato, di uno Stato tra la Siria e l'Iraq che può arrivare al Mediterraneo e che è una gravissima minaccia non solo per quelle popolazioni ma anche per l'Occidente, quindi per noi e per l'Europa tutta.
2014-09-25	PD	VattuoneVito	Il 2014 è stato realmente un annus horribilis dal punto di vista della sicurezza e della stabilità internazionale, sicuramente tra i peggiori dal secondo dopoguerra in cui tre continenti, Europa, Asia e Africa, sono attraversati da crisi sistemiche gravissime e con l'entrata in scena di un'espressione del terrorismo di matrice jihadista - e mi riferisco ovviamente al cosiddetto esercito islamico - particolarmente pericolosa in quanto appare proporsi come elemento in grado di catalizzare e coagulare i diversi estremismi di matrice, appunto, jihadista. A questo punto dobbiamo porci la questione di come debba collocarsi, in questo scenario, un Paese come il nostro, che si è sempre schierato dalla parte della tutela del diritto internazionale e vanta un impegno di lunghissimo periodo a favore dei diritti umani per la gestione multilaterale delle crisi e per il rafforzamento delle organizzazioni multilaterali, come le Nazioni Unite, l'Unione europea e l'Alleanza atlantica. La risposta, a nostro parere, sta nel saper delineare e attuare alcune linee di indirizzo politico essenziali: la prima consiste nel contribuire ad una fase di ricostruzione delle relazioni internazionali, approfittando delle nuove responsabilità e del nuovo peso che abbiamo assunto nell'ambito dell'Unione europea e contribuendo, come è già avvenuto nel recente vertice di Newport, ad una fase di rilancio e rimodulazione dell'attività della NATO. Questa linea di indirizzo si basa su di un presupposto: si ritiene che le Nazioni che hanno finora contribuito alla stabilità e sicurezza internazionale, oggi, nell'ambito delle organizzazioni multilaterali di appartenenza, ciascuna con la sua vocazione specifica, sono chiamate ad esercitare un ruolo crescente, per compensare almeno in parte le debolezze di un sistema troppo frammentato di alleanze e di iniziative. In un contesto internazionale segnato dal rompersi dei vecchi equilibri geopolitici ereditati dalle due guerre mondiali siamo quindi chiamati a riaffermate alcuni principi cardine della nostra politica estera e di sicurezza: la partecipazione ai processi di pace e di stabilizzazione democratica e la conferma del ruolo internazionale del Paese anche nel quadro di grandi operazioni multilaterali, portando il nostro specifico, e cioè l'attenzione all'area del mediterraneo. Questa capacità di iniziativa ha bisogno, diciamo così, di alcune precondizoni: la prima credo che sia quella di assumere come centrale una nuova politica della difesa e della sicurezza. La Difesa ha avviato un percorso di razionalizzazione e riqualificazione della spesa militare, percorso delineato dalla legge n. 244 del 2012 che rappresenta una vera e propria riforma di sistema. Inoltre è in aggiornamento un nuovo modello di difesa attraverso il libro bianco. Siamo di fronte alla necessità di una capacità politica di ampio respiro che tenga conto naturalmente, e ovviamente, anche della compatibilità finanziaria, ma penso che il dibattito non può essere concentrato solo su come e in che misura partecipare ad alcuni programmi d'arma. Vi è un altro aspetto del problema: la nostra partecipazione attiva alle iniziative multinazionali, allo sforzo collettivo della comunità internazionale per la pace e la stabilità, non può essere data per scontata. Abbiamo quindi la necessità di procedere all'ammodernamento del nostro strumento militare. E dobbiamo quindi essere capaci di sostenere il nostro impegno per concorrere alla stabilità internazionale, con un ruolo coerente con le aspettative di un Paese moderno e pienamente coinvolto nella politica di sicurezza europea e dell'Alleanza atlantica. Il provvedimento all'esame dell'Aula, già approvato con modificazioni dalla Camera dei deputati, è composto da 12 articoli suddivisi in tre Capi. Gli aspetti di competenza della Difesa riguardano, in particolare, il Capo I del decreto-legge, che si pone nella scia tracciata dal decreto relativo al primo semestre dell'anno, ripartendo le autorizzazioni di spesa sulla base di un criterio geografico. I primi tre articoli sono dedicati, rispettivamente, alle missioni in Europa, Asia e Africa, per un numero complessivo di 4207 unità di personale delle Forze armate impiegato (a fronte dei 4.725 del provvedimento precedente), con contestuale riduzione dei costi complessivi. Per fare un'analisi comparativa con agli anni precedenti abbiamo una riduzione del 23,6 per cento sul 2012 e del 10,7 per cento sul 2013 in termini assoluti. Per quanto concerne gli aspetti della Difesa, e solo della Difesa, nel confronto con il 2013 abbiamo una riduzione del 13 per cento, quindi meno 135 milioni rispetto a quanto abbiamo speso nel 2013, al lordo di tutte le spese generali. Analizzando il Capo I, l'articolo 1 prevede le autorizzazioni di spesa relative alle missioni internazionali che si svolgono in Europa. Ne cito una, la più importante (36 milioni circa) per la proroga della partecipazione del personale militare alle missioni nei Balcani con un impiego complessivo di 555 unità di personale. Rinvio al testo integrale della relazione, che chiedo di allegare al Resoconto della seduta odierna, per quanto riguarda le altre missioni e faccio presente che, all'articolo 2, relativo a quelle in corso in Asia, sono previsti 183,635 milioni di euro per le missioni in Afghanistan ISAF ed EUPOL, per complessive 1.500 unità, a fronte delle 2.250 previste nel precedente decreto-legge. Anche qui, abbiamo una riduzione del 24 per cento rispetto al 2013 e del 47 per cento rispetto al 2011, che era l'impegno maggiore. Al riguardo, è da segnalare l'accento posto dalla relazione del Governo in ordine alla delicata fase di transizione in Afghanistan, che prevede il progressivo rilascio delle responsabilità alle autorità afghane entro l'anno 2014. Cito anche i 76,223 milioni di euro per la partecipazione del contingente militare italiano alla missione UNIFIL in Libano. Da rilevare altresì che la Camera dei deputati ha previsto, con apposita modifica, che la partecipazione italiana ad ulteriori missioni militari in Afghanistan sia valutata dal Governo in presenza di un'eventuale e formale richiesta dell'Esecutivo locale e di concerto con le organizzazioni internazionali coinvolte. Di ciò dovrà essere data preventiva comunicazione alle Camere, che adottano le conseguenti deliberazioni. Per quanto riguarda l'impegno in Africa, all'articolo 3, cito i 23,958 milioni per la partecipazione alle operazioni militari a largo delle coste della Somalia, le missioni Atalanta dell'Unione europea e Ocean shield della NATO, per il contrasto alla pirateria, con 606 unità mediamente impegnate, a fronte delle 622 precedenti. Cito inoltre i 17,836 milioni per le missioni dell'Unione europea in Somalia, nonché ulteriori iniziative dell'Unione europea nel Corno d'Africa, e per il funzionamento della base militare nazionale della Repubblica di Gibuti (e questa è una novità rispetto al precedente decreto-legge). Altra novità sono i circa 2,987 milioni per la partecipazione di personale militare alla missione dell'Unione europea nella Repubblica Centrafricana: in questo caso, le unità previste sono 51. Con riferimento a quest'articolo, vanno segnalate alcune importanti modifiche apportate alla Camera dei deputati nel corso dell'esame in prima lettura. In particolare, al comma 4, è specificato che, successivamente al 31 dicembre 2014, la partecipazione italiana alle operazioni antipirateria sarà valutata in relazione agli sviluppi delle vicende che interessano i due fucilieri di marina detenuti in India. Viene introdotto il comma 7- bis, in base al quale il Governo è tenuto a riferire alle Camere sull'eventuale sospensione, totale o parziale, delle operazioni in Libia. Vengono autorizzati 150.000 euro di spesa per la partecipazione italiana al gruppo militare di osservatori internazionali della cessazione delle ostilità in Mozambico. Per quanto riguarda le altre disposizioni d'interesse della Difesa, all'articolo 4 appare come una novità di rilievo il finanziamento di 1,942 milioni circa per l'impiego di un'unità navale della Marina militare nell'ambito dell'operazione di scorta marittima intesa ad assicurare condizioni di sicurezza all'attività internazionale di trasporto e neutralizzazione delle armi chimiche. Da rilevare poi altre modifiche apportate alla Camera dei deputati nel corso della prima lettura: è previsto che i Ministri della difesa e degli affari esteri, nell'ambito delle comunicazioni alle Camere, informino il Parlamento anche delle modalità d'impiego della somma stanziata per la stipulazione dei contratti di assicurazione e trasporto e per la realizzazione di infrastrutture, che, per quanto riguarda l'impegno finanziario del 2014, è pari a oltre 120 milioni. Viene inoltre autorizzata, per l'anno 2014, una spesa di 1,965 milioni circa per il trasporto degli aiuti umanitari in favore della popolazione civile irachena, effettuato ad agosto, nonché per il trasporto di materiale di armamento ceduto a titolo gratuito alla Repubblica dell'Iraq. Ulteriori disposizioni relative agli articoli da 5 a 7 del decreto-legge contengono le consuete disposizioni in tema di personale, in materia penale e contabile, con alcune modificazioni che lascio allegate alla relazione. Un ulteriore comma aggiuntivo disciplina le coperture finanziarie delle modificazioni poc'anzi citate. In estrema sintesi, rinviando al testo integrale della relazione per dettaglio delle missioni agli atti, l'impianto strategico del provvedimento, con alcune modifiche, conferma il quadro generale delle missioni di cui al precedente decreto-legge, impegnando 4.207 militari con 30 attività in 24 Paesi che coinvolgono gli interessi nazionali, naturalmente legittimate dalla comunità internazionale in quanto promosse o condotte su mandato dell'ONU, dell'Unione europea o della NATO. La nostra partecipazione alle operazioni internazionali non può non richiamare ancora una volta la questione dei due fucilieri di Marina Salvatore Girone e Massimiliano Latorre. Una costante azione del Governo deve essere sostenuta e affiancata con vigore dagli attori che operano nel contesto internazionale nel quale siamo impegnati, al fine di concludere in termini definitivi una vicenda veramente paradossale nelle sue premesse e ancora più assurda nel suo iter. Onorevoli senatori, l'Italia continua ad essere impegnata generosamente in operazioni legate al ristabilimento della pace, della sicurezza e dello sviluppo dei popoli oppressi. L'apporto che i nostri militari forniscono nei vari teatri sconvolti da guerre e rivoluzioni è internazionalmente apprezzato, non solo sotto il profilo militare, ma anche in termini di costruzione di rapporti fra vari interlocutori presenti sul territorio e di cooperazioni internazionali, il cui scopo è quello di favorire la pace ed aiutare lo sviluppo sociale e civile dei popoli.
2014-09-25	PD	SonegoLodovico	Signor Presidente, ringrazio il Governo per l'azione svolta in questi mesi intorno a questa vicenda. Devo dare atto del grande impegno del Ministero dello sviluppo economico e del Ministero del lavoro ed anche del fatto che l'impegno dei lavoratori, dei sindacati e delle Regioni è stato utilissimo in un confronto con l'azienda che ha dimostrato, nella fase finale, una disponibilità ed un impegno che all'inizio sembrava voler negare. Molto sinteticamente, all'interno di questo quadro vorrei raccomandare al Governo il massimo impegno per fare in modo che il provvedimento amministrativo, cioè il decreto ministeriale, che serve a far sì che quella parte dell'accordo che riguarda la decontribuzione dei contratti di solidarietà possa andare a buon fine, sia emanato con tempestività, perché quello è un tassello essenziale dell'intesa di maggio. Sono anche dell'opinione che l'accordo di maggio ci abbia consentito di «comprare» tre anni di tempo, cioè di conquistare una condizione negoziale e temporale industriale che inizialmente non era presente e che oggi ci permette invece di lavorare sfruttando a pieno questi tre anni di tempo per un ulteriore radicamento in Italia della multinazionale svedese. La sfida sta tutta, come del resto ha già ricordato il vice ministro Claudio De Vincenti, nel fare in modo che i prodotti di lavaggio, di refrigerazione e di cottura che si fanno in Italia possano raggiungere, per il fatto di essere manufatti in maniera innovativa e di contenere essi stessi alti tassi di innovazione, un grado di competitività, quanto meno europea che, al momento, non sembrano avere. È in questo modo che difenderemo la manifattura italiana e i posti di lavoro. Da ultimo desidero dire che a me pare molto importante, e quindi da salutare positivamente, il fatto che la multinazionale svedese abbia deciso, un po' a sorpresa, di acquistare il ramo elettrodomestici del grande gruppo multinazionale statunitense General Electric. Si tratta di una scelta industriale che un anno fa non era ipotizzabile nell'ambito degli scenari strategici della casa di Stoccolma che, ricordiamo, nell'ultimo decennio si è rivolta più al versante del profilo finanziario piuttosto che a quello industriale e manifatturiero. Quella scelta, per molti aspetti, rovescia un'impostazione strategica e per questo ritengo vada salutata positivamente. Si tratta infatti di una scelta molto forte sul terreno industriale. Credo che anche in virtù di questa considerazione oggi dobbiamo fare in modo che questi tre anni in Europa e, per quanto ci riguarda più specificatamente, in Italia vengano sfruttati al fine di un ulteriore radicamento italiano della multinazionale. Affermo in termini un po' operistici, ma non per questo meno seri, che si tratta di tre anni da usare fino in fondo, per cui l'appello che rivolgo in primo luogo a me stesso, ai sindacati, alle Regioni, ma anche al Governo e al Parlamento, è che in questi tre anni nessun dorma.
2014-09-30	FI	PelinoPaola	La Russia è un partner fondamentale nella difesa dell'Occidente contro tutte le entità terroristiche che stanno approfittando dell'implosione dei loro Stati sovrani per costituire nuovi Stati del terrore. Non solo la Russia siede come membro permanente del Consiglio di sicurezza delle Nazioni Unite, e, in tal senso, ha la possibilità di opporre il suo veto ad ogni decisione e bloccare il Consiglio, ma è fondamentale perché - lo ribadisco - condivide con il mondo occidentale valori comuni per contrastare le minacce globali. Peraltro, faccio solo un breve accenno a quanto Piero Ostellino scrive in un suo editoriale sul «Corriere della Sera» dei primi di settembre sull'importanza delle ragioni storiche su cui si fondano i rapporti tra Ucraina e Russia: «Mosca, già dai tempi degli zar, era ossessionata dalla sindrome dell'assedio e il rapporto con i propri confini è sempre stato un nervo sensibile. L'Ucraina ricade da sempre nella zona di influenza russa e le sanzioni nei suoi riguardi sono viste in chiave antirussa». Dal punto di vista economico, le ricadute negative per la nostra economia e per le nostre aziende sono immense ed evidenti. L'Italia rappresenta il secondo partner commerciale della Russia in Europa, dopo la Germania, e il quarto a livello mondiale. L'embargo commerciale per noi è un suicidio. Siamo dentro una crisi recessiva che stringe in un morsa l'intero sistema produttivo italiano, e l'unico elemento trainante per risalire la china in questo momento è rappresentato dalle esportazioni, dal momento che la domanda interna di consumi è pressoché nulla. Dagli ultimi dati ISTAT di agosto sul commercio al di fuori dei confini dell'Unione europea emerge una situazione allarmante: ad agosto di quest'anno le esportazioni italiane verso la Russia si sono ridotte del 16,3 per cento rispetto ad un anno fa. A far tremare il made in Italy non c'è solo l'agroalimentare, su cui grava un embargo che per l'Italia si è tradotto per ora in una perdita da 700 milioni di euro, ma anche - come ha detto lei, signora Ministra - il settore delle calzature, del lusso e della tecnologia. Inoltre, le restrizioni dei finanziamenti a importanti banche e società rischiano di spingere le grandi imprese russe verso istituti finanziari di altri Paesi disposti a finanziarle. Ma, alla fine, l'obiettivo delle sanzioni, ovverosia quello di costringere la Russia a rispettare l'integrità ucraina, ritenendo illegittime le annessioni territoriali, sicuramente non sortisce i suoi effetti, in quanto il mercato russo trova sbocchi alternativi. L'ambasciatore russo in Italia ce lo ricorda in un suo intervento della settimana scorsa a Torino, nel quale ha evidenziato come la Russia sia in grado di fronteggiare le sanzioni rivolgendosi ad altri partner, a partire dalla Cina, ma senza trascurare la Corea, il Sudafrica, l'America Latina, dal settore tecnologico-industriale a quello agroalimentare. Nuovi partner che, con il passare del tempo, rischiano di diventare strategici, soppiantando i fornitori italiani. Un altro settore per noi strategico colpito dal regime sanzionatorio è il turismo. L'ENIT valuta che nel 2013 la Federazione russa è stata al vertice della classifica per la richiesta di visti d'ingresso in Italia: il 36 per cento del totale delle richieste proveniva, appunto, fino all'anno scorso, dalla Russia. Una cifra considerevole che ha raggiunto 770.000 richieste. Un Paese, il nostro, che con tendenze crescenti, attrae da anni migliaia di visitatori di nazionalità russa, e che adesso subisce una contrazione di presenze nel territorio nazionale del 22 per cento. Lo conferma sempre l'ambasciatore russo, che dichiara che «le sanzioni sono un danno per il turismo, infatti molti tour operator russi hanno già individuato una diminuzione dei flussi turistici». Un aspetto da non sottovalutare è che alle nostre sanzioni la Russia risponde con contro-sanzioni. Oltre alle ritorsioni commerciali, vale a dire limiti alle importazioni provenienti dai Paesi che hanno avviato misure sanzionatorie, potrebbe decidere di adottare ulteriori misure. Tra quelle potenzialmente più dannose, senza dubbio, c'è la chiusura dei rubinetti energetici. Il nostro approvvigionamento di gas, che dalla Russia passa obbligatoriamente per l'Ucraina, e che corrisponde al 40 per cento del nostro fabbisogno, potrebbe essere improvvisamente interrotto se la Russia decidesse in tal senso. E non possiamo ad oggi confidare su approvvigionamenti alternativi perché sono ancora sulla carta e non di immediata realizzazione. Intanto, è di oggi la notizia dell'aumento dei prezzi per l'energia e per il gas e non si fa mistero che le tensioni in Ucraina abbiano contribuito al rincaro. Auspico, a nome del mio Gruppo, che si apra, nelle sedi opportune, una riflessione consapevole degli effetti negativi che scaturiscono dalle sanzioni non solo in termini economici, ma anche rispetto agli scenari internazionali, nel tentativo di porre fine a questa politica sanzionatoria irresponsabile, tenendo anche conto dei recenti sviluppi sul cessate il fuoco a cui sono giunti l'Ucraina e la Russia. Auspico infine un ruolo più incisivo del nostro Paese nei consessi internazionali ed europei in cui vengono decise le linee politiche, o come in questi casi le sanzioni economiche, nei confronti della Federazione russa, ripristinando appieno lo spirito di Pratica di Mare del 2002.
2014-09-30	LN	ConsiglioNunziante	Il nostro premier Matteo Renzi si è espresso dicendo che ha studiato, in coordinamento con gli Stati Uniti, un pacchetto di sanzioni rafforzato «duro e corposo», che prevede misure di carattere finanziario ed economico. Peccato che la risposta di Mosca sia arrivata subito, in particolare dal Ministro degli esteri russo, il quale ha dichiarato: «Se la nuova lista di sanzioni dell'Unione europea entra in vigore, da parte nostra ci sarà senza alcun dubbio una reazione». Una reazione, signor Ministro, che puntualmente è arrivata tra capo e collo. Qualcuno sostiene che le sanzioni alla Russia richiedevano un supplemento di riflessione; lo sosteniamo anche noi. Siamo certi che le nostre economie reggeranno? Siamo sicuri che sia questo il modo giusto per creare uno spazio di pace e sicurezza ad Est? Signor Presidente, signor Ministro, certo è che abbiamo notato fretta e superficialità da parte di qualche Esecutivo europeo, a partire da quello italiano, nel procedere e nel prendere questa decisione. Il nostro Movimento sostiene che queste sanzioni, da chiunque vengano imposte, saranno un danno soprattutto per le Regioni del Nord e in particolare nei settori agricolo, meccanico, elettronico, della moda e del turismo. Le chiedevamo in questi giorni, signor Ministro, di mostrare le cifre (e lei lo ha puntualmente fatto); non tutti hanno gli stessi dati di cui disponiamo noi circa quali misure l'Europa intenda concretamente adottare per sostenere la nostra economia, ma lei ci ha detto che in America esportiamo tanto e che lì va tutto bene. Abbiamo già una forte crisi, cerchiamo almeno di non raddoppiarla: le sanzioni contro la Russia rappresentano una crisi, quelle della Russia verso di noi un'altra crisi. Lei, signor Ministro, aveva promesso interventi mirati per l'industria e la competitività delle piccole e medie imprese e che questi interventi sarebbero serviti per ridare slancio all'economia: questa è una sua dichiarazione. Mi pare che l'embargo e le relative ritorsioni vadano in direzione completamente opposta e i risultati sono e saranno disastrosi. Si prevede un rallentamento dell' export italiano pari al 12 per cento nel 2014 e dell'11 per cento nel 2015. Se questo trend fosse confermato, l'Italia perderebbe un totale di 2,4 miliardi di esportazioni, di cui un miliardo nella meccanica strumentale. Il settore ortofrutticolo, il cui export complessivo in Russia ha un valore 706 milioni di euro, è fra i più penalizzati. Oltre alla crisi delle esportazioni, esso si sta misurando, come anche lei ha ricordato, anche con una sensibile contrazione dei consumi causata da condizioni climatiche sfavorevoli che hanno rallentato la vendita della tradizionale frutta estiva. Altro settore fortemente colpito è quello lattiero-caseario. I nostri prodotti di eccellenza sono fermi alle frontiere, tornano indietro; la stessa cosa avviene per altri prodotti di eccellenza, che tra l'altro hanno «rosicchiato» il mercato russo con ingenti investimenti, con un marketing forte per conquistare il mercato, ma probabilmente è tutto vanificato: mi riferisco al settore del mobile, che soprattutto nel trevigiano sopravvive grazie all' export verso la Russia, e all'agricoltura, che è in ginocchio per obbedire ad Obama. Qualche nostro collega prima ha ricordato che essere sempre così succubi di un'America, che in questo periodo sta guardando più ai fatti propri che a quelli degli altri, non è sempre positivo. La Russia ha risposto alle sanzioni di Europa e America con l'embargo su frutta, verdura, carne e pesce e i prodotti italiani sono in crisi nera. Non sarà solo la mancata vendita di prodotti per miliardi di euro; il nostro mercato sarà inondato da mele polacche, latte tedesco e patate francesi, tutti prodotti inizialmente destinati al mercato russo e che invece faranno crollare i prezzi in Europa, uccidendo le nostre ottime produzioni locali. Questo accadrà anche per tutto l' export europeo per quanto riguarda maiali, carni suine e trasformati; tutto resterà sui territori di produzione e verrà introdotto nel mercato europeo, già ridotto ai minimi storici nei consumi interni. Questo surplus di offerta sta avendo ricadute preoccupanti sui prezzi dei prodotti. Per tentare di arginare questo dramma economico, la Commissione europea mette in campo un piano di aiuti per i prodotti penalizzati, mettendo a disposizione (non abbiamo ancora capito bene di che cifra si parla) circa 200 milioni di euro. Su Bruxelles sono piovute tantissime richieste di rimborsi per quasi 168 milioni di euro, di cui 145 milioni solamente dai polacchi; chiaramente il sistema è andato in tilt e Bruxelles ha deciso di contattare direttamente ogni singolo Stato per quanto riguarda i rimborsi (e anche in questo caso vedremo come e quando sarete capaci di tutelare le nostre aziende). L'embargo è andato a penalizzare settori di alta tecnologia, e soprattutto quella tipologia di lavori che ancora resisteva in Italia grazie al mercato e al commercio con la Russia. Per non parlare dell'importanza turistica del mercato russo, un turismo che è in piena crisi e che godeva dei benefici di queste presenze. L'Italia è il secondo partner commerciale della Russia in Europa, dopo la Germania, e il quarto a livello mondiale. Secondo i dati ISTAT-Eurostat, nel 2013 le esportazioni italiane nella Federazione russa hanno raggiunto il loro massimo storico con 10,8 miliardi di euro. Se dovessimo bilanciarli con un saldo negativo della bilancia commerciale dovuto alle nostre importazioni dalla Russia, che sono circa 20 miliardi, principalmente di idrocarburi e materie prime, chiaramente il saldo sarebbe molto negativo. Importante è anche la presenza di banche italiane, che sovente accompagnano le imprese nella loro avventura su questo mercato, specialmente nella fase di start up. Le misure finanziarie anti-Russia decise dall'Unione europea troncheranno anche questo tipo di investimenti di lungo periodo. E vogliamo parlare di energia, signora Ministra? Vediamo quanti danni ha causato questo embargo. A me pare che sotto questo aspetto noi, topolino di campagna, stiamo giocando con un grande gatto selvatico. È un dato di questa mattina che ci sono aumenti del 5,4 per cento per il gas e dell'1,7 per cento per la luce. Tale aumento inciderà nell'ultimo trimestre di quest'anno per circa 20-30 euro a famiglia. La Russia ha già ridotto le forniture alla Polonia, alla Romania e alla Slovacchia. Questo potrebbe succedere anche all'Italia. Lei ci ha spiegato come fare ad affrontare questa situazione, ma io non sono convinto che i nostri stoccaggi avranno quella capacità. Attenzione a non giocare troppo con il gatto, perché l'ex amico Putin, per le compagnie aeree americane e europee, ha sul tavolo il divieto di sorvolare il territorio russo e azioni per la protezione del mercato interno dell'auto. E se non lo ha ancora fatto, secondo me, è perché la Merkel ha posto un veto. Vede, signor Ministro, la storia, nemmeno troppo remota, non vi ha insegnato un tubo, e non mi riferisco soltanto a quello del gas. La decisione di partecipare attivamente alla guerra in Libia aveva causato qualche dissenso nella coalizione di Governo, in cui la Lega Nord aveva giustificato la sua posizione sollevando timori di un possibile afflusso incontrollato di profughi africani, se la guerra si fosse prolungata. Dio mio se non avevamo ragione!
2014-09-30	LN	ConsiglioNunziante	Signor Presidente, colleghi senatori, ringrazio la signora Ministra per essere presente in quest'Aula, la aspettavamo già qualche decina di giorni fa, ma per le note vicenda elettorali alla Camera non abbiamo avuto modo di sentirla. Mi chiedo però come mai lei non sia più venuta in quest'Aula anche quando l'Europa ha deciso le ritorsioni economiche verso la Russia. Sarebbe stato interessante se lei ci avesse spiegato a cosa andavamo incontro, giusto per avere una mezza idea di cosa dire a tutte le imprese che stanno affondando.
2014-09-30	LN	ConsiglioNunziante	Un miliardo di euro in fumo in quell'occasione, e 200 milioni li ha promessi l'Europa per questo embargo. Vi ricordo che l'aeroporto Vincenzo Florio di Trapani, per i danni subiti durante le operazioni militari in Libia nel 2011, quando le attività dello scalo furono drasticamente ridotte, sta tuttora aspettando un risarcimento di 5 milioni.
2014-09-30	PD	TomaselliSalvatore	La risposta all'aggressione di Mosca non poteva che essere dura e incisiva e rappresenta una conseguente esplicazione del concetto di difesa collettiva e mutua assistenza L'Unione europea ha puntato sin dall'inizio ad un cessate il fuoco duraturo da entrambe le parti, a uno stop all'ingresso di armi e di personale militare e a un niente più ostaggi in quell'area. Ovviamente l'auspicio di tutti noi oggi non può che essere che si possa arrivare nel più breve tempo possibile ad una revoca delle misure e ad una condivisione di posizioni tra l'Unione europea e la Russia, ma questa soluzione deve essere condizionata ad un cessate il fuoco duraturo ed effettivo e al raggiungimento di un piano di pace per tutta l'area. Che questo sia un obiettivo ancora lontano dal definitivo raggiungimento lo conferma la notizia di ieri: nonostante la tregua in vigore dal 5 settembre, altri nove soldati ucraini e almeno quattro civili sono morti nelle precedenti 24 ore negli scontri tra esercito e ribelli filorussi. Dall'entrata in vigore del cessate il fuoco sono morte circa 60 persone. In questo scenario non si può parlare di dissenso, come pure ho ascoltato. Si tratta piuttosto del tentativo di un Paese di occupare un altro Paese sovrano. In questo scenario non possono sottovalutarsi - e non le sottovalutiamo, come il Ministro, a nome del Governo, ha appena rappresentato - le ripercussioni gravi che le sanzioni hanno avuto e stanno avendo sulla nostra economia. D'altronde, lo sappiamo bene, la Russia rimane un attore importante e strategico a livello globale, per il nostro Paese e per l'Unione europea. La risposta di Putin, infatti, alle sanzioni che Unione europea e Stati Uniti hanno imposto alla Russia ha portato al blocco immediato, per almeno per un anno, di molti prodotti agroalimentari e di altri tipi di prodotti. Una mossa che sta già facendo sentire le sue conseguenze negative su molti Paesi dell'Unione europea e anche su alcune delle nostre produzioni più significative. A tale proposito il Ministro ha svolto un'informativa, lo ripeto, molto dettagliata. Per il nostro Paese si tratta di un rischio grave e concreto, rappresentato proprio dalla grande quota di export di prodotti alimentari italiani, settore in cui si sono concentrate le controsanzioni russe. Diverse nostre produzioni vedono il loro principale mercato proprio in quell'area. L'impatto di tali misure potrebbe essere consistente, non solo per le cifre - che sappiamo bene essere ancora limitate, come il Ministro ci ha riferito - ma perché arrivano in un momento di debolezza economica e di crisi finanziaria, in particolare tenendo conto che l' export rappresenta per il nostro Paese, in questa fase, uno dei principali tasselli della nostra economia. Una congiuntura che oltre alle perdite economiche rischia di portare con sé la compromissione di rapporti commerciali che erano in via di consolidamento nei mesi e negli anni passati, a cominciare proprio dal settore agroalimentare, in particolare dall'ortofrutta. Molte aziende hanno visto e gestito la Russia come un mercato dalle prospettive di lungo periodo, e lì hanno investito. Abbiamo la consapevolezza che probabilmente questa crisi è ancora ai prodromi di un'altra ben più grave, che tutti auspichiamo possa essere bloccata al più presto. L'embargo russo può riguardare altri settori, a cominciare dall'abbigliamento, dalla moda, dal tessile, dalle calzature, dalla pelletteria (uno dei settori tradizionali del nostro made in Italy ). Ma anche il settore del turismo può riverberare conseguenze negative. Insomma, seppure al momento le conseguenze in termini di impatto economico e finanziario delle contro-sanzioni russe finora adottate sono limitate per il nostro Paese, non possiamo che unirci all'auspicio e all'impegno che il nostro Governo sta mettendo in questa fase perché vi sia la più rapida revoca delle sanzioni da entrambe le parti, anche alla luce dei segnali distensivi, che pure non sono mancati in queste settimane e in questi mesi, in modo tale da poter raggiungere una soluzione pacifica che riporti l'equilibrio per gli assetti delle relazioni tra Europa e Russia, e per evitare che l'impatto dell'embargo abbia ripercussioni ancora più sensibili. Conviene all'Europa, ma penso di poter dire che probabilmente conviene ancora di più alla stessa Russia che, ricordiamo, importa ben il 40 per cento del suo fabbisogno alimentare annuo proprio dagli Stati Uniti e dall'Unione europea. La perdita per Mosca sarà ancora più grave e potrebbe assumere dimensioni ancora più importanti di quelle subite dai prodotti italiani, europei e statunitensi. Promuovere il mercato alimentare domestico per la Russia è infatti molto costoso e, al momento, l'economia russa vive una situazione di grave difficoltà. Lo dimostrano l'inflazione attorno all'8 per cento, il calo dei redditi reali in essere già da tempo, il rublo sempre più debole, oltre ad una perdita netta denunciata dagli stessi uomini di Governo della Russia degli investimenti ed una fuga di capitali esteri dal loro Paese. Insomma, siamo ad uno scontro in cui l'Europa, gli Stati Uniti e il nostro Paese, ma soprattutto la Russia, hanno molto da perdere. Da qui l'appello alla responsabilità, ad uno sforzo comune, perché da questa crisi si esca nella maniera più rapida possibile con una strategia di pace e di relazioni diplomatiche che possano superare le gravi difficoltà. Vi è anche un'altra impostazione strategica che non possiamo non citare. Tra i beni di maggiore importanza strategica sia per l'Italia che per l'Europa ci sono quelli relativi al settore energetico, in particolare il gas, che è strategico per l'Europa e per l'Italia. Nessuno di noi può rinunciarvi, neanche la Russia, che avrebbe grandissime difficoltà ad interrompere le forniture verso l'Occidente. Nel 2013 oltre il 40 per cento dei consumi nazionali sono stati coperti dal gas russo, fonte di cui il nostro Paese purtroppo non può fare a meno. Il volume di scambio è talmente elevato che è tecnicamente impossibile interrompere la produzione da un momento all'altro; quindi, nonostante i timori che pure si affacciano, si può facilmente ritenere che questo settore non verrà toccato da questa escalation di sanzioni e controsanzioni. Tuttavia, ciò ci consente di poter riaffermare con assoluta chiarezza come sia strategicamente sempre più necessario per il nostro Paese e per la stessa Europa diversificare le fonti di approvvigionamento, come siano sempre più strategici nuovi approvvigionamenti e nuove infrastrutture. Penso al gasdotto TAP (Trans-Adriatic pipeline), che porterà in Italia e in Europa gas proveniente da altre regioni; penso altresì che sarebbe utile, signora Ministra, ripensare anche la partecipazione italiana al gasdotto Southstream, vista la delicatezza che ha questa relazione con la Russia e anche con il suo player più importante che è la Gazprom. Siamo in presenza di difficoltà gravi, che nelle scorse settimane non abbiamo mancato di denunciare, in relazione allo stato di crisi delle nostre imprese. Lo hanno fatto altri colleghi: penso alla mozione presentata dalla collega Puppato e da altri colleghi veneti, denunciando la difficoltà del settore agroalimentare. Questo livello di difficoltà ci è ben chiaro, ma vorrei dire che la scelta di Kiev, ribadita nei giorni scorsi dal presidente ucraino, di chiedere ufficialmente l'adesione all'Unione europea nel 2020 conferma che siamo ad un passaggio cruciale della storia di questa parte del mondo, che - lo posso ben dire - va ben oltre il contenzioso attualmente in essere. Si tratta di un passaggio cruciale, dai riflessi straordinariamente rilevanti da ogni punto di vista. L'Europa, e l'Italia con essa, proprio per le responsabilità che detiene in questi mesi, ha un ruolo decisivo nel governare una così delicata fase, promuovendo un più avanzato equilibrio tra realtà geopolitiche e potenze economiche cosi grandi ed importanti come il vecchio Continente e la stessa Russia, sapendo però che non vi è realismo politico o interesse economico che possa essere privilegiato rispetto a principi inderogabili quali il rispetto dei diritti umani, la intangibilità dei confini di uno Stato autonomo, la pace ed il rifiuto di ogni violenza e dell'uso della forza.
2014-10-01	M5S	CioffiAndrea	Questo è l'errore che dovete mettervi nella capoccia. Questo dovete capire perché, se non capite questo, non capite l'ABC, ma forse molte persone che stanno qua dentro non hanno mai lavorato sotto padrone, diciamo così. Io pure sono stato libero professionista e non ho mai avuto un padrone, perché nel mio piccolo sono sempre stato padrone di me stesso, ma bisognerebbe mettersi nei panni delle persone; altrimenti non facciamo un servizio. Poi si dice che ce lo chiede l'Europa; l'Europa chiede tante cose, ma voi prendete solo quelle che vi piacciono; quello che non vi piace non lo prendete mai.
2014-10-01	M5S	CioffiAndrea	Scusate, ho divagato un po' e me ne scuso; torniamo al jobs act. Per chi non lo sapesse, visto che c'è gente che non è qui dentro e che magari ci ascolta da fuori, ci sono cinque deleghe nel disegno di legge in esame. I colleghi della Commissione lavoro - alcuni dei quali hanno parlato e qualcun altro parlerà - entreranno nel merito molto più di me. Quindi li voglio ringraziare per il lavoro fatto, anche perché hanno raccontato a noi del Gruppo tutti i dettagli di quanto è contenuto nel disegno di legge. Abbiamo dei gravi problemi di disoccupazione, giusto per dare qualche numero. Sono meridionale e da noi la disoccupazione è endemica, anzi la disoccupazione serve, perché è più facile acquisire consenso. Da noi la disoccupazione è endemica proprio per questo motivo, perché con la disoccupazione si acquisisce consenso: si tratta dunque di problemi antichi. E noi parliamo sempre di questo benedetto articolo 18, quando in effetti le persone tutelate da questo articolo sono ormai poche. Dicendo questo si crea una bella cortina fumogena, sebbene purtroppo le persone tutelate dall'articolo 18 siano ormai poche. Ricordiamo comunque che questo articolo prevede la tutela per i licenziamenti senza giusta causa, il che mi sembra ovvio e banale. Non mi voglio però soffermare ulteriormente su questo tema, di cui parleranno altri colleghi. Forse dovremmo ragionare su ciò che diciamo e chiederci quale sia il nostro problema. Abbiamo dei disoccupati e dunque dobbiamo creare lavoro. Sarebbe questo il punto focale della discussione, eppure ci mettiamo sempre a ragionare sul modo in cui le imprese possano più facilmente assumere i lavoratori. Forse bisogna capire invece che per creare posti di lavoro occorre avere una politica industriale. Non so da quanti anni parliamo solo a vanvera di politica industriale, senza mai entrare nel merito. Il Governo dovrebbe spiegarci la sua politica industriale, che cosa pensa, come vuole cambiare l'Italia e quale visione ha di questo Paese: se la visione è quella descritta con i 140 caratteri di un tweet, mi sembra che stiamo proprio messi male. Per scrivere una cosa del genere servirebbe forse qualche carattere in più, ma ormai siamo abituati ai tweet con cui il nostro Presidente del Consiglio ci annuncia i disegni di legge e i decreti-legge, anche se dobbiamo aspettare quindici giorni per avere il testo. Mi sembra proprio che siamo messi male! Facciamo però qualche esempio concreto, altrimenti non ci capiamo. Parliamo dei trasporti: a Berlino è stato presentato il treno ETR 1000, progettato dall'Ansaldo Breda - quindi da Finmeccanica - che si dice sia un gioiellino. Ebbene, noi vendiamo l'Ansaldo Breda e l'Ansaldo STS. Qual è dunque la nostra politica sui trasporti? Che cosa vogliamo fare per i settori che producono i mezzi di trasporto? Abbiamo una visione? Vogliamo ancora competere su questo mercato o lo lasciamo in mano ad altri Paesi? D'altra parte, abbiamo saputo che la più grande società che produce treni del mondo, quella cinese, ha fatto la bella offerta di un miliardo e mezzo di euro cash, per comprarsi Ansaldo Breda e Ansaldo STS. I cinesi hanno 4.000 miliardi di dollari di valuta estera e ci stanno comprando a pezzi. E noi che cosa andiamo a vendere? Proprio le aziende di quei settori in cui siamo bravi e potremmo competere. Ma invece di competere, che facciamo? Siamo in crisi di liquidità e vendiamo proprio queste aziende. Stiamo vendendo a pezzi l'industria italiana! E poi volete creare lavoro? Ma come accidenti lo volete creare questo lavoro? Abbiamo un'idea di come vogliamo fare? Abbiamo venduto il 40 per cento di Ansaldo Energia alla cinese Shanghai Electric. A chi abbiamo venduto Terna e Snam, per il tramite della Cassa depositi e prestiti? Alla cinese State Grid Corporation of China. Cerchiamo di capirci! Dove vogliamo andare? Qual è la strategia? Questo è ciò che riguarda i trasporti, ma possiamo parlare di ciò che è successo in un settore come quello delle energie rinnovabili: la Germania ha avuto una visione lunga e alla fine degli anni Novanta, volendo investire sul fotovoltaico, prima ha fatto ripartire l'industria che produce gli impianti e dopo ha concesso gli incentivi per installarli. Grazie a questo, la Germania è stata una bomba. Quando invece è partito il conto energia in Italia - stiamo parlando di fotovoltaico - l'85 per cento dei pannelli e degli inverter prodotti in Europa provenivano dalla Germania e dunque abbiamo comprato i prodotti dai tedeschi. Allora forse i tedeschi hanno avuto una visione più ampia? Sono stati più furbi di noi? Eppure l'Italia era leader nel settore del fotovoltaico, produceva 3,5 megawatt di picco (per chi è amante dei numeri) nel 1993, ma nel 2000 ne produceva 0,5, abbiamo abbandonato il settore. Qual è la visione di questo benedetto Paese? Penso che siamo veramente messi male e dovremmo riuscire a capire: la ministra Guidi una volta ci è venuta a parlare di acciaio, ma conosciamo un po' di numeri riguardo a questo settore? L'Italia importa 12 milioni di tonnellate di minerali di ferro e cinque milioni di rottami d'acciaio. In Italia siamo bravi in alcuni settori, ad esempio nella trasformazione degli acciai o nella fabbricazione di tubi. Siamo bravissimi a realizzare i tubi subacquei ed abbiamo una delle migliori aziende al mondo in questo campo che è la Saipem; ma la vendiamo, vogliamo vendere un altro pezzo, eppure è l'unica azienda di proprietà di una compagnia petrolifera che realizza i tubi sott'acqua, le altre due sono compagnie private non collegate. La Saipem è un'eccellenza italiana, è l'azienda che deve realizzare l'Interconnector, il gasdotto che passa sotto la Manica. Non riesco a capire se siamo in grado di avere una visione, perché il vero problema è che la visione non ce l'abbiamo. Il Governo, ad esempio nel decreto sblocca Italia, parla di perforazione petrolifera, di incremento dell'importazione di gas, quindi la visione che ci dà il Governo mi sembra da brontosauro, perché Guidi e Renzi sembrano veramente due brontosauri, nonostante la giovane età; forse Renzi potrebbe pubblicare un bel tweet con scritto: «Wilma, passami la clava», così dimostrerebbe veramente chi è. Cerchiamo di farvi capire che dobbiamo intervenire per avere una visione di questo Paese che non sia basata solo su come flessibilizzare l'offerta di lavoro, ma sull'individuazione della strada che dobbiamo intraprendere. Magari dovremmo intraprendere, come ha detto il senatore Bocchino, la strada della formazione, o un percorso sulle nanotecnologie, su tutte ciò che rappresentano il futuro. Se abbiamo questo coraggio, bene. Se non lo abbiamo, andiamocene tutti via magari diventiamo tutti tedeschi.
2014-10-01	PD	DiGiorgiRosaMaria	Colleghi, in questo Parlamento, in ciascuna Camera e in questo momento storico abbiamo il dovere di porre in essere una quantità notevole di riforme. Certo che è difficile, certo che è complicato, ma esiste una strategia che deve essere colta, e rispetto a ciò sono totalmente in disaccordo con quanti parlano di interventi spot - purtroppo anche alcuni del mio partito - che non hanno una loro coerenza. Forse, se si studiasse un po', se anche qualcuno che crede di aver già compreso tutto, studiasse meglio, magari riuscirebbe persino a cogliere questa strategia. Pertanto, si tratta di misure che devono andare insieme, su più fronti e in modo organico. Questo significa governare. Governare è esattamente questo: mettere in campo una serie di opzioni, farle diventare realtà e naturalmente prendersi la responsabilità di quanto si fa. Questo lo sa ogni Ministro, sa di avere la responsabilità, insieme al Presidente del Consiglio, del proprio ambito di competenza. Quindi azioni da mettere in campo tutte insieme con grande fatica e con grande sforzo. Siamo qui, sediamo in questi banchi esattamente per fare questo. E ciò vale anche per la riforma del mercato del lavoro, riforma che mi convince - lo voglio ribadire - di cui emerge solo una parte, la conflittualità, l'articolo 18 - e non il cuore della riforma, un modo nuovo di considerare gli ammortizzatori sociali e il tentativo di intervenire in un mondo, quello del lavoro, caratterizzato da situazioni simili che vengono risolte per alcune con il massimo della protezione sociale e per altri con il nulla. Siamo in presenza del nulla rispetto alla protezione per certi settori, per certe persone e per certi ambiti. A questo dobbiamo mettere un termine? È il nulla, l'abbandono a se stessi o, per quanto riguarda i giovani, al grande cuore delle famiglie, quando queste ci sono, a rappresentare protezione sociale. Il Governo Renzi si sta muovendo in questa ottica e non è credibile che non si colga questo, il cuore della riforma: urla e voci concitate ancora una volta non mancano, non mancano mai, ma a quelle siamo abituati e ci dispiacerebbe se non succedesse; le voci di attacco alla democrazia, secondo le quali attacchiamo la democrazia. È una storia che si ripete e l'avete messa in scena non più di qualche settimana fa in occasione della riforma costituzionale, e con grande coerenza la rappresentate ogni volta che viene fatto il tentativo di muovere azioni di Governo nei settori cruciali, senza badare troppo a quei consolidati interessi di parte che puntualmente presentano il conto, cercando di rinchiudere nel recinto dell'attacco alla Repubblica democratica, ai diritti delle persone oltre che ai diritti di libertà chiunque, in questo caso il Governo, presenti un punto di vista libero e un'interpretazione diversa, magari molto più in linea dell'Europa. Ma chi si interessa dell'Europa: siamo in questo contesto ma possiamo farne a meno.
2014-10-01	PD	DiGiorgiRosaMaria	Le riforme ci vengono chieste dall'Europa e stiamo cercando di metterle in campo. Voi cercate, senza successo ovviamente, di relegare questa riforma nel magma degli oscuri disegni destabilizzanti, come certa importante stampa ha cercato di fare, magari definendoci massonici e piduisti. Tanto che ci si perde a scrivere queste cose.
2014-10-01	PD	GattiMariaGrazia	Se abbiamo bisogno di ammodernare il Paese, rilanciare la crescita e quant'altro, ciò significherà che dovremo chiedere all'Europa politiche diverse dal punto di vista economico e forme di flessibilità che ci permettano di uscire da questa situazione.
2014-10-01	PD	PezzopaneStefania	Vergognati! PEZZOPANE (PD). Non mi vergogno, colleghi. Anzi, affronto con entusiasmo e passione la discussione e la votazione di questo importante provvedimento, convinta che anche in queste ore, con il lavoro prezioso del Governo, del relatore e di tutti noi, possa ulteriormente essere migliorato. Perché credo al lavoro che possiamo fare ancora in queste ore mentre discutiamo. È stata un'importante esperienza quella svolta dalla Commissione, e mi dispiace che componenti della Commissione, che pure hanno lavorato e hanno dato il loro contributo, adesso diano della discussione e del lavoro svolto un'idea completamente artefatta, sbagliata e falsa. Francamente, le assurde e ingiuste polemiche di questi giorni stanno appannando e impoverendo un bel lavoro, iniziato il 3 aprile scorso, che ha visto coinvolte tutte le forze politiche, maggioranza e minoranza, e tutte le parti sociali. Abbiamo fatto ore e ore di ascolto e di audizioni. Ho avuto l'opportunità e la fortuna, come componente della Commissione finanze, di partecipare alla stesura e al lavoro sulla delega fiscale e, oggi, con lo stesso impegno, ho affrontato in Commissione lavoro la delega sul lavoro. Perché questa delega è altrettanto innovativa, altrettanto importante, forse persino più importante, ed ha un impianto profondamente riformatore. Ringrazio quindi il Presidente della Commissione, il Ministro, il sottosegretario Bellanova, che è stata con noi in tutte le riunioni, ascoltando e aiutando un processo di discussione. E ringrazio ancora la nostra Capogruppo, la senatrice Parente, che tanto si è dedicata a questo lavoro, e tutti i colleghi, anche quelli che oggi buttano tutto all'aria. Le aspettative sociali su questo nostro lavoro sono enormi. Siamo partiti da un decreto approvato dal Governo, già con importanti contenuti innovativi, e poi, con le audizioni, con gli emendamenti, con la discussione, con gli ordini del giorno lo abbiamo precisato e migliorato. Far apparire tutto questo impegno come una apocalittica riduzione di diritti, non solo è falso ma è anche politicamente sbagliato. E sono sicura che non porterà né successo, né consenso elettorale a chi lo sta facendo. In verità, la delega realizza una riforma di grande portata innovativa. Ma di questo non si parla, non si vuole parlare, non si entra nel merito. Si preferiscono le invettive, gli insulti, la vergogna. Si preferisce dividere chi sta qui dentro tra gente che sta tra la gente e non si sa cosa: noi siamo gente che sta tra la gente, e per questo facciamo la riforma. Se non fossimo gente che sta tra la gente, chiuderemmo un'altra volta gli occhi, le orecchie e il naso, come hanno fatto classi dirigenti del passato. È di questo che bisogna parlare: del merito e non delle assurde divisioni. Quali sono i veri ambiti in cui si muove la delega? Il primo è il riordino della disciplina degli ammortizzatori sociali. E la riforma la riordina egregiamente, come doveva essere riordinata da anni. In secondo luogo, si effettua una riforma reale dei servizi per il lavoro e le politiche attive. Certo che si deve fare l'Agenzia nazionale: vi sembra normale che con una crisi del lavoro, come quella che viviamo, e con un problema immenso, gigantesco, di incrocio tra domanda e offerta di lavoro abbiamo ancora una gestione condotta attraverso centri per l'impiego parcellizzati, senza una visione unitaria? Nel terzo ambito la riforma manda avanti e completa il processo di semplificazione degli adempimenti e delle procedure in materia di lavoro, anche utilizzando le nuove procedure informatiche e le nuove tecniche. Il quarto punto è il riordino delle forme contrattuali attualmente vigenti in materia di lavoro. Anche questo andava fatto prima. E se noi non abbiamo il coraggio di farlo neanche ora non siamo una classe dirigente degna di questo nome. Il quinto punto è il rafforzamento delle misure di sostegno alla maternità e alla conciliazione dei tempi di vita e di lavoro. Anche questo andava fatto prima. E io mi sento di dirlo perché io non sto in Parlamento da trentacinque anni, ma da poco più di un anno, e mi sento in dovere di mandare avanti questa riforma. Su questi obiettivi abbiamo fatto ulteriori precisazioni, con emendamenti e ordini del giorno, e anche dall'opposizione sono venuti suggerimenti e consigli utili. Per questo è inutile e deludente questo approccio minimalista, riduttivo della portata della delega. Come se dal 3 aprile ad oggi, si fosse lavorato a ridurre i diritti, invece di considerare la coraggiosa e importante manovra complessiva. Punte di ideologismo e faziosità insopportabili si alternano a preoccupanti sottovalutazioni del contesto sociale e delle profonde modificazioni che sono intervenute in questi anni. Nulla è come prima nel campo del lavoro. Il Partito Democratico non solo ha lavorato per mesi in Commissione lavoro, ma ha anche affrontato un confronto serrato nel suo gruppo dirigente, facendo chiarezza, anche con il voto della direzione nazionale, su quale deve essere la direzione di marcia. Il nostro obiettivo è quello di intervenire seriamente per cambiare il mercato del lavoro, che nel nostro Paese è inefficace e discriminatorio. Dobbiamo realizzare un mercato del lavoro capace di estendere diritti e tutele a quei lavoratori che oggi non le hanno. Non chiudiamo gli occhi; non guardiamo ai problemi del Paese con il torcicollo. Troppi sono abbandonati a se stessi: precari, disoccupati, sfiduciati, cassaintegrati. Ci sono lavoratori fortemente tutelati, ai limiti del corporativismo, e lavoratori senza alcuna tutela. Questo ci dovrebbe indignare! L'obiettivo quindi della delega lavoro è quello di dire al Governo le cose da fare e i tempi in cui farle attraverso i decreti attuativi, dentro uno schema di complessiva riforma del sistema. Vi sono alcuni obiettivi principali da raggiungere: estendere i diritti nei rapporti di lavoro a chi oggi non ne ha in modo adeguato e universalizzare le tutele nella disoccupazione; aumentare la produttività favorendo la mobilità dei lavoratori verso impieghi che rispondano al loro reddito e alle loro possibilità. È allora giusto e importante quello che è stato fatto. Abbiamo messo in campo strumenti nuovi e coerenti con questo obiettivo. Con la delega sta iniziando un percorso che deve rapidamente portare il Governo e il Parlamento ad atti fondamentali. Un obiettivo significativo è costruire una rete più estesa di ammortizzatori sociali con adeguate coperture, come ci si impegna con emendamenti presentati dal Partito Democratico, e realizzare ammortizzatori rivolti in particolare ai lavoratori precari, soprattutto giovani, con una garanzia del reddito per i disoccupati, proporzionale alla loro anzianità contributiva; a tal fine è ovvio che vanno individuate risorse aggiuntive nel 2015. Vi è poi la riduzione delle forme contrattuali - un passaggio fondamentale - a partire dall' unicum italiano dei co.co.pro. Dentro questo quadro si inserisce la previsione del nuovo contratto di lavoro a tempo indeterminato a tutele crescenti: tempo indeterminato e tutele crescenti al plurale. Questa è la verità: non una diminuzione di diritti, ma piuttosto un'innovazione che produrrà sicuramente effetti positivi. Nuovi contratti, tempo indeterminato, tutele al plurale e crescenti; altro che riduzione dei diritti. Pensate che un giovane preferisca un contratto così o un co.co.pro? Comportiamoci allora da gente che sta in mezzo alla gente e che sa bene che un giovane preferisce un contratto così ad un altro o a quelli a cui li abbiamo abituati. E poi nuovi servizi per l'impiego, con una dimensione nazionale attraverso l'istituzione dell'Agenzia specializzata in domanda e offerta di lavoro, che sappia agire integrando operatori pubblici, privati e terzo settore. Senza dimenticare, come abbiamo inserito nella delega, un riferimento agli attuali operatori dei centri per l'impiego che, per l'esperienza acquisita sul campo, vanno messi nelle condizioni, dentro la normativa vigente sui concorsi, di poter avere la possibilità di proseguire il loro lavoro all'interno della nuova Agenzia. E poi, ancora, una disciplina per i licenziamenti economici che sostituisca l'incertezza e la discrezionalità di un procedimento giudiziario con la chiarezza invece di un indennizzo economico certo e crescente con l'anzianità. Il reintegro va sempre mantenuto per i licenziamenti discriminatori e per quelli ingiustificati di natura disciplinare. Su questo dobbiamo raggiungere un più adeguato equilibrio, ma è proprio su questo tema - e mi avvio a concludere - che si sono scatenati i peggiori ideologismi, le rivendicazioni apocalittiche, e persino - permettetemi - nel dibattito interno del PD, rancori e vendette della brutta politica. Troviamo ancora in queste ore il miglior equilibrio possibile; lavoriamo come abbiamo fatto in Commissione, senza schemi e senza ideologie. Evitiamo crociate esagerate, che sono incomprensibili soprattutto per la gente (qui incautamente citata) e per i giovani precari e disoccupati. La delega serve al Paese, serve a chi cerca lavoro, serve a chi lo perde e ha bisogno di ammortizzatori sociali che lo reinseriscano. La delega serve anche al presidente del Consiglio Matteo Renzi, che con il suo Governo ha messo la faccia su questa riforma e ha la necessità di portarla a casa per dialogare con forza in Europa. Queste non mi sembrano questioni di poco conto; ma questioni che una classe dirigente deve saper portare a termine.
2014-10-01	PD	SpilabotteMaria	Ci dobbiamo porre delle domande, in un Paese in cui il tasso di disoccupazione è ormai al 13 per cento, in cui quella giovanile è oltre il 40, ed in alcune Regioni come la mia, o in alcune Regioni del Mezzogiorno, siamo ormai al 60 per cento. Con un tasso di occupazione storicamente tra i più bassi in Europa, abbiamo evidentemente diversi problemi legati al mondo del lavoro: l'accesso al lavoro, la sua stabilizzazione, ma anche certezza del diritto e semplificazione e soprattutto l'allargamento della base occupazionale.
2014-10-01	PD	ToniniGiorgio	Innanzitutto lavorare perché l'Europa riesca finalmente a parlare con una voce sola a livello internazionale sia sotto il profilo della politica estera, sia sotto il profilo della politica di difesa e di sicurezza.
2014-10-01	PD	PuppatoLaura	Anche la senatrice Puppato prima ha parlato! PUPPATO (PD). Il problema è che stiamo ascoltando interventi che, in alcuni casi, non sono partigiani (la partigianeria non solo la conosco, ma la apprezzo), ma faziosi, sono atti di condanna preventiva e pregiudiziale. Tuttavia, proprio il fatto che si scateni un'opposizione così dura ad un atto come quello che stiamo cercando di mettere in campo (il cosiddetto jobs act ), attraverso un dibattito che, al contrario, vuole portare miglioramenti alla delega del Governo, mi fa pensare che siamo sulla strada giusta. Racconto la mia breve storia, tanto siamo rimasti abbastanza in pochi in quest'Aula. Come dicevo poco fa, ho alle spalle piccola impresa per venticinque anni, accantonando sempre il TFR, ministro Poletti, senza mai vedere un dipendente sbattere la porta e uscire dalla mia piccola realtà, nonostante non trovasse applicazione l'articolo 18 dello Statuto dei lavoratori. Tutti si sono sentiti assolutamente garantiti. Che cosa vuol dire questo? Di certo non vuol dire che tutti gli imprenditori sono uguali, ma non vuol dire neppure che tutti i dipendenti sono alla stessa stregua. Se infatti così non fosse, quando qualche anno fa ho pagato 36 mesi di contribuzione - pari allora a 48.000 euro - per una persona che ha lavorato con me un mese soltanto, se solo avessi pensato che tutti i dipendenti erano così, forse non avrei potuto mantenere in piedi la mia impresa. Tutto questo vuol dire che dobbiamo smetterla di pensare che gli steccati garantiscano qualcuno o qualcosa. Forse è vero che in questo momento siamo chiamati tutti, imprese, politici, amministratori locali, lavoratori dipendenti, ad una migliore e maggiore responsabilità. Chi afferma, vedendo una sola faccia del prisma, che la discussione accesa per questo jobs act è sterile, polemica (ho anche sentito parlare di sfascio), non ha colto che quello che stiamo incardinando ora, signor Ministro, è proprio una rivoluzione ed è proprio per questo che fa paura. Si pensi che poc'anzi abbiamo sentito fare gli elogi di De Benedetti e di Scalfari, gli stessi che qualche mese fa erano citati come le lobby pesanti dietro al Governo Renzi. Dunque, appena si muove qualcosa nell'ambito di ciò che è stato da sempre fisso e sedimentato, improvvisamente arrivano gli attacchi da ogni parte. Noi, invece, siamo convinti che quello che stiamo facendo è una cosa buona, profonda, dovuta e anche doverosa. Quanto a questo basta leggere la numerosità dei disegni di legge che la delega di fatto va ad assorbire o cancella, che dir si voglia, come si evince dalle prime pagine del disegno di legge in esame. Tali proposte sono sottoscritte praticamente da tutto l'arco parlamentare ed è sufficiente fare attenzione alla loro numerosità per capire il caos che viviamo nel mercato del lavoro e anche in parte nel welfare italiani, che ha progressivamente visto diminuire le proprie risorse. Come ogni grande sconvolgimento, forse anche solo rendere ordinato ciò che non lo è, rendere chiaro, trasparente ed efficiente ciò che non lo è, obiettivamente rappresenta un impegno gravoso ed è quello che vogliamo assumerci come attivi propulsori della migliore soluzione possibile. Noi vogliamo che il jobs act approvato da quest'Aula sia davvero il migliore possibile, a prescindere dalle barriere ideologiche. A mio avviso, il dibattito ha già prodotto una parte dei suoi effetti: la delega al Governo è più completa e puntuale, entra nel merito, suggerisce buone ragioni senza scendere a patti con l'una o con l'altra parte. Fuori abbiamo due Italie: la prima è quella fossilizzata, immobile, in cui si contrappongono imprese contro lavoratori e lavoratori contro imprese, come se fossimo ancora nell'Ottocento e non nel mondo evoluto; l'altra, invece, è costituita da un mondo che non ha alcuna certezza; che è fatto di precarietà e anche di soprusi quotidiani, che manca di dignità. Ebbene, nel silenzio di tutti - o di quasi tutti - questa realtà, queste due Italie hanno vissuto contemporaneamente sulla stessa faccia del nostro Paese: solo diritti o quasi da una parte e solo doveri o quasi dall'altra. Credo sia giunto il momento di dire basta. Un esempio per tutti lo troviamo nella numerosità delle tipologie contrattuali. Mi veniva da sorridere poc'anzi mentre leggevo l'articolo 4, lettera a), del disegno di legge in esame, in cui si stabilisce che il Governo dovrà individuare e analizzare tutte le forme contrattuali esistenti. Dentro di me mi sono chiesta quante fossero, visto che dobbiamo ancora individuarle e analizzarle; forse non sono neanche quelle 44 o 48 di cui si parla sui giornali oggi. Si tratta di una specie di torre di Babele del lavoro che produce il massimo della diseguaglianza sociale. Questa non è un'analisi fatta da me o dal Partito Democratico, ma dalla Commissione europea per il welfare, che ha fotografato come l'Italia sia il Paese in cui negli ultimi 10 anni, più che in tutto il resto dell'Europa (sto parlando dell'Europa a 44, non di quella a 28) è cresciuta la disuguaglianza. Siamo cioè il Paese che è riuscito più di tutti gli altri a creare diseguaglianza e profonda ingiustizia. Pensate che l'altro giorno leggevo che neanche nella malattia si è uguali in Italia: da un lato c'è chi ha la fortuna di lavorare nell'ambito della pubblica amministrazione ed ha diritto fino a 36 mesi per potersi curare adeguatamente se ha contratto purtroppo una grave malattia; dall'altra parte ci sono lavoratori che non hanno la stessa fortuna, che fanno parte dei parasubordinati (che è anche un brutto nome, perché sembrano una categoria indiana che non ha pieni diritti di cittadinanza), i quali hanno diritto solo a 20 giorni per le cure. Gli altri hanno sei mesi. Dunque si va da venti giorni a trentasei mesi, per i permessi per malattia in questo Paese? Forse a voi non è mai capitato, ma a me, come sindaco, è capitato spesso di ricevere familiari di ammalati che, dopo sei mesi, venivano a spiegarmi che i loro familiari non erano morti, ma che avevano ricevuto la lettera di licenziamento. Questo non lo auguro a nessuno, perché il peggior danno che si può ricevere, dopo 20 o 25 anni di lavoro in azienda è sapere che l'INPS non rimborsa più l'azienda e che quindi quest'ultima, semplicemente, cancella il numero. Anche questa è una questione che dobbiamo porci. Non possiamo pensare di essere il Paese dove accade tutto e il contrario di tutto e noi stiamo solo a difendere qualcosa che potrebbe accadere allo 0,01 per cento dei casi. Non mi interessa più quello 0,01 per cento, mi interessa l'altro 99,99 per cento, che in questo momento non considera più l'Italia un Paese in cui vivere, lavorare o fare impresa. Ecco perché, signor Ministro, ampliare, estendere e rendere universali le garanzie del welfare restituisce e deve restituire dignità e serenità a lavoratori e imprese. Occorre stabilire con certezza dove finisce l'azione del privato e dove continua l'azione del pubblico, far comprendere con chiarezza i rapporti, i limiti, i rischi e le esposizioni economiche per l'uno o l'altro: questo vuol dire, oggi, stendere un corretto contratto con gli italiani. Il tema del salario minimo è un' altra sfida che mi piace particolarmente vedere inserita nella delega del Governo e che non è facile. Si entra con i piedi nel piatto, signor Ministro: è chiaro e non è un caso che in Germania la CDU e la SPD siano rimasti due mesi a discutere di questo, perché le implicazioni sono enormi. E noi non abbiamo neanche il loro mercato del lavoro, che era di piena occupazione. Noi abbiamo un mercato in cui c'è carenza di occupazione. Quindi, il rischio è maggiormente elevato, ma a noi piacciono le sfide e in questo momento le vogliamo cogliere tutte. C'è poi la delega al Governo, relativa alle politiche attive e ai servizi. Non so, presidente Calderoli, forse lei, che come me è appassionato di federalismo, si renderà conto che qui abbiamo messo...
2014-10-01	PD	RossiGianluca	La Germania, per fare un esempio, con cinque milioni di nuovi disoccupati tra il 2000 e 2003, frutto della riunificazione, decise di darsi un piano di rilancio adottando la cosiddetta Agenda 2010 con l'ambizione strategica di riconquistare il ruolo di leadership in Europa e nel mondo. La riforma del mercato del lavoro fu un tassello di quel piano, non l'unico, assieme al rilancio delle politiche industriali e alla riforma fiscale per rilanciare i consumi. Per questo dobbiamo, da un lato, far sì che nel nostro Paese si cerchi di spostare le risorse verso gli investimenti pubblici e privati, tesi a rafforzare il sistema delle imprese, la loro patrimonializzazione, la propensione a investire in ricerca e innovazione e la capacità a internazionalizzare; dall'altro, utilizzare ogni strumento disponibile per invertire la situazione recessiva e favorire nuova e buona occupazione. È così che torneremo anche ad essere un sistema competitivo in grado di attrarre investimenti esteri. La legge delega in discussione sarà un'occasione solo se sapremo inserirla all'interno di questo ragionamento. In questi venti anni abbiamo anche innovato profondamente il mercato del lavoro - certo, con alcune contraddizioni - ed introdotto forme di flessibilità che con il tempo si sono rivelate persino eccessive, generando precarietà diffusa. Questi interventi, infatti, da un lato, avrebbero dovuto essere affiancati da innovazioni profonde anche nel campo del welfare, della formazione permanente dei lavoratori e del percorso scuola-lavoro. Purtroppo, ciò è avvenuto solo in minima parte e ne hanno fatto le spese soprattutto i più giovani. Dall'altro lato, detti interventi avrebbero dovuto essere affiancati dalla capacità di ragionare su regole del mercato del lavoro coerenti con le caratteristiche del nostro sistema produttivo, fatto di grandi imprese manifatturiere spesso multinazionali, di troppe piccole e piccolissime imprese, poco patrimonializzate, scarsamente internazionalizzate e prive di possibilità, come ho detto, di investire in ricerca e innovazione, e di troppo poche medie imprese che, al contrario, sono quelle che meglio hanno resistito alla crisi, soprattutto per la loro capacità ad internazionalizzare e ad innovare. È proprio su questa stretta relazione che voglio sviluppare la mia riflessione sulle opportunità che la legge delega ci offre e ci dovrebbe offrire. Quale deve essere la logica di fondo da perseguire? Quella di aumentare, certo, il tasso di flessibilità, ma non genericamente, bensì inserendola in un quadro di maggiore elasticità complessiva del sistema. Per esempio, nel manifatturiero dovrebbe vigere sempre e solo il contratto a tempo indeterminato, perché è il settore che traina le esportazioni, l'innovazione, ma anche l'altissima affidabilità dei prodotti, per i quali servono professionalità e competenza elevatissime. In quei settori non si può inserire lavoro occasionale e lavoro precario. La forza lavoro deve essere curata e tutelata durante tutta la fase lavorativa attraverso un processo di formazione continua, curata e pagata dalle imprese come avviene in Germania, dove nelle fasi di crisi si riduce l'orario di lavoro ma difficilmente si licenzia. A ciò si possono aggiungere poi due altre forme di flessibilità, quella di comparto e quella settoriale, al fine di rilanciare segmenti produttivi strategici. Vede, signora Sottosegretario, io vengo dalla città di Terni, che so che lei conosce perché sta seguendo molto bene la questione dell'AST, dove proprio una multinazionale tedesca sta facendo esattamente il contrario di quello che le sto dicendo e noi non possiamo consentire i tagli a quel contratto integrativo, i tagli lineari del 10 per cento e la mobilità per molti lavoratori, tra l'altro annunciata oggi con una dichiarazione inaccettabile da quell'azienda. Noi dobbiamo saper fare il contrario. Il punto è come riuscire a guidare il passaggio strategico, proprio nel manifatturiero, da un lavoro a carattere fordista ad un lavoro a più alto contenuto di sapere e conoscenza sia nei processi, che nei prodotti. Tenere insieme materia e tecnologia, atomo e bit, rappresenta il terreno della sfida del lavoro a più alto valore aggiunto e quindi a più alta redditività. Il discorso è diverso, ovviamente, per quei settori come i servizi, quelli protetti, non esposti alla concorrenza internazionale, a bassa produttività di capitale, cioè ristorazione, settore delle pulizie, servizi alla persona, vendita al dettaglio e così via. In questo contesto la flessibilità è al contrario utile per realizzare un abbassamento complessivo dei costi e l'aumento conseguente della produttività media del sistema. È qui però che necessitano meccanismi di compensazione e protezione sociale chiari, in parte già indicati nella delega, finalizzati ad evitare che si determini uno scalino troppo grande rispetto ai primi. A ciò si aggiungono tre ultime questioni. La riforma degli ammortizzatori sociali, l'apprendistato e i servizi per l'impiego. La prima è adeguatamente contenuta nella delega. Restano tuttavia cruciali il tema delle risorse necessarie ad affrontare il precariato, quello della garanzia del reddito nelle fasi di disoccupazione e quello della contestualità con la semplificazione delle forme contrattuali e l'introduzione del regime a tutele crescenti. In merito all'apprendistato, l'incentivazione economica dello stage, prima, e la liberalizzazione del tempo determinato, poi, hanno ridimensionato l'apprendistato professionalizzante, già molto provato dalla crisi e unica forma diffusa nel nostro Paese; non è un vero apprendistato, come inteso in Europa, ma una forma d'ingresso dei giovani nel mercato del lavoro incentivata fiscalmente, che per molte ragioni non ha dato gli effetti sperati. Se si continua così, tanto vale scommettere davvero, lasciando questa strada, sulle altre due forme di apprendistato, quella per i minorenni a scuola e quella per l'alta formazione e ricerca, che non sono (e non potranno essere) sostituibili da alcuna forma contrattuale tradizionale. È vero, infine, che i servizi per il lavoro hanno prodotto situazioni a macchia di leopardo. Ci sono esempi di buone pratiche - come nella mia Regione, l'Umbria - ed esperienze non certo positive, ma è innegabile che la presa in carico delle persone e la fidelizzazione delle imprese difficilmente possono essere fatte da un unico punto nazionale. Altra cosa è la messa in rete delle politiche attive del lavoro a carattere nazionale, ma le azioni di accompagnamento al lavoro presuppongono un servizio locale di area vasta vicino alle persone e alle imprese. Si faccia tesoro, appunto, delle buone pratiche che sono presenti nel nostro Paese e si corregga la rotta. Allo stesso tempo sarà anche fondamentale stimolare la creazione di un vero mercato del lavoro europeo, rimuovendo le barriere che ancora impediscono la fluidità della libera circolazione dei lavoratori, anche mediante nuove iniziative legislative da parte della Commissione europea; rafforzare il sistema EURES ( european employment services ) e migliorare il coordinamento tra i servizi pubblici per l'impiego nazionali e investire in uno statuto europeo dell'apprendistato, sulla base di un quadro comune di qualità. In conclusione, è giusta l'intenzione della delega, cioè sfoltire le forme contrattuali flessibili e ridurre il peso percentuale del contratto a tempo determinato scommettendo sul fatto che gli imprenditori non avranno remore ad attivare rapporti con il nuovo contratto a tempo indeterminato. Ma ciò sarà possibile solo se il costo di quest'ultimo sarà più conveniente, evitando così che la giusta semplificazione delle forme contrattuali possa andare incontro al rischio opposto di quello sperato. Per questo, se si procederà effettivamente dell'individuare e analizzare tutte le forme contrattuali esistenti, ai fini di poterne valutare l'effettiva coerenza con il tessuto occupazionale e con il contesto produttivo nazionale e internazionale, anche in funzione di eventuali interventi di semplificazione delle medesime tipologie contrattuali, allora raggiungeremo gli obiettivi prefissi, invertiremo la tendenza negativa esistente, confermata anche dai dati odierni e di questi giorni e dalla correzione sul Documento di economia e finanza che il Governo ha inteso apportare, e ci lasceremo alle spalle inutili e sterili polemiche.
2014-10-07	LN	BellotRaffaela	All'articolo 5 si prevedono misure di tutela della genitorialità e conciliazione dei tempi di vita e di lavoro - quale lavoro? - e l'introduzione del tax credit quale incentivo al lavoro femminile per le donne lavoratrici, anche autonome, con figli minori e sotto una determinata soglia di credito. Per queste ultime sono ancora in attesa di conoscere l'esito di una mozione e di un'interrogazione pubblicate il 20 giugno 2013 - ripeto la data: 2013 - a firma mia e del Gruppo della Lega Nord e Autonomie relative al rifinanziamento di progetti di cui all'articolo 9 della legge n. 53 del 2000, strumento esistente ma mai rifinanziato: già, non ci sono i soldi, eppure avevate gli strumenti, avevate modo di dare rilancio a quegli imprenditori che con coraggio sono ancora sul mercato, che con coraggio danno ancora lavoro e restano ancora competitivi per avendo un Governo che non dà assolutamente possibilità di esserlo. Eppure, signori, per un fallimentare Mare nostrum i soldi sono stati trovati; i soldi li avete, e non pochi. Per implementare schiere di disperati che illudete nel far credere loro di poter trovare un futuro in questo Paese ormai alla deriva, i finanziamenti ci sono. State creando disperazione su disperazione per poi bussare alla porta di un'Europa che guarda questo Governo come all'armata Brancaleone. Forse è il caso che andiate a guardarvi il film per capire come funzionava quell'armata: siete davvero molto simili al trend del film!
2014-10-07	LN	BellotRaffaela	È di ieri - un'altra conferma rispetto all'armata Brancaleone! - la dichiarazione del ministro Alfano: l'operazione Spiagge sicure ha dato ottimi risultati in tema di contrasto alla contraffazione. Spiagge sicure e difesa del made in Italy, difesa della salute dei cittadini e dell'economia legale. Lo Stato attacca il sistema della contraffazione: aziende in crisi ed immigrati in ogni dove a vendere illegalmente in nostro made in Italy contraffatto. Ma, signori, non serve andare al mare! Fatevi un giro a Roma, girate l'angolo di queste strade, vedrete dovunque immigrati che vendono di tutto e di più, in maniera illegale e tra l'altro contraffatta, senza nemmeno un certificato, un marchio di qualità, senza la sicurezza che deve essere data ai cittadini e ai consumatori: nulla di nulla. Ma voi, ciechi, passate davanti dritti; eppure - ripeto - dietro l'angolo tutto questo è visibile. Poche idee, ben confuse e sulle spalle dei cittadini, delle amministrazioni: sindaci ormai ridotti ad esattori, tagli importanti agli enti locali, nessuna azione per svincolare dal Patto di stabilità la possibilità di dare occupazione tenendo ferme cifre che potrebbero aiutare il lavoro, ridare lavoro, far ripartire l'economia. Torniamo sempre lì, a quella parola che in italiano non sapete pronunciare: lavoro, signori, si chiama lavoro, e non job, parola grossa, che alla fine in Europa, detta in italiano per questo Governo non conta assolutamente nulla. Presidente Renzi, io non so se nella sua vita lei abbia mai timbrato un cartellino, se abbia mai avuto paura di perdere il posto di lavoro, se sappia cosa voglia dire cercare un posto di lavoro o ricominciare tutto, magari a quarant'anni: io sì, io l'ho provato e le dico che forse sarebbe bene che lo provasse anche lei, così da comprendere le paure dei cittadini di questo Paese, dei giovani, degli esodati e dei senza lavoro che non sanno come ricominciare a vivere. Mi creda, quella del lavoro è una certezza che tutti noi vorremmo avere per poterla trasmettere anche ai nostri figli, ora costretti ad andare all'estero per lavorare e sentirsi dire che abbiamo delle vere eccellenze e che sempre più italiani sono in fuga dal Paese. Da un dato emerso dal Rapporto Italiani nel Mondo 2014 della Fondazione Migrantes, la percentuale degli italiani all'estero in questo momento è cresciuta del 16,1 per cento e non per scelta, mi creda. Si parla di quasi 95.000 cittadini di questo Paese che se ne sono andati: una ricchezza, una vera capacità produttiva che qui non trova assolutamente nessuna possibilità di avere qualcosa in cambio. Ricordiamoci che non è vero che questo nostro Paese non ha capacità, intelletto e voglia di lavorare: ci sono giovani che cercherebbero lavoro quotidianamente, disposti a fare qualsiasi cosa per entrare in quel mondo e in quel mercato che in questo momento voi avete sbarrato e chiuso; giovani in cerca di lavoro, che hanno voglia di uscire dalle famiglie, di avere autonomia, di potersi fare una famiglia ed avere un futuro che voi avete negato; giovani che sono figli di un Paese governato da chi sta giocando con il loro futuro e da un Presidente che ama solo autocelebrarsi.
2014-10-07	LN	ComaroliSilvanaAndreina	Signor Presidente, oggi vediamo che il presidente del Consiglio Renzi ed il ministro Poletti hanno in mano il mondo del lavoro, che però è caratterizzato da una particolarità: il lavoro c'è quando le aziende vendono i loro prodotti, perché vendendo riescono ad assumere persone. Nei momenti di crisi come quella che stiamo vivendo, cosa succede? Le aziende non riescono più a vendere i loro prodotti: in tal caso, un Governo lungimirante dovrebbe andare ad abbassare il costo del lavoro, affinché i lavoratori riescano comunque ad avere un posto di lavoro e ad arrivare così a fine mese. Qui invece è successo che il Governo abbia presentato il provvedimento oggi in esame, il jobs act, ritenendo, con questo sistema, che arriveranno frotte di investitori stranieri a risolvere il problema del lavoro, in modo che tutti noi lo avremo e che tanti disoccupati finalmente riusciranno ad avere l'onorato stipendio. Il problema, invece, non è un altro? Il problema dell'articolo 18 non è l'articolo 18: nel nostro Paese, il problema sono le tasse, che per le aziende sono troppo alte, portandole a non essere concorrenziali con tutto il resto d'Europa e soprattutto con i Paesi extraeuropei
2014-10-07	LN	ConsiglioNunziante	La ribalta dell'Europa veniva considerata uno dei momenti fondamentali della sua amministrazione, un termometro politico che non ha avuto nemmeno una linea di febbre, un battito, nemmeno un sussulto. Invece, questo sta diventando il semestre francese, perché il Presidente di quel Paese ha ribadito che la sua legge di bilancio prevederà un rapporto deficit -PIL al 4,4 per cento, per arrivare al 2,8 per cento solo nel 2017. Pertanto la Francia si prenderà tre anni netti per portare il rapporto tra l'ammontare delle spese statali non coperte da entrate e il prodotto interno lordo sotto la quota del 3 per cento prevista dai Trattati dell'Unione europea. Trattati mai così apertamente sconfessati da un Paese importante come la Francia, che ha apertamente dichiarato che nessun ulteriore sforzo sarà richiesto alla Francia, perché il Governo si prende la responsabilità di bilancio per rimettere sulla giusta strada il Paese. A questo Presidente che non mi sta particolarmente simpatico io direi una medaglia al coraggio, cosa che il nostro Presidente (per il quale più o meno nutro la stessa simpatia) non è stato in grado di fare né mai farà. La Francia però ci ha abituato a questo tipo di atteggiamenti anche quando ha tentato di adattare i propri interessi nazionali alle regole dell'Unione europea, nel momento in cui la concorrenza continentale danneggiava gli interessi delle proprie imprese. Questo sui parametri, signor Presidente, è uno strappo molto grave che potrebbe mettere a rischio l'architettura ormai logora dell'Europa e dell'euro. Chapeau, François. Sarà molto interessante vedere come andrà a finire l'incontro tra Hollande, Renzi e la Merkel. È il primo incontro dopo la sfida della Francia sui conti da rispettare e Renzi, da buon democristiano, ha affermato che la Francia ha ragione e alla Merkel ha detto che noi rispetteremo i conti. C'è qualcosina che non mi quadra. Cerchiamo allora di riassumere: domani la fiducia, stamattina incontro con i sindacati, Confindustria e le banche; in separata sede, c'è stata una riunione da parte di tutta l'ala critica del PD a questo provvedimento per vedere che cosa fare. Poi magari, domani, durante la fiducia, arriverà qualche aereo in ritardo, non essendo sempre puntuali, e qualcuno sarà ammalato. Allora, caro il mio Renzi, non so se lei potrà andare avanti così, con un maxiemendamento che alla sinistra della sinistra non può certo andar bene, ma forse si è fatto un grande rumore per nulla. È una cosa seria andare avanti così? Non credo. Una manciata di senatori non votano la fiducia e il Governo cade.
2014-10-07	LN	ConsiglioNunziante	Presidente, per quanto riguarda la rivolta degli ombrelli a Hong Kong, è chiaro che non è lo stesso caso dell'Ucraina, ma comunque ci assomiglia molto. Se il Governo cinese dovesse mandare l'esercito a ristabilire la calma e a sedare la protesta, come Europa ci spingeremo ad adottare le stesse iniziative prese contro la Russia e, quindi, l'embargo? Sa, Presidente, con la Russia sono centinaia di milioni di euro i danni. Un embargo sulla Cina ci farebbe estremamente comodo, molto comodo. Altro che le modifiche all'articolo 18 e TFR in busta paga per rilanciare l'economia! Si andrebbe a fare quei dazi di cui la Lega parla da venticinque anni.
2014-10-07	LN	ConsiglioNunziante	Tutti con le loro formule, i loro studi e stratagemmi, forse qualcuno anche con qualche sogno. Poi però ci si scontra con la realtà, l'incapacità di leggere da che parte sta andando il mondo, le difficoltà dell'Europa, questa benedetta o maledetta moneta unica, il pensiero unico e l'immigrazione. Forse non abbiamo ancora capito dove stiamo andando a finire con l'immigrazione: le sue problematiche e gli equilibri interni ed esterni a questo benedetto Paese, nonostante abbiamo una delle cariche più importanti che si potesse occupare in Europa. E allora ci si straccia le vesti cercando di capire a quale modello rapportarsi: quello tedesco, quello americano o, ancora e forse è meglio, a quale non rapportarsi e non prendere come esempio (la Spagna, la Grecia e altri Paesi africani, probabilmente).
2014-10-07	LN	CrosioJonny	In realtà, signor Ministro, l'Europa non ha nessuna fretta né di sentirsi raccontare il jobs act, né di fare la riunione (di fatto retrocessa - che sia chiaro - da vertice, sia pure informale, a conferenza), per chiarire che non c'è molto, anzi non ci sarà nulla sul piano delle decisioni, come del resto abbiamo visto accadere nei due appuntamenti analoghi che hanno avuto luogo prima a Berlino e poi a Parigi: momenti di confronto nei quali i ventotto Paesi dell'Unione europea non hanno prodotto nulla se non buoni intendimenti, belle parole, ma sostanza zero. Che sia chiara una cosa: noi crediamo che la riunione di domani a Milano si annunci alta di tensione, e non per il lavoro, non per quello. La discussione rischia di concentrarsi sulla flessibilità, che pure non era in agenda. Dando uno strappo, la Francia ha lanciato una sfida aperta al rigore tedesco e al rispetto delle regole, annunciando che rientrerà nel parametro del 3 per cento nel rapporto tra deficit e PIL entro il 2017. Il confronto, domani, rischia di farsi incandescente, con la Germania che metterà i paletti all'azione della BCE per la crescita. Noi confidiamo nello spirito rivoluzionario francese - siamo ridotti a questo, che sia chiaro! - e comunque ci preoccupano anche le affermazioni fatte nel pomeriggio dal presidente della Bundesbank, Weidmann, che ha detto: «No alla politica monetaria ostaggio della politica». Ah, però! Für mich es ist eine groβe Scheiβe, ma non lo traduco, perché siamo in fascia oraria protetta. Credo che tutti abbiamo capito che all'appuntamento di domani a Milano, voluto in maniera solitaria dall'Italia, forte della presidenza di turno, il Premier farà di tutto perché la conferenza non appaia un contenitore vuoto e per uscirne con una benedizione da parte dei partner sul suo operato nazionale. Questo è il motivo dell'accelerazione del jobs act : dare un senso alla vita, alla vostra vita politica. L'approvazione dei partner alla riforma del lavoro renziana è scontata: cosa volete che dicano la Merkel, Holland, Van Rompuy e Barroso (considerando anche che questi ultimi due di fatto stanno già svuotando i cassetti), di fronte ad un Premier che racconterà loro di aver avuto dal Parlamento una delega in bianco per fare una riforma del lavoro da urlo? «Bene, bravo, vai avanti e poi vieni a dirci quanto hai fatto e che risultati hai ottenuto!», e se la rideranno, secondo il nostro punto di vista. Su questa questione, cari colleghi del PD e altri, siamo solidali, per lo spirito di frustrazione che vi pervade, perché, vostro malgrado, dovete sostenere l'azione di Governo. Vedo frustrazione non tanto per la sostanza - che legittimamente può essere divergente, ci mancherebbe altro - ma per il metodo, che ci lascia veramente perplessi. Mi viene poi da fare la seguente riflessione: mi chiedo cosa sarebbe accaduto se questo atteggiamento del Governo verso il Parlamento e questa strada fossero stati proposti qualche anno fa da un altro Ministro del lavoro, di cui non faccio il nome (ricordo soltanto che è Presidente di una Regione): piazze piene, minacce e via dicendo. Altra cosa che ci lascia molto perplessi è l'atteggiamento del Capo dello Stato circa il modo in cui il Governo si dimostra tanto arrogante e spregiudicato nel chiedere la fiducia su questo provvedimento. Ricordo bene le parole di Napolitano, che, bacchettando deputati e senatori, tuonava: «Troppe le omissioni, i guasti e le irresponsabilità tra le forze politiche (...). Convenienze, tatticismi e strumentalismi hanno condannato alla sterilità o ad esiti minimalistici i confronti tra le forze politiche ed i dibattiti in Parlamento (...). Se mi troverò di nuovo dinanzi a sordità come quelle contro cui ho cozzato nel passato, non esiterò a trarne le conseguenze dinanzi al Paese». Bene, abbiamo incassato, signor Presidente della Repubblica. La politica ha incassato in quel momento, perché forse aveva ragione. Non vorremmo mancarle di rispetto, ma ci sembra che in questo momento sul provvedimento in esame e anche sulla votazione che vede il Senato riunito in seduta comune con la Camera ci siano tutte le condizioni per trarre le conseguenze che lei stesso richiamava. Se così non sarà, lo catalogheremo come silenzio-assenso, caro signor Presidente della Repubblica. E noi vogliamo credere al Presidente della Repubblica, che pochi minuti fa, in aggiunta, dichiarava: «È per me motivo di amara riflessione il fatto che a poco sono valse le mie ripetute, obiettive e disinteressate sollecitazioni perché da nessuna parte si venisse meno a questa prova essenziale di senso delle istituzioni». Presidente, ci faccia capire, perché a questo punto non capiamo più niente di questa situazione (e non solo di questa). Il dramma vero, nella sostanza, è che nel momento in cui il Paese chiede un colpo di reni, il colpo ci sarà. Ci sarà un colpo per gli italiani, ma sarà di tutt'altro genere. Non posso leggere perché siamo ancora in fascia oraria protetta. Dall'inizio della legislatura la Lega Nord formula proposte concrete per dare una spinta decisa al mondo del lavoro. Troppo spesso, però, signor Ministro, la nostra parte politica viene frettolosamente e pregiudizialmente etichettata dai nostri avversari politici come forza politica che, in forma egoistica, vuole esclusivamente penalizzare il Mezzogiorno a beneficio del Nord. Balle: queste sono balle. Le proposte serie le abbiamo avanzate, in maniera seria e giudiziosa. Signor Ministro, per quanto riguarda il costo del lavoro, bisogna abbassare le tasse. Le porto l'esempio delle Province e delle Regioni di confine con la Confederazione elvetica, con il Canton Ticino, che è appetibile dal punto di vista delle tasse perché lì la pressione fiscale varia tra il 20 e - al massimo - il 25 per cento. Per la Lombardia, il Piemonte e le Province di confine, questo è diventato un sistema per desertificare tutto quello che abbiamo costruito in 100 anni. Questo non va bene. Signor Ministro, abbiamo anche avanzato proposte concrete sulla questione del cuneo fiscale, che sono state inascoltate. C'è poi la questione della giustizia nel lavoro. Chi può mai venire ad investire nel nostro Paese se per affrontare un piccolo problema trova il disastro del mondo della giustizia e si spaventa? Come si fa a proporre ad un tedesco, a un francese o ad uno svizzero (tantomeno) di venire in Italia a investire, vista la situazione della giustizia del lavoro? Scappano a gambe levate. Per aprire una partita IVA e far partire una società nel nostro Paese ci sono trafile burocratiche da espletare che richiedono settimane e mesi di lavoro, quando i nostri concorrenti, anche extraeuropei, che citavo prima, fanno tutto via e-mail in dieci minuti, un quarto d'ora e sono a posto con la giustizia, con le questioni tecnico-formali nel campo del lavoro. Probabilmente neanche conoscete queste cose e non le avete neanche prese in considerazione. La verità, signor Ministro, è che nelle zone di confine siamo passati da 30.000 lavoratori transfrontalieri a 64.000. Ci sarà un motivo se la situazione è finita in questo modo. Le nostre proposte, come dicevo, non sono state neppure prese in considerazione, non per una legittima e democratica diversità di vedute, ma per un vizio democratico, che, di fatto, ha zittito il democratico confronto, rendendolo sterile e - peggio ancora - mortificante per chi lo deve fare. La drammaticità della situazione del Paese impone di non attendere oltre. Il tempo degli slogan è finito. La politica fumosa è arrivata al capolinea. Mi sembra di aver già vissuto un po' questa situazione, che mi ricorda l'era Monti. Questo è un Paese strano, perché dalle stelle puoi finire alle stalle e ritrovarti pieno di un qualcosa che non posso dire, visto l'orario. Signor Presidente, questa è però la verità. Cerco di sdrammatizzare, ma forse non avete ben compreso la drammaticità di questo momento. Ripeto: questo Governo non ha inteso la drammaticità del lavoro nel nostro Paese. Concludo svolgendo una riflessione di carattere politico che è un auspicio per gli italiani: giorno dopo giorno, stando in mezzo alla gente e ai suoi problemi come facciamo noi, diventa sempre più evidente che, diradato il fumo che avete prodotto, gli italiani avranno capito e, caro Presidente del Consiglio, abbiamo il presentimento che la inviteranno a stare sereno. Ne riparleremo, ma sono convinto che così andrà la storia!
2014-10-07	LN	MuneratoEmanuela	Inoltre per creare lavoro bisogna creare un mercato, bisogna smuovere il mercato interno, mettendo soldi nelle tasche dei cittadini, con una riduzione delle tasse ad un'aliquota unica che non dovrebbe superare il 20 per cento, e lavorare anche molto sull'esportazione e la tutela del marchio made in Italy. Questo Governo è orgoglioso di essere rappresentato in Europa dalla ministra degli esteri Mogherini, una donna che, per garantirsi quella poltrona di prestigio nel «baraccone» europeo, ha votato a favore delle sanzioni alla Russia, segnando la fine di tante aziende del settore agroalimentare che esportavano per miliardi di euro in quel Paese. A questo proposito, da veneta, mi associo vivamente al pensiero del mio doge Luca Zaia: «Meno clandestini e più Russia».
2014-10-07	M5S	SimeoniIvana	Con questo jobs act iniziamo oggi la distruzione di ciò che resta del mondo del lavoro. Abbiamo assistito in questi ultimi anni alla precarizzazione di tutti i sistemi lavorativi. Tutto è iniziato con l'abbattimento dei salari a seguito dell'arrivo in Italia di manodopera a basso costo. La globalizzazione e gli spostamenti di masse di individui hanno dato luogo ad una offerta di lavoro a stipendi minimi. Ricordiamo che al momento, per le popolazioni che scappano dalla fame e dalla guerra, questo é il Paese più facilmente accessibile del Mediterraneo e che quindi questo fenomeno è destinato a peggiorare. Questo tipo di manodopera a basso costo ha fatto crollare i salari e generato un mercato del lavoro in cui una folle corsa alla flessibilità, alla precarizzazione, al ribasso retributivo, hanno creato disoccupazione e soprattutto sfiducia nel futuro. Nessuna politica seria è stata messa in campo per prevenire questo disastro, anzi per venti anni si è approfittato della situazione per tagliare i diritti ai lavoratori. Le famiglie, che oggi sono costrette ad un lavoro precario da 400 euro al mese, hanno depresso i consumi interni e sono crollate le industrie dei settori immobiliare, dell'automobile, alimentare, degli elettrodomestici e dei trasporti. Ma questo è dovuto ad una pletora di politici incapaci, che invece di sburocratizzare, diminuire il costo del lavoro e semplificare, hanno tassato all'inverosimile, favorendo economicamente le banche, le mafie e il mercato finanziario, tutti quei soggetti che si approfittano dei Paesi in crisi. Non è precarizzando ancora di più il mondo del lavoro, abolendo l'articolo 18, che si avrà più ripresa. Lo ribadiscono oggi anche i premi Nobel per l'economia. Basta con i licenziamenti selvaggi! Nel nostro Paese non esistono tutele sociali di alcun tipo. Chi perde il lavoro finisce in strada e gli vengono anche tolti i figli. Vi invito a fare un giro nelle sedi della Caritas e nelle strade di questa città, perché forse non avete capito quanto grave sia la situazione. Quello che ci serve adesso non è un taglio dei diritti dei lavoratori, ma avere al più presto un sistema di tutele sociali vero, come esiste in tutte gli Stati civili, ad esempio come il reddito di cittadinanza. Stiamo per uccidere una seconda volta tutti coloro che sono morti per ottenere i diritti dei lavoratori. E mi voglio rivolgere agli eletti del Partito Democratico, di cui buona parte sono stati sindacalisti o sono stati eletti grazie ai voti dei lavoratori, che come rappresentanti dei lavoratori si debbono vergognare: hanno tradito i lavoratori, hanno tradito il loro mandato. Ma perché non vi tagliate voi lo stipendio, perché non la smettete di dire menzogne e di prendere in giro gli italiani? Basta con l'essere servi e schiavi dell'Europa, alziamo la testa e torniamo ad essere italiani e non una colonia della Germania!
2014-10-07	PD	TocciWalter	Si continua a denunciare il freno del sindacato quando è evidente a tutti che non ha mai contato così poco nelle fabbriche. I politici, anche della vecchia guardia, hanno sempre polemizzato con i leader sindacali, ma hanno sempre impedito l'approvazione di una legge di rappresentanza che desse voce ai lavoratori. Si continua nell'illusione che basta incentivare il tessuto produttivo attuale per creare lavoro, ma la ripresa non avverrà facendo le stesse cose di prima. Non suscita nessuna riflessione il fallimento dei bonus fiscali per l'assunzione, della garanzia giovani, né la scarsa risposta alle offerte dei prestiti della BCE. Che altro deve succedere per capire che ormai le norme e gli incentivi sono strumenti inutili se non si innova la struttura produttiva del Paese? Nel primo annuncio del jobs act, subito dopo le primarie, tutte queste leggende sembravano abbandonate, ma ora sono tornate in auge; la forza del passato ha preso il sopravvento, riducendo l'entusiasmo della novità ad una stanca retorica. Il grande rottamatore porta a compimento i programmi dei rottamati di destra e di sinistra. Ben due generazioni hanno creduto agli annunci di una flessibilità coniugata ai diritti e sono rimaste ferite. La promessa di uscire dal buco nero della precarietà è troppo seria per essere delusa; stavolta alle parole devono seguire i fatti. Solo da questa preoccupazione muove la mia critica. Sento dire che il contratto a tutele crescenti dovrebbe eliminare la sacca di precarietà: qualcuno mi sa indicare il comma che assicura questo risultato? Purtroppo non esiste poiché il nuovo contratto si aggiunge ai precedenti e le imprese non ricorrono al tempo indeterminato se possono continuare a gestire rapporti di lavoro meno costosi e senza futuro; anzi, questi sono stati ulteriormente incentivati con il decreto Poletti di luglio, che ha abbassato le garanzie dei contratti a tempo determinato e dell'apprendistato; inoltre nel presente disegno di legge delega si amplia perfino l'uso del voucher. Si è annunciata l'eliminazione del co.co.pro, ma è molto difficile che da questa figura parasubordinata si approdi a un vero contratto di lavoro; è più facile invece che si regredisca nel sommerso delle partite IVA. D'altro canto anche i critici di sinistra - bisogna riconoscerlo - peccano di normativismo, illudendosi che basta togliere questa o quella figura contrattuale per migliorare la qualità del lavoro. C'è un lavoro autonomo di seconda generazione legato alla trasformazione tecnologica del nostro tempo; è una figura anfibia che non si può ingabbiare negli schemi tradizionali dell'impresa e del lavoratore, ma va riconosciuta nella sua peculiarità e sostenuta con strumenti non convenzionali. L'armatura giuslavoristica di questa legge delega non riesce a contenere il fenomeno e anzi rischia di soffocarlo. Questo carattere anfibio del lavoro terziario richiederebbe l'attivazione di tutele di tipo universalistico - pensionistiche, formative, di welfare territoriale - a prescindere dalle forme contrattuali. Perfino il sostegno al reddito deve essere legato allo status di cittadinanza e non può essere limitato solo al passaggio da un'occupazione all'altra, come invece è necessario e assolutamente prioritario per il lavoro dipendente. La vera flessibilità è quella del lavoro autonomo; per quello subordinato sarebbe molto più semplice ricondurre l'ordinamento a poche e chiare figure contrattuali che prevedano un periodo di prova e di formazione prima dell'assunzione definitiva e forme di impiego temporaneo più costoso e legato a reali esigenze produttive. Questa semplificazione è credibile solo se si attua la riforma più difficile in Italia, cioè l'obbligo di rispettare la legge. La gran parte della precarietà nel lavoro subordinato si regge infatti su una pratica d'illegalità e di elusione. In questa proposta si delega il Governo a fare tutto tranne che a organizzare un efficiente sistema di controlli sulle condizioni di lavoro; basterebbe rafforzare il corpo degli ispettori del lavoro e incrociare le banche dati con la lotta all'evasione fiscale e previdenziale, con l'obiettivo di sopprimere il lavoro nero e aumentare la vigilanza sulla sicurezza. Tuttavia, a dare il buon esempio darebbe essere prima di tutto lo Stato. Nella stragrande maggioranza i contratti precari della pubblica amministrazione sono illegali, perché utilizzano rapporti temporanei per funzioni continuative e in alcuni casi di delicato interesse pubblico. La recente promessa di assumere 150.000 insegnanti che attualmente hanno cattedre annuali va nella giusta direzione e dovrebbe riguardare anche le tante figure che si trovano in condizioni simili (ricercatori, archeologi, ingegneri, architetti, informatici e operatori sociali), non solo per rispettare la dignità di quei lavoratori, ma anche perché la valorizzazione delle loro competenze aumenterebbe la qualità delle politiche pubbliche. Anche le gare d'appalto a massimo ribasso oggi contribuiscono a diffondere l'illegalità e il precariato selvaggio, mentre la committenza pubblica dovrebbe prendersi cura del rispetto dei diritti del lavoro. È curioso che questa proposta di legge si occupi del mercato privato e ignori completamente le responsabilità dello Stato come datore di lavoro diretto e indiretto. Tra le righe di questo provvedimento si legge una sfiducia nel futuro del Paese. Si ritiene che l'Italia non possa essere diversa da come è oggi: non sia in grado, cioè, di modificare la sua struttura economica tradizionale ormai messa fuori gioco dalla competizione internazionale. Si pretende di risolvere il problema eliminando i diritti e riducendo i salari, già oggi i più bassi in Europa, magari utilizzando gli 80 euro e il TFR per pareggiare il conto. Sembra una scelta di buon senso, ma è una via senza uscita. I Paesi emergenti saranno sempre nelle condizioni migliori di costo per vincere la concorrenza. L'unico modo per mantenere il rango di grande Paese consiste, invece, nel migliorare il livello tecnologico, la specializzazione del tessuto produttivo, l'accesso nell'economia della conoscenza. Ma ci vorrebbe un'agenda di Governo tutta diversa. Bisognerebbe puntare sulla formazione permanente per migliorare le competenze, mentre qui si promuove per legge il demansionamento dei lavoratori. Si dovrebbe puntare sulle politiche industriali della green economy, mentre il decreto "sblocca-Italia" rilancia la rendita immobiliare. Si dovrebbe puntare sulla ricerca scientifica e tecnologica, che invece subirà altri tagli con la legge di stabilità. Si dovrebbe puntare sull'economia digitale non a parole ma con azioni concrete che ancora non si vedono. Non si è mai cominciato a cambiare verso, purtroppo. Finora si sono visti solo passi indietro. Con le riforme istituzionali gli elettori contano meno di prima. Con il jobs act si intaccano le garanzie per i lavoratori. Queste scelte non erano previste nel programma elettorale del 2013 che abbiamo sottoscritto come parlamentari del PD. Non siamo stati eletti per indebolire i diritti.
2014-10-07	PD	VerducciFrancesco	Nel nostro Paese, quello che è per antonomasia la terra della creatività, se hai una buona idea o un buon progetto ma non un capitale o un patrimonio non trovi quasi nessuno disposto a finanziartelo. Il nostro è il Paese in cui le imprese, soprattutto quelle piccole artigiane, legate alle comunità territoriali, sono tra le più tassate in Europa, mentre le tasse sulle rendite finanziarie sono tra le più basse. Bene ha fatto il Governo, con il decreto IRPEF dello scorso anno, a ridurre l'IRAP, un'imposta che colpisce soprattutto le imprese che vogliono crescere, e a farlo trovando copertura dal prelievo sulle transizioni finanziarie.
2014-10-07	PD	VerducciFrancesco	Oggi, nel nostro Paese e nella nostra Europa, in milioni vivono questa condizione, che è drammatica, di minorità e subalternità e che è anche una condizione di fallimento esistenziale, perché è intollerabile per chi è costretto chiudere un'azienda cui ha dedicato tutti gli anni della propria vita, così come è insostenibile perdere l'occupazione per chi ha cinquant'anni e non ha gli strumenti per ricominciare e rimettersi in gioco. È mortificante avere venticinque o trent'anni e vivere a intermittenza con contratti di collaborazione di pochi mesi in un circuito vizioso di precarietà e disoccupazione, che si alimentano a vicenda, senza voce, senza diritti, senza tutele e senza possibilità di maturare pensione. Ecco perché è venuta l'ora di cambiare. È ora che la politica stia da questa parte, dalla parte di chi il lavoro non ce l'ha o di chi ha un'occupazione precaria. È ora di ricostruire intorno a loro un sistema di welfare che sia universale, capace di innovazione e inclusione sociale, l'una e l'altra insieme, perché l'innovazione senza l'inclusione non va da nessuna parte e rischia di aggravare la crisi. Abbiamo, del resto, ancora addosso il lascito di questi vent'anni di cosiddetta seconda Repubblica che sono stati fallimentari e che hanno bruciato enormi aspettative. L' imprinting decisivo fu quando venne adottata una legislazione sui contratti che introdusse tantissimi lavori atipici. Intorno a quei lavori non mettemmo un nuovo sistema di tutele universali, costringendo tantissimi lavoratori al rango di lavoratori poveri, senza rappresentanza sindacale né politica. Il peso della crisi in questi anni è stato scaraventato per intero sui lavoratori. Ricordo bene il 2008 quando il Governo della destra, appena reinsediato, cancellò, con un colpo di spugna, gli strumenti contro le dimissioni in bianco, lasciando una marea di lavoratori e, soprattutto, di lavoratrici alla mercé di una pratica vergognosa di stampo feudale. Qui sta l'urgenza di intervenire, di chiudere un ciclo e di mettere le basi per ripartire. E tra gli indirizzi di questa legge delega, grazie soprattutto al lavoro del Gruppo del Partito Democratico, c'è una norma che impedisce le dimissioni in bianco. È una riconquista su cui ricostruire anche un patto per il lavoro e per la sua civiltà. Questa è la discontinuità che il Governo Renzi deve poter dare ai tantissimi che il 25 maggio hanno chiesto cambiamento. C'era in quel voto una richiesta di protagonismo, di emancipazione, ma anche di protezione e di tutela. C'è stato un tempo in cui si trovava un lavoro e lo si portava dietro per tutta la vita. Poi è arrivata la grande trasformazione della globalizzazione, della rivoluzione digitale, della divisione internazionale del mercato del lavoro. Quel modello è finito e ne è arrivato un altro: asimmetrico, segmentato e, soprattutto, contrassegnato da una precarietà strutturale. Discontinuità è smettere di far finta che questo non sia avvenuto, e fare i conti con il fatto che questo nuovo modello ha provocato perdita di valore sociale del lavoro, di ruolo dei lavoratori e risentimento diffuso verso la politica. Discontinuità è bonificare, mettere in sicurezza, riscrivere questo modello, estendendo tutele e diritti, senza toglierne a chi non ne ha, arrivando a regime a una indennità universale per il reinserimento lavorativo ed educativo, che riformi nel loro complesso gli ammortizzatori sociali. Estendere la maternità, il diritto ai contributi figurativi, avere in Italia servizi per l'impiego specializzati. Insomma, un sistema del lavoro funzionante, basato su qualità e merito. Questo indirizzo sta tra le tracce della delega. Adesso a noi e al Governo compete che questo emerga e diventi scossa che rimette in moto un meccanismo di equità e di competitività. Qui, signor Ministro, c'è il tratto costituente di un Governo che su questo terreno, prima ancora che su quello delle riforme costituzionali, può riscrivere un patto repubblicano e di cittadinanza, dando basi solide e retroterra sociale alla terza Repubblica che vogliamo costruire. Qui sta l'occasione della delega, che è una grande opportunità per rafforzare e rinsaldare la fiducia di tanti, che è indispensabile per ripartire e per concretizzare la speranza. Per questo voglio dire: guai a sbagliare! Guai a commettere passi falsi che potrebbero rendere il provvedimento inutile o anche dannoso. Per questo è importante ascoltare, innanzitutto le parti sociali. Per questo è stato importante questa mattina l'incontro. Perché noi dobbiamo rinnovare e rifondare la rappresentanza, non demolirla. Per questo alcuni contenuti vanno rafforzati e specificati. Qui sta il significato di tre emendamenti che ho presentato insieme a tanti colleghi, che insistono su tre punti cardine di questa nostra riforma. Il primo è quello della semplificazione dei contratti, del disboscamento dei troppi contratti atipici; e, in base a questo, dare al contratto a tempo indeterminato la prevalenza che merita, facendone il perno del nuovo sistema, in modo che sia vantaggioso, economicamente e fiscalmente, per i lavoratori e per gli imprenditori. Inoltre, fare in modo che il demansionamento non vada a penalizzare i lavoratori, ma sia frutto di accordi nelle aziende. Così pure un'attenzione importantissima va data al tema specifico di come ripensare le tutele nel quadro del nuovo contratto di inserimento, rafforzando la possibilità di reintegro in caso di licenziamento discriminatorio o disciplinare. Qui c'è un punto fondamentale, innanzitutto, rendendo esigibile un diritto che oggi, molto spesso, esiste solo sulla carta. Bisogna riscrivere regole equilibrate, certe, semplici, che aiutino le imprese (che oggi molto spesso sono costrette a rimanere piccole) a crescere in innovazione e in qualità. Questa è una battaglia decisiva, per creare occupazione e per il lavoro, per la tenuta del Paese e per la credibilità del Governo. Ma torneremo a crescere solamente creando occupazione, creando le condizioni di un sistema che attragga investimenti. Per questo delega lavoro e legge di stabilità (quella legge nella quale decideremo dove prendere i soldi e a chi destinarli) stanno insieme, indissolubilmente: perché serviranno coperture per il nuovo welfare inclusivo, così come da impegni che sono stati presi; perché servirà il sostegno pubblico per investimenti che creino lavoro; perché serviranno politiche industriali mirate e selettive. E poi perché servirà vincere in Europa la battaglia contro l'austerità e la battaglia per mettere da parte il fiscal compact; per concretizzare quei 300 miliardi di investimenti che il presidente Juncker ha promesso sulla base della nostra sollecitazione; per non far fallire la seconda asta della BCE, in modo che non vada a ingrandire i portafogli dei titoli di Stato, ma soddisfi le esigenze del lavoro e dia ossigeno alle imprese. Tutto questo significa rimettere al centro il lavoro e ha un grande significato per la politica, per la sua autonomia, per la sinistra e per il suo radicamento. Questa è la sfida: quel che conta è che alla fine del percorso, nella scrittura dell'ultimo dei decreti delegati, potremo dire di avere esteso diritti e tutele a più lavoratori rispetto a oggi, possibilità di una buona occupazione a più persone rispetto a oggi, senza guerre tra poveri, stando dalla parte dei padri e dei figli, di chi lavora senza orari, senza coperture in caso di malattia, senza ferie retribuite; dalla parte degli operai della grande azienda multinazionale licenziati ingiustamente per motivi disciplinari, dalla parte dell'impresa che investe in qualità e servizi e dalla parte chi vuole un lavoro degno delle sue aspettative. È una sfida difficile, certo, ma vincerla è il nostro compito e sono convinto che ci riusciremo.
2014-10-08	LN	ArrigoniPaolo	Dunque, diventa normale per lei, Renzi, porre la fiducia persino su un disegno di legge delega, cosa rarissima e pratica alquanto arrogante ed autoritaria. Non sarà il Parlamento a dare all'Esecutivo le indicazioni su cui conferire la delega per i decreti legislativi, ma è il suo Esecutivo, premier Renzi (visto che il maxiemendamento lo scrivete voi del Governo), a volersi sostituire integralmente al Parlamento e - di fatto - a legiferare senza controllo sostanziale. Si tratta di un grave conflitto di interessi, su cui fa scalpore il silenzio assordante del presidente Napolitano. Una volta ancora, lei, Renzi, dimostra il suo narcisismo perverso, il cui sintomo principale è un deficit nella capacità di provare empatia verso altri, cioè - in questo caso - il Parlamento, che rappresenta un fastidio, una zavorra. Per lei ogni mezzo va bene, pur di sovrastare le sacche di resistenza che ci sono nel Paese, ma anche per tagliare le teste agli oppositori interni in casa del PD. È vergognoso come stia facendo pagare ai cittadini le lotte di potere interne al partito. Lei, premier Renzi, se ne sta fregando del bene del Paese. Anche per questo stiamo facendo una discussione generale svilita, fatta a sbalzo, perché non conosciamo i contenuti del maxiemendamento. Oltre alle indicazioni sugli ammortizzatori, sui servizi per il lavoro e le politiche attive, sul riordino delle forme contrattuali, sull'articolo 18 e sul sostegno alla maternità, ci saranno anche le indicazioni per la modifica della legge sulla rappresentanza sindacale, cui pare abbia fatto cenno ieri alle associazioni datoriali? Boh, non è una questione secondaria. Ci saranno anche quelle per il TFR in busta paga dei lavoratori (argomento su cui lei, Renzi, sta molto insistendo da diversi giorni)? Guardi, l'anticipazione del TFR ai dipendenti rappresenterebbe, per le piccole e medie imprese, un salasso di 10 o forse 12 miliardi di euro. A ciascuna di loro, la disposizione costerebbe un importo di diverse migliaia di euro. Sarebbero pochi gli imprenditori in grado di farsi carico di questo costo aggiuntivo. Certo, il TFR è una forma di salario differito, vale a dire sono i soldi dei lavoratori. Tuttavia, considerata la carenza di liquidità che caratterizza attualmente le piccole imprese, accompagnata dal credit crunch, l'assurda stretta del credito dalle banche, sarebbero pochi gli imprenditori in grado di disporre delle risorse necessarie per anticipare metà del TFR ai propri dipendenti. Non solo, vista la scarsa solvibilità in cui versano, difficilmente le banche sarebbero disponibili ad elargire prestiti a soggetti estremamente a rischio di insolvenza. Le banche - lo sappiamo bene - in questo momento prestano il denaro solo a chi ha una certa solidità finanziaria; agli altri, purtroppo, l'accesso al credito bancario è praticamente precluso. Proprio sul mondo bancario, perché non fa nulla, premier Renzi? Perché non fa un Glass-Steagall Act, una riforma del sistema per arrivare ad una necessaria separazione tra le banche di investimento e le banche commerciali tradizionali, per impedire che l'economia reale (imprenditori, in primis, che hanno bisogno del credito) venga continuamente esposta ad eventi finanziari negativi? Per tornare alla questione del TFR, se dovessero essere 80 o 100 gli euro in più al mese in busta paga, come prospettati da lei, Renzi, ciò rappresenterebbe per le piccole e medie imprese l'erogazione ai loro dipendenti del 100 per cento del TFR, dal momento che nel 2013 lo stipendio mensile percepito nelle piccole e medie imprese è stato di 1.327 euro. Se portata avanti, questa disposizione colpirebbe oltre quattro milioni di imprese italiane (quelle con meno di 50 dipendenti), costando loro, in assenza di un'eventuale accordo con l'ABI (che certamente non ci sarà), la cifra di quasi un miliardo, perché a tanto ammonterebbe il costo degli interessi passivi per l'anticipazione in banca delle risorse necessarie. Ci domandiamo, e domando a lei, premier Renzi, se è opportuno che il sistema delle nostre piccole e medie imprese, già stremato dall'alta tassazione e che ha visto il fallimento di molte imprese per eccesso di credito, causa il ritardo dei pagamenti della pubblica amministrazione (si sta ancora aspettando, nonostante il 21 settembre sia già passato), si trovi a dover finanziare con proprie risorse la redistribuzione fiscale immaginata dal Governo. Premier Renzi, capiamo la ratio della proposta del TFR in busta paga, ma non è da statista e non è lungimirante, in primo luogo, aumentare il gettito fiscale e, dunque, soccorrere il bilancio dello Stato, bilancio che fa acqua da tutte le parti, ma che vede in lei uno che le falle le amplia, anziché chiuderle (visto che mi pare abbia in mente di fare la prossima legge di stabilità in deficit di oltre 12 miliardi di euro). In secondo luogo, non è da statista e non è lungimirante ingolosire i lavoratori con una busta paga più pesante da febbraio 2015. Ciò potrebbe far malignamente pensare che lei stia puntando ad elezioni anticipate in primavera, ma molti lavoratori non stanno abboccando, perché sono convinti sia più utile mantenere la liquidazione per quando andranno in pensione oppure per il caso di sopraggiunto fallimento dell'impresa in cui lavorano. Premier Renzi, lasci perdere l'operazione TFR che non potrà mai essere ad invarianza di costo. Per mettere più soldi nelle buste paga dei lavoratori c'è una sola soluzione: quella di ridurre sensibilmente il cuneo fiscale contributivo, evitando di utilizzare le nostre piccole imprese come un bancomat. La vexata quaestio, il polverone sull'articolo 18 dello Statuto dei lavoratori, in molti hanno capito che è un totem. Ci si dimentica, infatti, che il 90 per cento delle aziende in Italia è di piccole dimensioni e dunque l'articolo 18 non trova applicazione, a meno che il lavoratore non sia licenziato per discriminazione, e in realtà, fino ad ora, si sono verificati pochissimi casi. Ci si dimentica, inoltre, che sono ben poche le cause di lavoro che vanno a sentenza. Le esperienze dicono, infatti, che i tre quarti delle cause di lavoro si concilia ancora prima di andare in causa, oppure alla prima udienza in occasione della proposta conciliativa formulata dal giudice. Normalmente, la gente licenziata vuole i soldi, non vuole la reintegrazione, o meglio, vuole la reintegrazione trasformandola nelle 15 mensilità dell'indennità sostitutiva, quindi intorno all'articolo 18 c'è tanta ipocrisia. Premier Renzi, la Lega Nord considera questa delega sul lavoro un'opportunità da lei voluta e pilotata per alzare l'ennesimo polverone e distogliere l'attenzione dell'opinione pubblica dai pessimi risultati macroeconomici conseguiti dall'azione del suo Governo: è cresciuto il debito pubblico (è notizia di ieri dal Fondo monetario internazionale che è arrivato al 136,7 per cento), sono cresciuti il deficit e la disoccupazione, in particolare quella giovanile, senza dimenticare i clandestini o sedicenti profughi, che ci costano miliardi di euro. Calano il PIL e l'inflazione, cioè siamo in deflazione, e calano anche i consumi, a dimostrare il totale fallimento del bonus di 80 euro, bonus che lei è costretto a confermare nel 2015 senza riuscire però ad estenderlo come aveva promesso alle varie fasce deboli: i pensionati con la minima, i disoccupati, gli incapienti, i lavoratori autonomi a basso reddito. Lo ripetiamo con franchezza: l'articolo 18 è un totem funzionale al suo protagonismo, premier Renzi e, in questa battaglia, alla visibilità degli avversari come i sindacati, talune forze politiche e anche avversari interni al suo partito. Premier Renzi, la crisi del lavoro in Italia non ha tra i principali responsabili l'articolo 18, come ha detto l'amministratore delegato della General Electric, già citato ieri dalla collega Ricchiuti. Le tutele dei lavoratori non rappresentano il principale impedimento agli investimenti in Italia. Guardi, premier Renzi, da una parte sbaglia chi pensa che difendere l'articolo 18 ad oltranza significhi difendere i posti di lavoro, perché se un'azienda va male il posto di lavoro lo si perde lo stesso. Così come sta purtroppo accadendo ai 73 lavoratori della storica impresa Trafilerie Brambilla di Calolziocorte, città in cui vivo, che il 1° ottobre è stata dichiarata fallita, nonostante due interrogazioni presentate a lei, ministro Poletti, mesi fa, con le quali si chiedeva di intervenire. Come purtroppo accadrà ai 156 dipendenti, la gran parte donne, della ERC sempre di Calolziocorte, impresa operante nel settore dell'illuminazione, che proprio l'altro ieri ha presentato i libri in tribunale per la decretazione a giorni del fallimento, e anche per la ERC il credit crunch è stato fatale. Come sta accadendo ai dipendenti della Jabil, la multinazionale con sede a Marcianise che ha annunciato la mobilità per 380 dipendenti. Per questi lavoratori, presto a casa, non ci sarà il suo bonus degli 80 euro, premier Renzi. Ma principalmente lei sbaglia a non incidere e rimuovere i freni che vengono imposti alla libera attività delle imprese in Italia, vere criticità del mercato del lavoro italiano che schiacciano la ben nota e riconosciuta qualità della forza lavoro italiana. Questi macigni sono la giustizia civile, l'abnorme macchina burocratica (così opprimente da creare essa stessa terreno fertile per lo sviluppo di pratiche illecite); la variabilità delle norme, gli elevati costi dell'energia, e soprattutto il fisco sempre più odioso e opprimente: tutti fattori che comprimono la capacità di azione di un imprenditore e incidono negativamente sull'eventuale decisione di un imprenditore di investire in Italia. Come si fa a fare impresa in Italia quando l'impatto del carico fiscale è arrivato a livello scandalosi? La pressione fiscale per le nostre imprese è al 65,8 per cento, con un primato negativo in Europa e al 138ᵃ posto a livello mondiale. Eppure la media UE si attesta al 41,1 per cento, mentre il dato mondiale è al 43,1 per cento. La prima cosa da fare con questo livello di carico fiscale è lapalissiana: è dovere ridurlo. Invece lei, premier Renzi, al posto di attenuare queste criticità, ha contribuito a peggiorarle con la TASI, un'imposta locale alla quale hanno dovuto far ricorso i bistrattati sindaci, a forza di subire pesanti tagli, ivi compreso quello che le è servito a finanziare il bonus di 80 euro. Il micidiale mix di IMU e TASI sui capannoni ha prodotto un ulteriore aggravio fiscale alle imprese: rispetto allo scorso anno (lo fa sapere la CGIA di Mestre) in tre su quattro Comuni capoluoghi di Provincia la tassazione sui capannoni è aumentata. Anche la riforma della Camera di commercio, contenuta nel decreto sulla pubblica amministrazione, è un'altra delle sue misure discutibili, un'altra stupidata. Premier Renzi, lei è partito, lancia in resta, verso l'Europa per dire basta alla strada suicida dell'austerità, come l'ha definita l'altro giorno Stiglitz, premio Nobel per l'economia, il tutto per scegliere, attraverso la flessibilità, il percorso delle politiche della crescita, ma è tornato con le pive nel sacco. Anche il testo su cui chiederà la fiducia sembrerebbe un ennesimo compromesso al ribasso tra le componenti del PD. Sull'articolo 18, oltre al reintegro per licenziamento discriminatorio, pare rispunti quello disciplinare, seppure per talune fattispecie che dovranno essere indicate. La riforma è inoltre a costo zero: ciò significa, per parlare chiaro ai cittadini, che non è previsto un euro per rilanciare la produzione e l'occupazione, ma ci sono solo chiacchiere. Premier Renzi, se non vuol fallire abbia il coraggio di accogliere e fare proprie le proposte della Lega: sono ragionevoli ed efficaci, come quella delle ferie solidali. Cominci subito da queste prime tre, attuabili in pochi giorni. In primo luogo, abbassi drasticamente le tasse applicando la flex tax, un'aliquota unica di tassazione. È una misura applicata in oltre quaranta Paesi al mondo che consente anche di contrastare e far emergere l'evasione fiscale. Secondo: tolga o, al limite, sospenda gli studi di settore, un istituto che è folle mantenere in un periodo di stagnazione e crisi economica come questa. Infine, terzo punto, tolga di mezzo la legge Fornero, che oltre a creare quel mare di esodati, di cui gran parte aspetta ancora protezione, ha reso per i giovani un miraggio l'entrata nel mondo del lavoro. Recessione e riforma delle pensioni targata Fornero rappresentano una miscela esplosiva per i giovani, un mix eccezionalmente sfavorevole che deve essere smantellato: lo faccia subito, premier Renzi, altrimenti ci penseranno il prossimo anno milioni di italiani che verranno a votare al referendum abrogativo, a favore del quale 600.000 cittadini hanno sottoscritto la proposta della Lega Nord di indizione del referendum. Premier Renzi, un'ultima cosa: da un po' di tempo a questa parte lei ha sposato il modello Marchionne e lo propone ovunque. Ma non poteva scegliere altro? Marchionne ha la residenza in Svizzera e là paga le tasse.
2014-10-08	LN	VolpiRaffaele	Vorrei anche dire che mi preoccupa quello che leggo, cioè che dobbiamo portare un pezzo di carta sul tavolo dell'Europa. Sa che impressione ho, signor Presidente? Che questo Governo, anzi il presidente del Consiglio Renzi verso l'Europa abbia un atteggiamento un po' voyeuristico: Renzi l'Europa la guarda dal buco della serratura, ma non ha mai il coraggio di aprire la porta e fare quello che dovrebbe fare. Ha atteggiamenti del tipo: oh, che bravi, hai visto? Siamo d'accordo con la Francia, ma noi stiamo in linea. Oh, hai visto? Siamo d'accordo con quel cambiamento, ma noi stiamo in linea. Non è mica tanto bello, anche perché è l'Italia e non il Parlamento a fare la figuraccia per l'impotenza politica che sta dimostrando questo Governo asservito ai veri poteri forti.
2014-10-08	M5S	FucksiaSerenella	Questa legge delega avrebbe potuto essere il miglior prodotto di questo Governo, ma confesso che questo passaggio alla fiducia ha spiazzato ogni mia migliore volontà: questo Governo toglie la pazienza ai Santi. Sinceramente non ne capisco il motivo, perché qui, signori miei, o si vince tutti o soccomberemo tutti, e la Germania, che finora ha fatto la «sgargiulla» in Europa e comincia a risentire della crisi degli ultimi della classe, ne è un esempio emblematico. Il lavoro si fa con i lavoratori e con i datori di lavoro, sullo stesso piano, senza populismi, senza pseudoideologie e senza bari.
2014-10-08	M5S	GiarrussoMarioMichele	A questi lavoratori state sottraendo non un regalo fatto graziosamente dai padroni, ma conquiste, che sono costate in questo Paese lacrime e sangue. L'articolo 18 non vige da sessant'anni; è il frutto delle battaglie degli anni Sessanta, costate morti in questo Paese. E voi le state svendendo. Per andare dove? Qual è il modello che Renzi ha in mente, visto che continua a mentire? È forse quello della Tunisia e del Marocco? Quelle sono le tutele dei lavoratori e il mercato del lavoro cui si rivolge. Noi dovremmo fare concorrenza a quei Paesi, invece di guardare all'Europa, come dicono loro. Guardiamo all'Europa? Si guarda ai Paesi più poveri, dove le multinazionali vanno a saccheggiare l'unica ricchezza che questi Paesi hanno: le braccia, la forza lavoro. Lo vogliono fare anche qui in Italia e lo vogliono fare con voi del Partito Democratico che dopo aver votato questa infame norma vi potete accomodare di là, col partito dei padroni.
2014-10-08	PD	ParenteAnnamaria	Signora Presidente, siamo arrivati al momento finale del percorso del disegno di legge delega, avviato in Commissione lavoro nel mese di aprile. Vorrei richiamare la vostra attenzione sul valore delle riforme e quindi sulla necessità delle riforme per l'Europa, non solo perché il momento è difficilissimo economicamente, ma per il valore delle riforme in sé.
2014-10-08	LN	CentinaioGianMarco	La delega era di competenza delle Camere, che invece ora ricevono dal Governo un documento diverso da quello trattato in Commissione e in Aula, sul quale votano la fiducia: è veramente un'azione diabolica. La debolezza della politica di fronte ad un uomo solo al comando, che dice tutto e il contrario di tutto, imbarazzante, senza un progetto e senza risultati. Mi ricorda personalmente alcuni personaggi che giravano in Europa all'inizio del Novecento.
2014-10-08	LN	CentinaioGianMarco	Una delega spot da vendere agli italiani riducendo gli argomenti ad articolo 18 e TFR, come se bisognasse distinguere tra Mazzola e Rivera. E tutto il resto? Gli ammortizzatori sociali? Il riordino delle forme contrattuali? La detrazione per i coniugi a carico? Colleghi, vogliamo parlare di cose concrete, di quello che ci dovrebbe essere realmente in una riforma del lavoro? Vogliamo rilanciare il lavoro? Ma se lo vogliamo rilanciare davvero, lo facciamo a costo zero creando solo una valanga di nuovi precari per far contenta l'Europa e le multinazionali? Come si può rilanciare il lavoro senza spendere nemmeno un euro? A nostro parere non si può. Quindi, se non ci sono soldi, se non ci sono progetti, il risultato è uno spot da vendere in Europa e a chi è disperato e magari riesce ad attaccarsi ancora a queste promesse. Tagliare il cuneo fiscale, abolire la legge Fornero, usare i miliardi sprecati con l'operazione Mare nostrum per sostenere imprese e lavoratori
2014-10-08	LN	MuneratoEmanuela	e i vostri cittadini, gli italiani, a loro volta in emigranti dell'Europa. Se questo è il futuro che volete per i vostri figli e i vostri nipoti, complimenti! Noi no! Non è quello che vogliamo offrire alla nostra gente.
2014-10-08	M5S	CatalfoNunzia	Oggi la ministra Boschi è venuta in Aula imponendo la fiducia al Senato sul provvedimento e ha presentato un testo conosciuto nei minimi particolari dalla stampa. Infatti, io l'ho ricevuto proprio dalla stampa, e non dal Parlamento. Il Governo obbliga questo organo costituzionale a votare, ricordiamolo bene, una legge delega confezionata ad hoc dal Governo, che conferisce poteri legislativi al Governo stesso (ma vedo che ciò non interessa l'unico rappresentante del Governo presente in Aula). Parlare in questo caso di autoritarismo, per non richiamare altri termini molto in uso in un periodo triste della storia repubblicana, non mi sembra per nulla eccessivo. Agli sbagli sui contenuti si aggiungono quelli sulla forma e sul metodo, presidente Sacconi. Il Governo, quindi, continua a portare avanti la sua televendita, anticipata da altisonanti proclami che viaggiano a mezzo stampa da settimane: articolo 18, o non articolo 18; demansionamento, che forse non c'è o che forse discutiamo nella sede del PD. Ma quello che in quest'Aula oggi il Governo propone di svendere è forse il bene più prezioso, sacrificato sull'altare delle coerenze economiche dettate dall'Europa. È il futuro di milioni di lavoratori delle imprese e dell'economia italiana tutta attraverso una riforma che, negli obiettivi, si propone di superare il dualismo all'interno del mercato del lavoro tra tutelati e non tutelati; tra coloro che godono di tutele piene e chi, invece, ne è escluso. La ricetta del Governo per risolvere la questione è semplice: anziché alzare le tutele ai cosiddetti outsider, ovvero a tutti i lavoratori privi di potere contrattuale, cioè i disoccupati e i precari, si abbassano le tutele per tutti. Come nel più antico dei detti, mal comune mezzo gaudio. Il presidente Renzi vorrebbe far credere agli italiani che il problema principale del nostro mercato del lavoro sia la sua eccessiva rigidità e dispone, come soluzione a tutti i mali, la flessibilizzazione in uscita, dimenticando (diciamo per ingenuità, per non voler parlare di malafede) dei mancanti investimenti sulla forza lavoro in ingresso. Pensare di agire strutturalmente, signori, su un tema così delicato come il mercato del lavoro, collegato in maniera così stretta all'andamento dell'economia italiana, per di più con una riforma a costo zero o quasi, è una scelta miope, per non dire inefficace e controproducente. Per non andare troppo lontano - lo dico ai colleghi che citavano altri esempi - Austria e Germania che hanno investito ingenti risorse economiche in tecnologia, ricerca e sistemi pubblici di collocamento, avranno nel 2015 un tasso di disoccupazione inferiore al 5 per cento. Le riforme - lo dico al Ministro assente -hanno bisogno di scelte coraggiose. Siamo certi che tutti sapete - li studiate tutti i giorni - che l'Italia è indietro sugli indicatori in ricerca e sviluppo rispetto agli obiettivi di Europa 2020. Il nostro è uno degli ultimi Paesi in Europa nel rapporto PIL-ricerca e siamo uno dei pochi ad avere una tendenza negativa. Fatto il preambolo, entriamo nel merito del jobs act, così come lo chiama il Presidente. Il disegno di legge delega, combinato con il cosiddetto decreto Poletti, allungherà a tempo indefinito l'orizzonte temporale della «prova» per il lavoratore, provocando precarietà strutturale, quella che ci rimprovera l'OCSE. Non investe in servizi pubblici per l'impiego. Vi ricordo i 90.000 addetti della Germania contro i 9.000 dell'Italia. Questo dovrebbe essere lo strumento principale per le politiche attive ed è quello che ci chiedeva l'Europa nella raccomandazione del 2 giugno 2014 e lo auspicava - lo dico al presidente Sacconi - lo stesso professore Marco Biagi nel Libro bianco, spiegando l'importanza degli investimenti per la concreta attuazione di politiche attive, di inserimento lavorativo, di formazione e riqualificazione, di disoccupati ed inoccupati. Ma per questo ci vogliono le risorse finanziarie, il cosiddetto potenziamento delle tutele nel mercato. Cosa fa questa legge delega? Crea un ennesimo carrozzone, denominato Agenzia nazionale, che altro non sarà che la riproposizione di ciò che è stata la creazione d'Italia Lavoro, per di più inserendo all'interno gli stessi enti che nel passato hanno sperperato le risorse destinate alle politiche attive del lavoro. Dubito che lo stesso Biagi, se fosse vivo, sarebbe dell'avviso di far nascere un altro ente. Il Governo, inoltre, che cosa fa? Introduce il demansionamento e i controlli a distanza; allarga la possibilità di ricorso al lavoro accessorio; abbassa le tutele contrattuali, senza garantire efficaci tutele del mercato, e non prevede investimenti in politiche fiscali e sociali di sostegno al reddito per i meno abbienti. Ripeto: anche questo lo diceva Biagi nel Libro bianco. Ciò che ha affermato il presidente Sacconi, nel corso della sua relazione, riguardo ad un reddito garantito va in contrasto sia con quanto scritto nel Libro bianco che con la proposta del Movimento 5 Stelle sull'istituzione del reddito di cittadinanza quale misura assolutamente attiva (bisogna leggerla per sapere e non andare così): misura che non è solo reddito, ma che parte dai bisogni primari del cittadino, del disoccupato, per ricostruire i servizi di cui ha bisogno. La nostra proposta mira a creare lavoro, contiene aiuti per le imprese, aiuti per i disoccupati che vogliono tra loro creare imprese; riavvicina il cittadino alla vita economica e sociale della propria città, ma soprattutto dà respiro all'economia del Paese e pone le basi per una vera riforma del lavoro. Parte di quanto contenuto nella proposta è stato presentato proprio nella legge delega, anzi è stata presentata tutta la proposta, ma qualcosa è stato accettato, per fortuna. Sono piccoli passi per aiutare il disoccupato nella ricerca del lavoro e per semplificare la burocrazia delle imprese. Poverine! Parlo del fascicolo elettronico del cittadino, delle banche dati interoperabili e del conferimento dei posti vacanti in un'unica banca dati nazionale. Il Movimento 5 Stelle vi chiede - ve lo chiede perché, senza risorse, non sappiamo come farete - come l'impresa, oltre che naturalmente il lavoratore, possa investire sulla formazione dell'acquisizione di competenze e sulla valorizzazione del cosiddetto human capital, il capitale umano, che OCSE ed Europa 2020 indicano come fattore critico di sviluppo e di successo per le economie continentali con la pseudo riforma che state proponendo a quest'Aula. Sapete bene che, con questa legge, renderete l'annosa questione del precariato da problema contingente a problema strutturale, che è proprio quello che ci rimprovera l'OCSE. E a farne le spese di tutto questo chi sono? Sono i disoccupati di lunga durata, che sono coloro i quali dovremmo invece attenzionare e tutelare (e anche questo ce lo ricorda l'OCSE). Sono quei giovani che hanno un tasso di precarietà pari al 52,5 per cento. E non diteci che la soluzione a tutti i mali è il Programma europeo e nazionale cosiddetto Youth guarantee perché gli italiani ne potrebbero sentire delle belle, compresa la totale non attuazione in talune Regioni, come ad esempio la Sicilia di Crocetta, del PD, di Faraone e di Genovese.
2014-10-08	M5S	GiarrussoMarioMichele	Questo avverrà. Si tratta infatti di politiche suicide, che sappiamo da chi sono dettate, perché conosciamo bene i circoli di Michael Ledeen, dell'ultradestra americana più fascista dei fascisti: sappiamo bene che cosa portano i fautori delle guerre civili in Sudamerica e delle guerre in Medio Oriente. A questo porterà questa scellerata fiducia e il fatto di consegnare il destino di milioni di persone a scatola chiusa ad un'irresponsabile. Solo così si può definire uno che non ha a cuore il nostro Paese, perché se lo avesse a cuore tutelerebbe le donne e gli uomini che lo mandano avanti, invece di consegnarli al grande capitale straniero, come sta facendo. Guarderebbe sì all'Europa, ma a un'Europa che tutela il proprio tesoro, vale a dire la forza lavoro e i cittadini che mandano avanti il Paese: questa è l'Europa cui si deve guardare. E invece no, si guarda ai Paesi del Terzo mondo: questa mattina ho detto che si guarda al Marocco e alla Tunisia; no, questi guardano alla Cina, ed è così che ci vogliono ridurre, come la Cina: pochi privilegiati e milioni di schiavi.
2014-10-08	PD	ZandaLuigi	Dobbiamo riflettere su questo, anche pensando al futuro del nostro Paese e dell'Europa.
2014-10-08	PD	ZandaLuigi	Il presidente Renzi sottolinea spesso che per farci ascoltare in Europa dobbiamo dimostrare di aver fatto tutto il possibile per sanare i nostri punti deboli, per rimediare ai ritardi, per svecchiare lo Stato. Non si tratta di compiti a casa, formula molto dispregiativa, ma di chiudere la stagione del rinvio e del dibattito infinito che da troppe legislature impedisce ogni cambiamento.
2014-10-08	PD	ZandaLuigi	Pensando al futuro dell'Europa ci sono due punti di cui tener conto: l'Europa unita non si farà mai se gli Stati membri non avranno i bilanci in ordine. Ma non si farà nemmeno a rimorchio di una miope politica neobismarckiana.
2014-10-08	PD	ZandaLuigi	VOCE DAL GRUPPO M5S. Perché non hanno Renzi! ZANDA (PD). ...mentre l'Europa c'è dentro sino al collo e non possiamo immaginare né come, né quando ne uscirà. Otto anni fa la crisi ha avuto inizio negli Stati Uniti, ma l'inevitabile contagio tra economie tra loro interdipendenti ha rapidamente esteso la malattia nel resto del mondo. Ci sono ragioni di politica economica e di assetto istituzionale che spiegano questo vistoso squilibrio. La scelta di politica economica dell'Europa è stata l'austerità, come sappiamo. Gli Stati Uniti hanno voluto una politica fiscale espansiva e una politica monetaria aggressiva. Hanno promosso interventi forti della loro Banca centrale e hanno usato massicciamente la spesa pubblica. Così, a fine 2013, a sei anni dall'inizio della crisi, l'economia americana è ripartita con vigore; quella Europea è tuttora in piena stagnazione. Il PIL americano è oggi di sei punti più elevato di quello pre-crisi, la disoccupazione si è ridotta vistosamente e, come abbiamo visto, oggi è al 5,9 per cento. In Europa le cose stanno in modo ben diverso. Il PIL è addirittura inferiore a quello pre-crisi e la disoccupazione è prossima al 12 per cento, le banche non sono ancora risanate e la ripresa è lenta ed incerta persino nella forte e ricca Germania. C'è anche una ragione storica, che riguarda il diverso assetto istituzionale americano, che può spiegare il vistoso differenziale con l'Europa. Gli Stati Uniti sono una grande Confederazione, sono una sola Nazione e hanno un solo Presidente. L'Europa sono 28 Stati indipendenti, senza unità politica, senza una comune vera politica estera, militare, fiscale, di giustizia, senza una Banca centrale di ultima istanza. Ed è proprio questa assenza di unità ad impedirci di uscire dalla crisi secondo le potenzialità del nostro continente ed è la disunione a collocarci ai margini del grande gioco della politica e dell'economia mondiali. VOCE DAL GRUPPO M5S. Tempo!
2014-10-09	LN	TosatoPaolo	Signor Presidente, forse l'informativa del Ministro voleva essere rassicurante, ma di fatto i dati reali non lo sono affatto. Le previsioni dicono che l'epidemia si aggraverà, i decessi stanno aumentando, il contagio non si arresta e si cominciano a registrare i primi casi accertati in Europa e i primi casi sospetti in Italia. Il quadro non è certamente dei più rassicuranti.
2014-10-09	M5S	SimeoniIvana	Il presidente degli Stati Uniti, Barack Obama, ha lanciato l'allerta nonostante la sua Nazione si trovi al di là dell'oceano ed ha inviato risorse e truppe in Africa per aiutare le associazioni umanitarie che stanno strenuamente tentando di contrastare il virus. La direttrice dell'OMS ieri ha dichiarato che sono abbastanza inevitabili nuovi casi di Ebola nel vecchio continente. Vorrei sottolineare che qui non siamo di fronte alla solita psicosi in stile mucca pazza o influenza aviaria; stiamo parlando di un virus aggressivo mutageno che ha già mietuto migliaia di vittime ed ha un tasso di mortalità del 90 per cento. Il rischio è reale, più vicino a noi, che a tutti gli altri Paesi occidentali. Oltre ai controlli in aeroporto, infatti, ricordiamo che attraverso l'Italia arrivano flussi migratori dall'Africa e, quindi, la nostra Nazione, che è la porta dell'Europa, è particolarmente a rischio. So che lei Ministro ha predisposto dei protocolli di sicurezza aggiuntivi per fronteggiare la minaccia Ebola. Ma i protocolli di sicurezza sono attuati? La mia collega della Camera, la deputata Spadoni, le ha chiesto stamattina quali misure state prendendo per tutelare gli operatori di volo. Io, invece, in quanto infermiera, le chiedo quali sono le misure, mi auguro eccezionali ed urgenti, che state prendendo per tutelare il personale medico delle strutture ospedaliere. Le ricordo che in Spagna è stata proprio un'infermiera la prima vittima del contagio del virus Ebola; ciò è avvenuto, pare, a causa della scarsa preparazione formativa e delle insufficienti misure che erano state adottate nell'ospedale spagnolo. Se fossi in lei, Ministro, andrei personalmente nei porti e negli aeroporti a controllare che i protocolli di sicurezza siano attuati: va verificato che in ciascun aeroporto gli operatori siano preparati e le attrezzature le più idonee. Nei grandi porti ed aeroporti ci dovrebbero essere delle esercitazioni per confermare la preparazione degli operatori. Per eliminare il rischio di diffusione del virus sarebbe opportuno predisporre un periodo di osservazione di tutti i viaggiatori che arrivano dai Paesi ad altissimo rischio, anche perché sappiamo bene che il nostro sistema sanitario è in ginocchio e difficilmente sarebbe capace di gestire un'epidemia estesa. Queste sono le nostre proposte. La prevenzione è l'unica cosa che possiamo fare per evitare scenari disastrosi visto che non ci sono vaccini sicuri. Se continuiamo a trattare questa epidemia con sufficienza e non ci impegniamo al 100 per cento rischiamo davvero una catastrofe. L'Ebola ha dai due ai ventuno giorni di incubazione ed il virus è molto aggressivo e non abbiamo sicurezze al 100 per cento che non vi sia una mutazione delle vie di trasmissione anche nel periodo di incubazione. Non vogliamo essere allarmisti, ma dobbiamo prepararci seriamente ed in modo rigoroso, con la prevenzione in tutti i porti ed aeroporti. Per questo suggerisco l'istituzione di un numero verde apposito per l'Ebola, come in passato è stato fatto per altre patologie infettive. Quando abbiamo accettato il mandato ci siamo presi la responsabilità di dare sicurezza ed informare i cittadini. Per questo ripeto: prevenzione, prevenzione, prevenzione. Ministro, concludo l'intervento con una battuta napoletana: «Io speriamo che me la cavo».
2014-10-09	PD	CassonFelice	Sappiamo che quello della libertà di stampa è uno dei gradienti che vengono utilizzati per misurare il cosiddetto grado di civiltà di un Paese, e, se dobbiamo stare a quello che dicono gli organismi internazionali che ripetutamente sono intervenuti anche nei confronti dell'Italia (o per condannarla o per sollecitarla a modifiche normative), ci rendiamo conto che il grado di libertà di stampa all'interno del nostro Paese non è certamente tra i più elevati del mondo occidentale, in particolare delle democrazie moderne. Sono infatti numerosi gli interventi e le sollecitazioni che sono stati rivolti in questo senso da più parti. Ricordo innanzitutto il commissario per i diritti umani, il Consiglio d'Europa, l'OSCE, il relatore speciale delle Nazioni Unite, Article 19 e, da ultimo, anche il Committee to protect journalist di New York. Tutti quanti rappresentavano la necessità di un intervento innanzitutto per eliminare la previsione del carcere per quanto riguarda i giornalisti e la libertà di stampa, ma soprattutto per adeguare la normativa italiana agli standard europei. È indubitabile che il disegno di legge che viene presentato all'esame di questo Senato, così come approvato dalla Camera dei deputati in prima lettura, rappresenti un passo in avanti soprattutto perché finalmente viene cancellata la previsione del carcere per i giornalisti: questo direi che risponde proprio alla necessità di cambio di passo giuridico e sociale. Ci sono però altre sfide e altri punti che dovrebbero essere affrontati e che, com'è stato segnalato anche dalla relatrice, si potranno discutere in quest'Aula. Prima di passare a due indicazioni specifiche, ricordo che, circa un paio di anni fa, ci eravamo trovati all'ultimo caso scottante, incandescente in certi momenti, il caso Sallusti, che riproponeva alla nostra attenzione la vicenda, appunto, del carcere per i giornalisti. Ebbene, era dovuto intervenire nel 2012 il Presidente della Repubblica per risolvere quel caso perché, ancora una volta, il Parlamento non era stato in grado di dare una soluzione urgente e coerente rispetto alle sollecitazioni e agli inviti internazionali. Ricordo che in quel caso, con una misura extra ordinem, fu utilizzato il potere di grazia con la commutazione della pena detentiva in una multa e, contemporaneamente all'uso di questo potere straordinario del Presidente della Repubblica, ci fu una richiesta al Parlamento di modificare le norme sulla diffamazione senza indugio e tenendo soprattutto conto di quelli che erano i richiami europei. Ora, ci arriva dalla Camera dei deputati questo testo, che abbiamo ampiamente discusso e affrontato in Commissione tra tutte le forze politiche insieme al Governo, però siamo convinti che ci sia ancora la possibilità di fare un ulteriore passo in avanti. Mi limiterò a dare un'indicazione, sulla scia di quello che diceva poco fa la relatrice, per quanto riguarda il nodo che in questo momento forse diventa fondamentale, cioè quello delle liti temerarie, sia nel settore civile che in quello penale. Prima di passare a questa illustrazione, però, credo vada segnalato un aspetto che ci viene posto dagli organismi internazionali che ricordavo, cioè la necessità di pensare se non sia proprio il caso, in materia di libertà di stampa e di diffamazione, di eliminare totalmente gli aspetti di natura penale: questo non per non dare tutela al cittadino o a coloro che si possano sentire diffamati o ingiuriati ingiustamente, ma per riportare questa materia nel giusto contorno e per dare un giusto equilibrio. In questo senso è stata presentata la proposta di affidare al Governo una delega per eliminare il delitto di diffamazione, ferma restando la responsabilità civile e il conseguente risarcimento del danno secondo determinati principi che sono chiaramente illustrati all'interno del primo emendamento proposto. Mi rendo conto che la nostra società, il nostro Parlamento non è ancora arrivato al livello di decidere una modifica così perentoria, così netta, eliminando la prospettazione penale relativa al delitto di diffamazione. Ricordo però che questo Senato, così come l'intero Parlamento, soltanto pochi mesi fa (lo scorso anno), ha votato, con ampia maggioranza, una legge che riguardava il sistema penale nel suo insieme e conteneva un invito al Governo, con delega, alla depenalizzazione di tutta una serie di reati. Questo sarebbe uno dei modi per poter arrivare a una razionalizzazione del nostro sistema penale, che è ancora basato sull'impostazione del codice Rocco-Mussolini e che sarebbe ora di portare a un livello di civiltà maggiore. Ora, ripeto, mi rendo conto che il passo che propongo è forse più lungo della gamba, perché invito questo Senato e il Parlamento a cancellare gli aspetti penali relativi a questa materia, però credo sia giunto il momento di portare anche il Parlamento ad una discussione in merito che in ambito sociale e civile tale è già in corso da parecchio tempo. Sostanzialmente, e in via generale, si tratta di cercare di eliminare la materia penale per determinate situazioni, concentrando l'interesse di natura penalistica dello Stato, dell'ordinamento, delle Forze di polizia e della magistratura sui veri nodi, sui veri problemi che generano allarme di natura sociale all'interno del nostro Stato. L'altro punto che voglio semplicemente ricordare è stato citato nella parte finale dell'intervento dalla nostra relatrice e fa riferimento ad una situazione che si vive continuamente, da anni, nel Paese e che riguarda in profondità la libertà di stampa, soprattutto dei giornalisti, e di quelli che lavorano per i piccoli giornali in particolare, che un po' per tutta la nostra penisola, quando si verificano scandali e fatti gravi di cronaca che magari hanno a che fare con l'uno o l'altro potente, con l'una o l'altra forza politica, non si lasciano intimidire preventivamente e, proprio per adempiere al loro dovere di comunicare e di informare, corrono dei rischi seri non soltanto di natura fisica - come talvolta abbiamo visto perché qualche giornalista è stato anche ammazzato - ma anche da un punto di vista processuale, civilistico e penale. Certe volte, purtroppo in qualche caso molte volte, sono stati vittime di intimidazione i giornalisti, in particolar modo della stampa territoriale, che hanno voluto parlare di grandi scandali, magari addirittura in anticipo rispetto alle indagini degli inquirenti, della magistratura e si sono visti recapitare tra capo e collo citazioni in sede civilistica con richieste di risarcimento danni per milioni di euro o addirittura per procedimenti penali con richieste di arresto. Cito un solo caso che in questo periodo è, per così dire, agli onori, o meglio ai disonori della cronaca: quello che riguarda il consorzio Venezia Nuova e lo scandalo MOSE. Proprio in questo caso specifico ci sono stati giornalisti della stampa locale ma anche nazionale che hanno subito citazioni per milioni di euro nel tentativo di intimidirli. Io credo, invece, che a coloro che scrivono fatti veri e riscontrati andrebbe data una medaglia e non dovrebbero essere sottoposti a liti in sede civile oppure a querele temerarie proprio per tutelare quella libertà di stampa di cui dicevo all'inizio e per trovare un punto di equilibrio tra il diritto di pensare e di scrivere e la tutela dell'onorabilità delle persone.
2014-10-09	PD	DeBiasiEmiliaGrazia	Parliamo di situazioni che non conosciamo, di luoghi dove ci sono credenze popolari, una delle quali è, ad esempio, che sia lo Stato a portare il virus. Penso che i commenti siano piuttosto inutili, lo dico con grandissimo rispetto per quelle popolazioni, ma è lì il nodo dello sviluppo distorto del nostro mondo. È lì che c'è l'abbandono massimo ed è lì oggi che dobbiamo assolutamente intervenire. Quindi colgo con grandissimo favore quanto ci è stato comunicato oggi e il comune intento di intervenire non in modo solitario, come Italia, ma come Europa in collegamento con altri organismi internazionali, innanzitutto per fermare lì l'epidemia. Sappiamo infatti perfettamente che se l'epidemia verrà circoscritta minore sarà la possibilità del contagio in altri Paesi. Il virus paradossalmente sarà infatti meno mutageno perché circoscritto. Il secondo punto è quello che riguarda la sicurezza. Anche da questo punto di vista mi permetto di dire che c'è sempre un'ambivalenza. La sicurezza è un valore fondamentale del mondo, ma può anche essere la limitazione delle persone, della loro libertà individuale. Quindi sono fino in fondo d'accordo con il Governo sul fatto di non produrre un allarmismo ingiustificato quanto da quattro soldi. I dati dell'OMS sono infatti molto chiari. È evidente che ci vuole un controllo sull'ingresso dei migranti, come è del tutto ovvio, ma sappiamo anche che la percentuale di rischio relativa ai migranti è molto più bassa di quella relativa alla circolazione normale delle merci e delle persone, come dimostra il fatto che sono persone bianche, occidentali, quelle che sono state contagiate e che quindi, evidentemente, non è un problema legato - ancora una volta - al colore della pelle. Scusate se lo dico, ma credo si possa evitare di usare anche questo per fare razzismo. Con riferimento alla sicurezza, che ho menzionato, va benissimo il rafforzamento dei controlli degli aeroporti e dei cittadini extraeuropei. Il Ministro ne ha parlato e condivido le sue parole fino in fondo, perché in Italia non abbiamo voli diretti, ma solo indiretti, e questo è uno dei grandi problemi, ossia la creazione di un cordone sanitario di monitoraggio, prevenzione, controllo e gestione del rischio. Sono d'accordo inoltre con il fatto che non si possono fare le nozze con i fichi secchi e che la prevenzione ed il controllo richiedono finanziamenti che devono arrivare, esattamente come devono arrivare quelli per la ricerca. Sono orgogliosa di vivere in un Paese in cui vi sono due centri d'eccellenza - l'istituto Lazzaro Spallanzani di Roma e l'ospedale Luigi Sacco di Milano - e sono orgogliosissima che si stia studiando il vaccino in Italia, qui vicino, a Pomezia, oltre che in altri centri. Qualche volta sarebbe bene che valorizzassimo anche questa nostra capacità a livello internazionale e riuscissimo a promuovere la buona ricerca e la buona sanità, magari puntando anche su questo. L'ultima cosa che voglio dire riguarda gli operatori: credo vi sia un rischio per i cittadini e quello più grande - com'è stato detto, e lo condivido - è proprio per gli operatori del mondo sanitario e delle organizzazioni non governative. PRESIDENTE. Senatrice, dovrebbe concludere il suo intervento, grazie. DE BIASI (PD). Sono d'accordo sulla necessità di seguire fino in fondo i protocolli di sicurezza, per cui è inutile spostare i malati dal luogo in cui si trovano, perché questo potrebbe causare una diffusione virale che si può benissimo evitare. Gli operatori, però, sono le prime persone a cui bisogna prestare soccorso e dare la possibilità di fare prevenzione, com'è ovvio, altrimenti, se si ammalano anche loro, la situazione peggiorerà. PRESIDENTE. La invito nuovamente a concludere, senatrice, grazie. DE BIASI (PD). Un'ultima cosa mi lasci dire, signor Presidente, tanto l'Aula mi sembra vuota, quanto attenta, per chi c'è. PRESIDENTE. È un problema di tempi, non di attenzione, come per gli altri colleghi, quindi concluda. DE BIASI (PD). Certo, ma non si può rinviare il problema delle condizioni di salute in Africa e la responsabilità della salute dell'Unione europea - mi permetto di dirlo nel semestre - ha una pecca, ossia il rischio che tutta l'attenzione si sposti solo sul settore industriale. Ritengo invece che dovremmo puntare molto su quello sanitario: ancora una volta, a maggior ragione con Ebola, è del tutto evidente che lo sviluppo è libertà, ma il destino dell'umanità è davvero uno e uno solo .
2014-10-14	M5S	CastaldiGianluca	È inevitabile domandarsi sulla base di quali dati e scenari il Governo avesse elaborato in aprile i dati relativi alla crescita, tenuto conto che oggi siamo in piena recessione. Il Fondo monetario ci dice che l'Italia archivierà il 2014 con un calo del PIL peggiore di quanto lo stesso Fondo monetario aveva previsto in luglio. C'è un'assoluta, totale e perentoria - anzi, direi universale - mancanza di idee e strategie. L'Italia del mentitore Mento a terzi sarà la solita: brucerà risorse, avrà un debito più alto e le persone e i cittadini avranno in mano il solito pugno di mosche. Grisù, il drago Draghi, dice che la priorità spetta alle riforme strutturali. Mento a terzi coglie la palla al balzo e fa approvare il jobs act da chi, in coscienza, doveva combatterlo: il Partito Democratico. Ma siamo sicuri che questo tipo di riforme rappresenti il motore principale della crescita? In Italia, negli ultimi sette anni, ci sono state sette riforme del lavoro, che hanno portato a un tracollo del reddito e ad una crescita esponenziale della disoccupazione. Avete fatto strike. Una curiosità. Negli anni Sessanta il PCI usava lo slogan delle riforme di struttura; adesso lo usano i gestori della finanza europea e gli scendiletto governanti italiani. Slogan che servono a mascherare il vuoto, il nulla e a far digerire ulteriori picconate all'edificio del welfare. Il Movimento denuncia e non propone: sempre questo dite nelle tv. Ecco la medicina: redistribuire il carico fiscale dal lavoro alla rendita, dai poveri ai ricchi; investire sulle piccole opere, non sulle grandi; investire veramente sul capitale umano, sulla ricerca e sull'innovazione; tornare ad avere una politica industriale; sviluppare un welfare e un reddito di cittadinanza che protegga e favorisca al tempo stesso innovazione e flessibilità; rilanciare i redditi e la domanda in tutti i Paesi europei e superare i vincoli fiscali di questa Europa che tutti vogliamo diversa. Ricapitolando: dovete applicare il programma del Movimento 5 Stelle, immediatamente. Le misure adottate dal Governo per far rispettare al nostro Paese i vincoli europei sono un totale fallimento. Tra gli obiettivi principali dell'azione di Governo indicati in questa Nota di aggiornamento figura addirittura l'adozione del decreto sblocca Italia, ennesimo intervento emergenziale, derogatorio ed eterogeneo, che suscita le preoccupazioni della Banca d'Italia, dell' Antitrust e, guarda caso, dell'Autorità nazionale anticorruzione. Si tratta di deroghe introdotte che rischiano - sappiamo che sarà così - di dare un contributo a devastare il paesaggio e dare una mano alle numerose lobby del Paese. Come sempre. Il senatore Girotto, oggi assente, era pronto a darvi la disponibilità delle proprie capacità per una vera rivoluzione energetica.
2014-10-14	M5S	FucksiaSerenella	A Bruxelles, invece, devono ancora digerire la peggiore delle cattive notizie: il rinvio al 2017 del pareggio di bilancio strutturale, un po' l'ennesima dieta rinviata al lunedì successivo. In più, per dare un contentino all'Europa, si paventa, qualora la stabilità dei conti pubblici non torni, un possibile innalzamento delle aliquote IVA e di altre imposte dirette per oltre 12 miliardi nel 2016...
2014-10-14	M5S	MolinariFrancesco	Il quadro macroeconomico delineato, rispetto ai dati dello scorso aprile, risulta infatti caratterizzato da un severo deterioramento, con una revisione al ribasso della stima dell'andamento del PIL per il 2014 e il 2015. Questa prospettazione permette di ricomprendere tra gli obiettivi programmatici del Governo per il 2015 un aggiustamento del deficit strutturale pari a solo un decimo circa di punto percentuale rispetto al 2014. Un rallentamento cioè del percorso programmato di rientro dallo scostamento, compatibile con le regole dell'Unione europea. Un'operazione peraltro che già avevate previsto con il DEF 2014, ma i cui dati ora siete stati costretti a rivedere ulteriormente al ribasso e a distanza di pochi mesi con questa Nota. Ce lo chiede l'Europa, verrebbe da dire. Diversamente, al popolo italiano, si poteva pure continuare a mentire come si è fatto in questi ultimi anni. Diciamoci la verità, non esiste alcun evento eccezionale a giustificare l'attuale cambio di prospettiva che non sia la fisiologica conseguenza dell'inefficacia delle misure prese sinora. L'unica cosa che riveste un carattere d'eccezione è la pervicace mancanza dimostrata di ogni capacità di governo della politica economica. Non sono un economista, ma vorrei ricordare - come ho già detto nella discussione sul DEF di qualche mese fa - che l'intervento della politica nell'economia non è frutto di una scienza esatta, ma di scelte consapevoli e di sistema. Di fronte ai dati prospettatici anche in questa Nota, sembra di trovarci in un Paese postguerra. Il trend negativo dell'indice dei prezzi, unitamente alla caduta della domanda interna (drammatica quella dei beni da investimento) e l'inflazione in calo, ci parla di un sistema in chiara stagnazione economica e in una situazione di depressione conclamata. Questi sono segnali che si dovrebbero attenzionare, perché è in gioco la tenuta del sistema sociale. Per il 2015 abbandoneremo dunque gli obiettivi sul saldo strutturale - finalmente, si potrebbe dire - e sul rientro del debito imposti dal fiscal compact e dalle regole europee, posticipando al 2017 il raggiungimento dell'equilibrio strutturale, ponendo a garanzia però le solite clausole di salvaguardia (inasprimenti automatici di imposte indirette e IVA per raggiungere comunque gli obiettivi di bilancio forse nel 2016-18) che impatteranno, se le aspettative sulla ripresa economica e gli effetti delle vostre manovre non fossero rispettate, in maniera devastante sulla nostra vita. Tutti gli impegni di spesa indicati nella Nota al DEF sono ottenuti da tagli e utilizzando lo scostamento dello 0,7 per cento tra il dato del rapporto deficit -PIL programmatico e quello tendenziale; cifre che sono solo annunciate e su cui si chiede un atto di fede su come verranno reperite, perché non sono indicate le risorse effettive e chiare. Ancora si eccede nell'ottimismo, peraltro, ritenendo che la crescita nel 2015 sarà dello 0,5 per cento (contro lo 0,1 per cento previsto dall'OCSE) e che salirà - così sostenete voi - allo 0,6 per cento grazie agli interventi del Governo (che varranno il doppio nel 2016). Si potrebbe dire: continuiamo ad aspettare Godot. La strategia che emerge dalla Nota è quella miope - mi permetta di dirlo, signor Vice Ministro - di rassicurare nell'immediato ipotecando il futuro. Affermate che solo nel 2016, forse, se tutto va bene, il rapporto tra PIL reale e potenziale potrà ritornare in linea ovvero, in termini numerici, non discostarsi di molto da quello con cui purtroppo chiuderemo quest'anno. L' output gap - a detta di questi esperti - si assesterebbe intorno al -0,4 per cento del PIL potenziale solo nel 2018. Noi dubitiamo - permetteteci di dirlo in modo forte - della fondatezza delle prospettive illustrate quali riferimento stabile per le aspettative economiche di medio e lungo periodo del Paese. Le manovre e le politiche anticicliche non possono non avere ad oggetto il sistema produttivo nazionale, che, allo stato, non è in grado di sostenere alcuna crescita. Come si fa a prescindere dalla produzione industriale se si vuole far crescere il PIL? E come si fa a far crescere la produzione industriale se le imprese sono strozzate da tributi e senza liquidità, drenata da un sistema bancario interessato a trasformarla in pura rendita o a dar luogo a speculazioni finanziarie senza ritorno nell'economia reale? Solo dando luogo ad una politica industriale che guardi all'innovazione di processo e capace di incidere sul nostro sistema produttivo, si potrà cercare di ridare competitività ad un'economia nazionale agonizzante, che ha parimenti bisogno del sostegno di una domanda interna adeguata. Ma come possiamo immaginarlo se abbiamo il progetto dell'agenda digitale ferma al palo? Un sostegno, che diventa vitale per la stessa coesione sociale, unitamente alla necessità di mettere in campo un nuovo meccanismo che aiuti a realizzare quell'eguaglianza effettiva prevista dalla nostra Costituzione. Il reddito di cittadinanza per noi è precondizione per la vera libertà: un meccanismo che deve nascere da un ripensamento e da una riforma dell'intero sistema sociale e che sarà capace - una volta attivato - di produrre anche un effetto volano. Sono questi gli assi fondamentali per una ripresa duratura di un mercato del lavoro che registra un tasso di disoccupazione giovanile ancora al 44,2 per cento. Un esercito di giovani, la maggior parte provenienti da un Mezzogiorno dimenticato ed abbandonato alle mafie, costretto ancora una volta ad emigrare per sopravvivere. Un territorio, quello meridionale, che potrebbe costituire un formidabile serbatoio di risorse da mobilizzare per il benessere di un intero Paese e che, ancora una volta, avete abbandonato.
2014-10-14	M5S	ScibonaMarco	Presidente, colleghi, lo scorso sabato 4 ottobre, nel corso di una conferenza stampa a Torino, i tecnici del movimento No Tav hanno illustrato alcuni documenti ufficiali che smentiscono la dichiarazione del ministro Lupi e del commissario straordinario della nuova linea Torino-Lione, l'archiettetto Virano. Mentre i due ripetono continuamente che i lavori di realizzazione del tunnel geognostico di Chiomonte termineranno il 31 dicembre 2015, il Ministero delle infrastrutture scrive come data finale il 2017. Non basta. Un recente appalto europeo di LTF (la società mista franco-italiana incaricata del lavoro) indica addirittura dicembre 2016. Ad oggi, dopo quasi due anni di lavoro, è stato raggiunto il 17 per cento dell'avanzamento lavori. È difficile che il restante 83 per cento possa essere scavato in 15 mesi, e questo conferma le previsioni del Ministero e di LTF, smentendo assolutamente il Ministro e il commissario. Le conseguenze del ritardo saranno gravi. Infatti la UE, che nel 2013 ha già ridotto il suo finanziamento a causa dei ritardi tecnici e amministrativi, ha stabilito che pagherà soltanto le opere realizzate fino al 31 dicembre 2015. Se - come è probabile - a quella data sarà eseguito solo il 50 per cento, il mancato introito sarebbe nell'ordine di 32-33 milioni di euro, milioni che ricadrebbero interamente su Francia e Italia, a meno di abbandonare l'opera a metà, presentimento che si fa sempre più pressante. Inoltre, è notizia di oggi che il presidente della Commissione trasporti del Parlamento europeo Michael Cramer ha dichiarato che non è assolutamente detto che l'Europa cofinanzierà il 40 per cento della tratta transfrontaliera, perché l'opera non è prioritaria. Per l'Europa la priorità è l'andamento Nord-Sud (ripeto Nord-Sud e non Sud-Nord) perché la parte del Terzo valico non è comprensiva della grande rete Ten-T. Quindi, non si capisce - poi sul Terzo valico ci sarebbe da parlare - come andranno a finire questi lavori, compresi quelli del tunnel di base. Poiché non è immaginabile che uomini di alto onore come il ministro Lupi e il commissario Virano mentano consapevolmente, delle due l'una: o ignorano i documenti ufficiali, che invece dovrebbero conoscere e verificare; oppure sono stati mal informati dai loro collaboratori. In entrambi i casi, per salvaguardare almeno la loro stessa dignità, dovrebbero dimettersi dai loro incarichi. Consentitemi, però, ritornando sul Terzo valico, di sottolineare come oggi, in Commissione, io e il collega Cioffi, ma anche la maggioranza, abbiamo chiesto una audizione urgente per quanto riguarda il contratto COCIV. Quattro giorni fa, infatti, durante l'alluvione di Genova, anche a Fegino si è verificato un mezzo disastro, per fortuna senza morti: un Frecciabianca è deragliato. Guardando le foto che si vedono nei vari siti giornalistici, appena sopra il treno deragliato si vede il cantiere del Terzo valico, con la dorsale di una collina appena disboscata. Quindi, è lecito pensare che sia proprio quel disboscamento la causa del deragliamento del treno e di questo vorremmo avere chiarezza. Abbiamo anche chiesto una audizione urgente del consorzio COCIV in Commissione.
2014-10-14	PD	GuerrieriPaleottiPaolo	Più volte in quest'Aula abbiamo stilato una sorta di diagnosi del perché la drammatica crisi vissuta dall'Europa e dall'Italia sia stata interpretata male dalle autorità di politica economica e da Bruxelles, scambiando le cause con gli effetti, applicando medicine sbagliate, ovvero una eccessiva dose di austerità fiscale, come sappiamo, con i risultati che sono sotto gli occhi di tutti. In fatto di terapie, quindi, c'è bisogno di una discontinuità profonda rispetto al passato e ritengo che la partita sia più che mai aperta. Credo che questo abbia un'implicazione importante per il nostro Paese.
2014-10-14	PD	GuerrieriPaleottiPaolo	Signora Presidente, considero importante innanzitutto il fatto che molti degli interventi hanno riconosciuto come, sia nella Nota di aggiornamento del DEF sia domani con il varo della legge di stabilità, la posta in gioco sia davvero molto alta. Io la sintetizzerei nel modo seguente: da un lato il rapporto del nostro Paese innanzitutto con l'Europa e i mercati internazionali, dall'altro la necessità, per un'economia come la nostra, di ritrovare un percorso di crescita, dopo una pressoché ininterrotta recessione durata tre anni. Pertanto, su questi due punti vorrei fare brevissime considerazioni.
2014-10-14	PD	ZanoniMagdaAngela	Perché ciò avvenga è interesse di tutti i recuperare un senso di condivisione nazionale della durezza di questa sfida e interesse di tutti favorire il raggiungimento degli obiettivi di ritorno alla crescita e di cambiamento del Paese. Per questo spero che le proposte di risoluzione della maggioranza trovino l'appoggio non solo della maggioranza stessa, anche per andare in Europa più forti.
2014-10-14	PD	ZanoniMagdaAngela	Signor Presidente, senatrici e senatori, la Nota di aggiornamento del Documento di economia e finanza (DEF) costituisce un importante documento di programmazione della politica economica e di bilancio. Essa aggiorna, tenendo conto del mutato quadro macroeconomico internazionale e nazionale, gli impegni assunti nel DEF sul piano del consolidamento delle finanze pubbliche e gli indirizzi sul versante delle diverse politiche pubbliche adottate dall'Italia per il rispetto del Patto di stabilità e crescita europeo ed il conseguimento degli obiettivi di crescita definiti nella strategia Europa 2020.
2014-10-15	M5S	MoroneseVilma	Signora Presidente, come Movimento 5 Stelle ci siamo più volte pronunciati sulla assoluta inefficacia del decreto-legge n. 136 del 2013 (cosiddetto decreto sulla Terra dei fuochi), che il Governo presentò come soluzione immediata. Per di più, a distanza di dieci mesi dalla conversione in legge di quel decreto, neanche le misure da noi ritenute inadeguate (e che lo sono tuttora) sono state applicate. Delle frasi ad effetto, dei bei discorsi, delle parole di circostanza, i cittadini campani e gli italiani sono stanchi. Per questo voglio comunicare a quest'Aula che abbiamo presentato l'interrogazione 3-01282 sui centri di compostaggio in Campania. Considerate le multe salatissime cui siamo stati sottoposti in Europa per la disastrosa gestione dei rifiuti in Campania, considerato che i centri di compostaggio sono indispensabili per gestire la frazione umida, che rappresenta ben il 30 per cento dei rifiuti urbani prodotti, chiediamo al Ministro di farci conoscere, in relazione ai centri di compostaggio presenti in Campania, quali sono funzionanti; i motivi per i quali alcuni risultano pronti ma non avviati; qual è ad a oggi lo stato dei lavori di quelli non ancora ultimati e le date di previsione di ultimazione; perché, dei centri previsti nei piani regionali, alcuni risultano ancora solo su carta e, per questi, quando è previsto l'inizio dei lavori. Infine, chiediamo di sapere quali erano i costi previsti e quali sono, ad oggi, i costi realmente sostenuti, anche per le strutture in fase di realizzazione. Chiedo al Ministro una risposta urgente e puntuale alle domande poste, perché i cittadini sono stanchi delle chiacchiere e delle promesse.
2014-10-15	LN	BisinellaPatrizia	VOCE DAL GRUPPO LN-AUT. Brava! Vergogna! BISINELLA (LN-Aut). Che le nostre frontiere vanno chiuse e protette, che devono essere attuati i respingimenti e gli allontanamenti, come peraltro ha fatto solo una settimana fa la sveglia Spagna, che ha rifiutato nel giro di poche ore 2.000 sbarchi. Questo è l'unico modo per far capire in Europa e agli Stati membri che devono anche loro accollarsi il problema e dare una mano nella gestione di un fenomeno migratorio senza precedenti! VOCE DAL GRUPPO LN-AUT. Brava! È giusto! BISINELLA (LN-Aut). Bisogna passare ai fatti, basta andare in Europa solo a chiacchierare! E lo diciamo chiaro a chi ci lancia accuse, sempre strumentali e demagogiche, di razzismo e quant'altro, riportando i numeri di cui ho parlato: i richiedenti asilo, coloro che davvero hanno titolo di protezione umanitaria perché fuggono da guerre e situazioni di grave minaccia per la loro vita e che vanno certamente e doverosamente aiutati, sono solo una minima parte di coloro che sbarcano. I numeri del Ministero dell'interno dicono che su 135.000 sbarchi le domande di protezione internazionale sono state 35.000, le richieste accolte per lo status di rifugiato politico sono solo 3.784! Allora di cosa stiamo parlando? Su 130.000 sbarchi la richiesta di asilo è stata accolta unicamente per 3.784 persone? Queste sì vanno tutelate, ma tutte le altre no: sono immigrati clandestini. Lo ha dichiarato il Commissario europeo. È giusto che gli altri Stati si occupino del problema e noi lo chiediamo e lo chiederemo a gran voce sabato prossimo in piazza a Milano tra la gente. Lo diciamo chiaramente e apertamente.
2014-10-15	LN	ConsiglioNunziante	Non pensino però quelli che ci ascoltano da casa che questi soldi arrivano dall'Europa. Sono 130 milioni che l'Europa assolutamente non ci dà, anche perché questa cooperazione, di cui si parla sempre, tra i 27 Stati, in questi casi, non è assolutamente pervenuta. Sono soldi nostri, direi soldi nostrum, che vanno a rimpinguare le spese folli di un'operazione umanitaria che non ha precedenti, perché l'impostazione che è stata data da questo Governo, partendo addirittura dal Governo Letta, è stata deficitaria e quanto meno velleitaria nelle posizioni che ha preso. Non ha altresì precedenti perché sono entrati in questo Paese 150.000 individui. Lo avevamo già denunciato nell'ottobre dello scorso anno più volte, ma né Letta, né i suoi successori hanno capito cosa stava succedendo e non hanno voluto affiancare all'operazione di soccorso in mare una decisa azione di prevenzione e deterrenza volta a colpire le basi di trafficanti di uomini sul territorio libico. Azione che, era già avvenuta ed era stata considerata una cosa non positiva, anche se poi si era rivelata una trovata geniale, peraltro, all'epoca del Governo Berlusconi con l'allora ministro Maroni, quando si andò direttamente sul posto a contrattare, stante l'incapacità per l'Italia di accogliere questi soggetti. Ce n'è per tutti, signor Presidente. Ce n'è per tutti i 27 Paesi che hanno avuto l'incapacità di dare una mano anche con Frontex. Si sono inventati tutti i nomi di questo mondo per cambiare il nome al problema, ma il problema rimane. Come abbiamo fatto stamattina, anche all'epoca avevamo denunciato tutta la questione legata alla sicurezza o all'insicurezza ormai del nostro sistema sanitario. Avevamo denunciato la questione della TBC già qualche mese fa e ci avete dato dei razzisti. Abbiamo denunciato stamattina anche la questione dell'Ebola che sta scompigliando un po' le carte a parecchi Stati, non solamente americani, ma anche europei, per l'incapacità di tenere ferma la barra dritta per far sì che i controlli siano assolutamente puntuali e necessari. Faccio riferimento e colgo l'occasione per ricordare una mozione approvata nel Consiglio regionale della Lombardia, con la quale si chiede di dotare gli aeroporti lombardi di termometri digitali per la rilevazione della temperatura corporea a distanza, come quelli utilizzati negli Stati Uniti, e da non da un mese a questa parte, e sottoporre ad un monitoraggio di circa venti giorni i passeggeri provenienti dall'Africa. Questa mozione, signor Presidente, è stata spedita al presidente del Consiglio Renzi e siamo proprio curiosi di vedere che tipo di risultato avrà. Che il decreto fosse un omnibus si era capito da parecchio, ma che vi fosse una disomogeneità di materia lo si è capito solamente dopo, perché si è cercato veramente d'intraprendere la via del finanziamento ad un Ministro dell'interno che, con una cifra di 130 milioni, non farà altro che accontentare ancor più chi ha voglia di mettersi su un barcone e trasferirsi in questo Paese. Continuiamo a raccontarci la storia dell'orso, ossia che questi soggetti vogliono andare in Nord Europa: quando però arrivano ai confini dell'Austria o della Francia - per non parlare della Svizzera - vengono rimbalzati, come tutti sanno. Vi è una questione legata anche al fatto che quando ci eravamo mossi, nella passata legislatura, per bloccare sul nascere le partenze, il risultato era stato ottimo. Poi, però, ci siamo messi in mente di andare a bombardare la Libia, per questioni legate a quel posto al sole che nel ventennio aveva caratterizzato alcune idee e politiche bislacche. Ci troviamo così in una situazione in cui circa un milione di soggetti sta sulle coste per spingere ed entrare in questo ventre molle dell'Europa che è l'Italia. Ci abbiamo anche messo del nostro, perché siamo maestri a far pensare a tutta questa gente che qua c'è tutto quello che vuole e che può ottenere tutto. Mi chiedevo, però, anche quante altre cose sarebbe stato possibile fare con tutti i soldi spesi per l'operazione Mare nostrum. Daremo molta visibilità alla questione sabato 18 ottobre prossimo, quando verso sera a Milano avrà luogo una grande manifestazione organizzata dalla Lega proprio contro questi sbarchi e l'operazione Mare nostrum, «Stop ai clandestini». Cercheremo di capire la risposta della gente, perché sembra che i cittadini non abbiano alcuna voce in capitolo, mentre noi li solleciteremo, tra le altre cose, anche con un nostro referendum. Mi chiedevo dunque, signor Presidente, quante cose si sarebbero potute fare e si potrebbero fare con tutti quei soldi, anziché spenderli per conto nostro in un'operazione in cui tutti gli Stati europei dicono che siamo bravissimi (e lo credo bene!). E quanti ne spenderemo ancora per un problema che è ben lontano dall'essere risolto? Anzi, visto che la cosa è diventata abbastanza semplice - si tratta di andare avanti e indietro - è chiaro che gli spostamenti verso l'Italia saranno sempre maggiori. Forse avremmo avuto qualche soldo per le nostre aziende da salvare, per qualche tassa in meno, per i giovani - tra i quali i disoccupati ammontano al 44 per cento - e per quel 14 o 15 per cento di disoccupati a livello nazionale, tra cui molta gente che non troverà facilmente una ricollocazione essendo in una fascia d'età tra i 50 ed i 55 anni. Ebbene, il 18 ottobre faremo una grande manifestazione, questo è estremamente chiaro. Sarà una manifestazione che porterà in piazza a Milano tantissima gente, che magari non ha nemmeno votato la Lega, ma che verrà a sentire il nostro verbo. Ne siamo estremamente fieri, perché rappresenta una capacità di pubblicizzare qualcosa che per i buonisti e i salotti buoni dev'essere assolutamente taciuto, e a cui noi invece daremo fiato...
2014-10-15	PD	LumiaGiuseppe	Signora Presidente, colleghi, questo provvedimento interviene su due questioni di notevole portata: la sicurezza dei cittadini quando partecipano a manifestazioni sportive, più comunemente conosciuta come sicurezza negli stadi, dentro e fuori, e l'emergenza umanitaria nei confronti di profughi che, colleghi, hanno diritto alla protezione internazionale. Naturalmente, quella della sicurezza è una sfida che oggi caratterizza la nostra società, è una sfida di cui si parla negli ultimi anni, sicuramente un diritto di nuova generazione, un diritto di rango costituzionale, un diritto da ammettere via via nel nostro sistema normativo. Con questo decreto, si affronta in particolare il tema della sicurezza negli stadi, nelle attività sportive. Questo argomento, colleghi, è stato solo sfiorato negli anni passati, fino a quando nel 2007 si toccò l'apice della violenza con l'uccisione dell'ispettore di polizia Filippo Raciti: ricorderete quelle drammatiche sequenze che tutti abbiamo visto in tv, fu durante gli scontri connessi alla partita di calcio Catania-Palermo. Le indagini, anche in quell'occasione, hanno confermato ciò che sapevamo e sottovalutavamo, quello che si vedeva e si ometteva di denunciare: il collegamento di settori della tifoseria con la criminalità comune, ma anche con la criminalità pseudoeversiva e con la stessa criminalità mafiosa. Colleghi, tre furono le risposte principali allora, nel 2007: l'arresto in flagranza differita, un generale inasprimento del DASPO e, dal 2009, la tessera del tifoso, con risultati discreti. Si è invertita una tendenza, tanto che si è constatato un certo calo della violenza in occasione delle manifestazioni sportive. Di recente, si è notata una ripresa, quasi che si sia raggiunta una certa assuefazione alla cura che allora, dal 2007, si era immessa nel nostro sistema e si è ripresa una certa dinamica violenta. È ritornato anche l'omicidio (si veda la vicenda del giovane tifoso del Napoli Ciro Esposito, colpito il 3 maggio scorso prima della gara tra il Napoli e la Fiorentina, finale di Coppa Italia). Si riprende pertanto la via intrapresa nel 2007 per migliorare e garantire un più elevato livello di sicurezza. Naturalmente, rimane aperta la necessità di supportare meglio l'ammodernamento degli stadi e delle aree limitrofe. Nel decreto, c'è un fondo che migliora questo aspetto, ma il Paese non è ancora in grado di competere con quello che è avvenuto in altri Paesi europei, dove gli stadi sono diventati una grande risorsa di socializzazione, di svago, con la presenza di famiglie con molti, molti bambini. Si prevede anche la responsabilizzazione crescente delle società sportive, un aspetto che apre delle piste nuove, ma che deve essere ancora di più ampliato. Le società sportive sono una risorsa, naturalmente devono accettare una sfida: la sfida della legalità, che deve coniugarsi con l'economia sportiva. Economia e legalità non sono separate e non devono essere separate quando si organizzano attività sportive e quando si struttura la vita dei tifosi dentro le attività sportive. Inoltre, nel decreto è prevista anche la crescita dell'organizzazione delle società sportive, perché noi crediamo che i tifosi debbano conoscere non solo la linea del rigore, il rigore più duro possibile, ma anche la via culturale, la pratica della non violenza nella stessa tifoseria organizzata. Ma sappiamo anche che è necessario colpire la frode sportiva, segno della corruzione spesso e ripetutamente emersa negli ultimi decenni nel mondo del calcio. Anche qui, rigore massimo, perché quando la corruzione e le partite truccate vengono fuori, l'effetto è devastante, la credibilità si abbassa e naturalmente anche il mondo sportivo viene letto con gli occhiali di sempre: il Paese, l'Italietta, dove si organizzano eventi di un certo peso e poi, alla fine, si incontra la corruzione. Ecco perché il decreto-legge interviene per estendere l'ambito di applicazione dell'arresto in flagranza differita durante o mentre si svolgono manifestazioni sportive; aumenta le pene per il reato di frode in competizione sportiva contro la corruzione; inserisce per le società il divieto di corrispondere contributi, agevolazioni o di distribuire titoli di accesso a soggetti condannati per la contraffazione e la vendita abusiva degli stessi titoli, nonché ai soggetti destinatari di DASPO. Il decreto prevede anche l'ampliamento dell'ipotesi di reato di violazione del divieto di introdurre negli stadi striscioni incitanti alla violenza e dà al Ministero dell'interno la possibilità di chiudere per gravi motivi di ordine pubblico la parte di stadio destinata ai tifosi ospiti. Si inasprisce inoltre nel decreto la disciplina del DASPO, aumentandone la durata per recidivi ed estendendola anche per le condotte di gruppo in Italia e all'estero, naturalmente per la partecipazione attiva a episodi di violenza, minaccia ed intimidazione. Alla Camera si è inserita una disposizione che ha fatto molto discutere, ma onestamente questa disposizione in Italia semmai è in ritardo, visto che è presente in tutti i principali Paesi dell'Unione europea. Mi riferisco alla previsione che una quota, compresa tra l'1 e il 3 per cento degli introiti derivanti dalla vendita dei biglietti negli stadi, sia destinata a contribuire a coprire i costi sostenuti dallo Stato per la sicurezza e l'ordine pubblico, con particolare riferimento al pagamento degli straordinari e delle indennità di ordine pubblico per le Forze dell'ordine. Si parla di una cifra ragguardevole, di circa 25 milioni di euro. È una strada semmai da ampliare, naturalmente con uno Stato che incentivi la crescita economica delle società sportive. L'altro aspetto affrontato dal decreto-legge è costituito dalla crescita dei flussi migratori, accelerati dalla crisi presente nei Paesi del Mediterraneo, con l'aumento della domanda di protezione internazionale di ben il 139 per cento negli ultimi sei anni. Certo, colleghi, il nostro Paese è chiamato a una durissima prova nell'accoglienza e nella protezione di quegli immigrati che hanno diritto ad essere riconosciuti come rifugiati. Di recente abbiamo ricordato quel tragico avvenimento che un anno fa ha visto consumarsi la strage degli immigrati che tentavano di raggiungere l'isola di Lampedusa. L'Italia si è commossa, la politica pure, ma poi alla fine abbiamo spesso ripreso uno stantio dialogo che si trasforma in conflitto anche in quest'Aula parlamentare, con l'utilizzo di un linguaggio e di un approccio che non dicono la verità. Si nasconde che abbiamo, appunto, un dovere di protezione internazionale dei richiedenti asilo e dei rifugiati; si nasconde che l'accoglienza, quella rigorosa e seria, non è un limite per un Paese, ma è segno di una grande civiltà che nella società oggi abbiamo e che raramente affiora nel dibattito politico. Se è vero che il problema deve essere affrontato in maniera ampia e deve vedere l'Europa e la comunità internazionale più presenti, questo non può però deresponsabilizzarci e farci comportare da vigliacchi. Gli immigrati sono essere umani, meritano rispetto e protezione. I trafficanti di esseri umani, colleghi, sono il problema da colpire con durezza e con la massima severità. In questo decreto si prevedono anche risorse messe a disposizione delle Forze dell'ordine: sono poche, ma anche delle ottime risorse. Il Partito Democratico ha voluto che si costituisse anche un fondo per fare in modo che la Polizia di Stato e i Vigili del fuoco potessero ammodernarsi. Si sono anche sostenuti quei Comuni sulle cui spalle pesa interamente l'accoglienza, facendo in modo che si creassero dei fondi nazionali cosicché vi fosse, anche da questo punto di vista, una responsabilità condivisa e non delegata solo ai Comuni siciliani che, debbo dire, stanno dando una prova eccezionale di valore, di abnegazione, oltre che di impegno finanziario ed economico. Colleghi, siamo quindi di fronte a un decreto-legge che dobbiamo approvare. Il Partito Democratico vota la fiducia perché ha delle idee e ritiene che la sicurezza e la protezione degli immigrati non solo siano un dovere, ma anche un impegno democratico a cui assolviamo volentieri.
2014-10-16	PD	GinettiNadia	E, pur tuttavia, il rapporto 2012 del CEPEJ, European Commission for the efficiency of justice del Consiglio d'Europa, certifica che la spesa per la giustizia civile in Italia è superiore alla media degli altri Paesi membri, ma con il 50 per cento in meno circa di magistrati e di personale amministrativo. Occorre pertanto anche in questo settore una revisione della spesa che assicuri una miglior organizzazione e gestione delle risorse a partire dal completamento dell'organico, anche con una semplificata mobilità obbligatoria tra personale appartenente alla pubblica amministrazione e con la riorganizzazione degli uffici del giudice in senso manageriale, anche per liberare i giudici da compiti amministrativi che non sono propri. In questa direzione, in Italia abbiamo buoni esempi, buone pratiche: da quelle di Torino a quelle del centro Italia.
2014-10-16	PD	GinettiNadia	Non c'è garanzia di imparzialità, indipendenza e terzietà, se non c'è buon andamento ed efficienza anche nella giustizia, che rimane e deve rimanere servizio dello Stato a tutela delle parti più deboli e a tutela dell'uguaglianza dei cittadini di fronte alla legge, nella prospettiva non lontana (dicembre prossimo) dello scadere del periodo transitorio del Programma europeo di Stoccolma di creazione di un unico e rafforzato spazio europeo di libertà, sicurezza e giustizia, privo di frontiere interne e privo di permanenti disparità nazionali rispetto ad equità e garanzie minime di tutela dei diritti fondamentali. Non possiamo farci trovare impreparati a questa scadenza, per recuperare credibilità in Europa ma, soprattutto, per riconquistare la piena fiducia di cittadini e imprese. Questo è solo un primo passo.
2014-10-16	PD	PagliariGiorgio	Di fronte a tutte le riforme giuste che ci vengono presentate come le riforme che ci portano in Europa e ci rendono appetibili per l'economia mondiale, io continuo a pensare che quella della giustizia sia la più importante. È evidente che con un sistema giudiziario come il nostro non c'è appeal per i mercati finanziari e per gli operatori economici, che hanno bisogno di tempi celeri e non possono pensare di dover attendere cinque o sei anni per sapere se una causa di licenziamento avrà un esito positivo o negativo. Penso, inoltre, al riflesso che potrà avere una giustizia efficiente, che decida nei tempi dovuti e che quindi dia la certezza del diritto e della sua applicazione. Essa incide profondamente anche sul costume sociale italiano, nonché sul livello della corruzione nel nostro Paese. Mi pare che sia di tutta evidenza che, quando una decisione di merito in un ricorso amministrativo, per esempio, arriva - se va bene - dopo dieci anni che il provvedimento amministrativo è stato impugnato, avremo una sentenza inutile, perché quel provvedimento illegittimo avrà prodotto i suoi effetti e, se frutto di un reato, avrà prodotto tutti gli effetti illeciti che doveva produrre e la sentenza rimarrà lettera morta, ma soprattutto rimarrà lettera morta la tutela dell'interesse di colui che ha agito. E quando si fa ricorso alla giustizia civile per eludere, ad esempio, gli obblighi di pagamento, con tutte le ricadute che ciò determina - penso alle imprese che possono fallire perché non ricevono le somme loro dovute - ci rendiamo conto di quanto sia drammatica la situazione e di quanto sia necessario approcciare il problema non attraverso la strada della deflazione del lavoro giudiziario, ma attraverso quella dell'efficientamento del sistema. È evidente, infatti, che possiamo prevedere anche un ruolo più ampio per la cosiddetta giustizia privata, ma soltanto nel momento in cui abbiamo un sistema giudiziario - quello consacrato dalla nostra Costituzione - che è in grado di rispondere alla domanda di giustizia, nei tempi e con l'efficienza dovuti. Non possiamo pensare che il nostro sistema giudiziario possa essere coerente con la nostra Costituzione, se non realizziamo questo obiettivo. Ci deve essere una macchina della giustizia che sia in grado di rispondere nei tempi dovuti a tutta la domanda di giustizia. Su questa premessa ci può essere poi il ricorso agli arbitrati, alla negoziazione assistita o ad altre forme che decentrino l'esercizio della funzione; senza questa base, però, credo che queste forme alternative non siano del tutto coerenti con la Costituzione, ma, soprattutto, sono forme che, anziché affrontare e risolvere il problema, in qualche misura lo lasciano esattamente com'è. Un'ultima considerazione. Credo che il tema dell'arretrato civile sia assolutamente rilevante. Non possiamo far ripartire la macchina della giustizia civile se non eliminiamo i 5,4 milioni di processi pendenti. Mi auguro che in altri provvedimenti successivi sia prevista una misura che aggredisca davvero questo problema, perché la semplice ipotesi del ricorso all'arbitrato non è, a mio modo di vedere, quanto meno sufficiente. Il ricorso all'arbitrato pone anzitutto un problema: il costo dell'arbitrato. Mi auguro che, da questo punto di vista, ci sia la previsione che le tariffe siano mantenute ai minimi tabellari. Ma c'è un altro tema: tutta la microgiustizia, dal punto di vista dell'entità delle cause, è destinata in questo modo a rimanere nell'arretrato e probabilmente a non avere una soluzione. Non vedo infatti come chi abbia una questione da risolvere la cui cifra ammonti a 10.000 euro, per fare un esempio, possa pensare di andare davanti a tre arbitri. Non vedo come possa pensarsi che, quando c'è una causa per una servitù di passaggio, si vada davanti a tre arbitri. Allora, sotto questo profilo, torna il tema dell'articolo 24 della Costituzione, torna il tema del diritto di azione e torna il tema del diritto alla tutela dei propri diritti. Quindi ritorna centrale, anche rispetto alla questione dell'arretrato, la previsione di una misura che garantisca la pianificazione dell'abbattimento dell'arretrato civile. In questo decreto non c'è una misura di questo tipo, perché prevedere l'abbattimento dell'arretrato civile vuol dire prevedere canali di pianificazione e quindi tempi certi per lo smaltimento di questo arretrato. Credo che, da questo punto di vista, ci sia da pensare all'utile ricorso anche ai magistrati onorari.
2014-10-21	M5S	FucksiaSerenella	Volteremo pagina in tema di difesa del suolo e prevenzione del rischio idrogeologico solo quando la questione sarà affrontata trecentosessantacinque giorni all'anno, e non - come puntualmente sta avvenendo - solo dopo le tragedie, con il teatrino del senno del poi, di cui sono piene le fosse! Dopo ogni calamità, con la risonanza dei media, scatta la fase 1, quella post -evento, dove prevalgono i drammi, le emozioni, lo scambio di accuse generalizzato, le richieste di aiuto, le giustificazioni senza senso, l'assunzione di impegni che non saranno mai portati a compimento e lo stanziamento di soldi che improvvisamente sono disponibili. Poi? Poi arriva la fase 2, quella senza microfoni e a telecamere spente. Ma anche quella in cui ci sono i soldi da gestire. I miei colleghi probabilmente sanno che, proprio a causa delle frequenti esondazioni del fiume Misa, sin dagli anni Ottanta, con le allora risorse del FIO (Fondo investimenti e occupazione) furono stanziati circa 16 miliardi delle vecchie lire per il progetto delle casse di espansione e laminazione del Misa. Il progetto fu predisposto dalla società Aquater del gruppo ENI, ma mai realizzato, ostaggio del ping pong istituzionale. Seguitemi: dopo una fase di prima gestione regionale, la stessa Regione delega il Comune di Senigallia. Il Comune, dopo anni di stallo, restituisce la delega della realizzazione dell'opera alla Regione. Successivamente la Regione Marche trasmette la delega alla Provincia di Ancona. Questa nel 2009 finalmente approva il progetto definitivo (in realtà, è un altro progetto, con un costo di 130.000 euro). Nel 2010 ha inizio la procedura di valutazione di impatto ambientale, che si conclude l'anno seguente, nel 2011. Ora siamo a fine 2014, e nulla è stato realizzato. Nel frattempo a maggio esonda il fiume e provoca tre morti e 100 milioni di danni! Ora rieccoci qua, in questo macabro gioco dell'oca, a passare nuovamente dal via. Il presidente Renzi, cui piace citare sempre la Germania come esempio illuminato da seguire, dimentica di guardare a Berlino anche per quanto riguarda le politiche ambientali e di tutela del territorio. Il Governo della Merkel, infatti, sul tema ha indicato un grande obiettivo: arrivare al consumo zero di territorio nel 2050. E in Italia? Qui, nonostante non ci sia stato Ministro dell'ambiente negli ultimi anni che non abbia gridato, specie di fronte a disastri già avvenuti, quanto sia «urgente» una legge, ancora niente. Il Movimento 5 Stelle ha presentato una proposta di legge che prevede l'azzeramento del consumo di suolo, ci sono anche altre proposte; che ne dite di calendarizzarle, una buona volta? È assurdo dover ricominciare ogni volta daccapo, a disastro avvenuto. Davanti a proposte ragionevoli, operative, consone, per la tutela del territorio, il Movimento 5 Stelle le appoggerà. Davanti a provvedimenti anti-ambientalisti come lo sblocca Italia (o sfascia Italia), che dice sì alle trivellazioni e alla deregulation per il consumo del suolo, non potremo che opporci a oltranza. Nel frattempo con questa mozione chiediamo che il Governo si impegni: in primo luogo, a disporre contributi per la riparazione, il ripristino o la ricostruzione degli immobili danneggiati; in secondo luogo, ad escludere dal Patto di stabilità le risorse per far fronte all'emergenza alluvionale (a questo proposito, esprimo solidarietà a Enrico Rossi, giovane sindaco di Cartoceto, un paese di 8.000 abitanti in provincia di Pesaro e Urbino, che al grido: «Non voglio un'altra Genova», la scorsa settimana è rimasto issato su una gru in sciopero della fame, per segnalare a tutti il ritardo nell'inizio dei lavori di ricostruzione delle mura della città, danneggiate da un'alluvione di due anni fa: ritardo dovuto proprio a Patto di stabilità, pastoie burocratiche, ricorsi giudiziari); in terzo luogo, a predisporre un programma nazionale di messa in sicurezza del territorio; in quarto luogo, a potenziare il coordinamento dei diversi enti ed organismi che hanno competenza sulla manutenzione del territorio; in quinto luogo, a trasferire le risorse dall'emergenza alla prevenzione semplificata. Sono obiettivi di lungo respiro condivisi con finanziamenti certi. Basta alla lievitazione dei preventivi, basta ai ricorsi e controricorsi e alle storie infinite senza lieto fine. Ultimo punto, ma non per importanza: l'Italia partecipa a numerose banche multilaterali, tra cui la Banca di sviluppo del Consiglio d'Europa, cui riserviamo una quota percentuale di partecipazione pari a circa il 16 per cento, tra le più alte tra tutti gli Stati. Ciononostante, dei 28 progetti approvati nel 2012 dal consiglio di amministrazione della Banca, per un totale di quasi 2 miliardi di euro, nessuno riguardava l'Italia. Pensate: tra le aree d'intervento di tale istituto, rientrano espressamente i disastri ambientali o ecologici. Con questa mozione si impegna il Governo a valutare l'apertura di una linea di credito in favore dei territori marchigiani colpiti dall'alluvione. Un palliativo, visto che - secondo le stime dei Piani di assetto idrogeologico - per mettere in sicurezza il territorio nazionale servirebbero almeno 40 miliardi. Le slide del nostro Presidente del Consiglio sono ormai notorie per essere sempre molto chiare e incisive. Ma purtroppo faticano a diventare immagini reali. Che ne è stato ad esempio di questa bella slide con cui al suo debutto a Palazzo Chigi aveva promesso un miliardo e mezzo di euro per la tutela del territorio?
2014-10-21	PD	RutaRoberto	Il suolo è una risorsa limitata e sostanzialmente non rinnovabile, che sostiene il ciclo vitale del pianeta; svolge numerose ed essenziali funzioni ecosistemiche, come la produzione di cibo e di biomassa, lo stoccaggio del carbonio e la riduzione di emissioni di gas serra in atmosfera, il filtraggio ed il tamponamento degli inquinanti, la creazione di habitat per la biodiversità, l'approvvigionamento di materie prime. È uno dei componenti chiave che contribuiscono alla ricchezza del paesaggio europeo ed al suo patrimonio culturale. Il suolo è una risorsa naturale e un bene comune da tutelare per le generazioni future, per mantenerne intatte le funzioni sociali, economiche e ambientali; unanime è il consenso degli scienziati ed esperti sulla necessità di garantire al suolo lo stesso grado di protezione riservato ad altre matrici ambientali come l'aria o le acque, perché le funzioni insostituibili che esso svolge sono determinanti per la sopravvivenza delle persone e degli ecosistemi. Parti sempre più consistenti del suolo europeo continuano ad essere seriamente, ed in molti casi permanentemente, degradate con ingenti costi conseguenti, valutati dalla Commissione europea, nel 2006, nell'ordine di circa 38 miliardi di euro all'anno. Sono poi cresciuti in modo esponenziale, sia il fenomeno dell'impermeabilizzazione dei suoli (con l'effetto che l'acqua scorre superficialmente travolgendo tutto ciò che trova sul suo cammino con conseguenze disastrose), sia il fenomeno del consumo e del degrado dei suoli in Europa e in Italia (il censimento ISTAT indica che dal 2000 al 2010 si sono persi oltre 300.000 ettari di superfici agricole) mentre i precedenti processi di industrializzazione e di gestione del territorio hanno lasciato in eredità centinaia di migliaia di siti contaminati nel territorio dell'Unione europea. Il 4 ottobre 2013 è stato inoltre approvato al Senato un ordine del giorno con il quale si impegnava il Governo, in particolare, ad assumere iniziative di competenza affinché fossero previste nella legge di stabilità per il 2014 risorse aggiuntive da destinare ad interventi di prevenzione dal rischio idrogeologico e manutenzione ordinaria del territorio, individuando il meccanismo finanziario in grado di garantirne la continuità ogni anno, nonché ad adottare iniziative per apportare le modifiche al quadro normativo vigente nella logica unitaria della difesa idrogeologica, della gestione integrata dell'acqua e del governo delle risorse idriche, assumendo le iniziative di propria competenza rivolte al superamento dell'attuale situazione di frammentazione delle politiche di tutela del suolo e del territorio nazionale, semplificando il sistema di governance. Peraltro la fragilità del territorio italiano è documentata: i dati forniti dal Ministero dell'ambiente e della tutela del territorio e del mare classificano il 10 per cento circa del territorio nazionale ad elevata criticità idrogeologica, ossia a rischio di alluvioni, frane e valanghe; i due terzi delle aree esposte a rischio riguardano i centri urbani, le infrastrutture e le aree produttive; più in generale, e con diversa intensità, il rischio di frane e alluvioni riguarda tutto il territorio nazionale: l'89 per cento dei Comuni sono soggetti a rischio idrogeologico e 5,8 milioni di italiani vivono sotto tale minaccia. Secondo i dati ISTAT, il trend del consumo di suolo nel nostro Paese è cresciuto a ritmi impressionanti, pari a 244.000 ettari all'anno di suolo divorato da cemento ed asfalto. Si è assistito, negli ultimi decenni, ad una crescita continua dell'urbanizzazione, al diffondersi di una cementificazione spesso incontrollata, e alla sottrazione alla loro naturale destinazione di aree allagabili e di aree libere, agricole e boschive, che rappresentano invece presidi essenziali per la tenuta del territorio italiano, di cui si paga un prezzo altissimo ogniqualvolta si abbattono sul Paese piogge particolarmente intense; fenomeno che, a causa dei cambiamenti climatici in atto, è destinato ad intensificarsi nei prossimi anni. I mutamenti climatici non sono più una previsione futura, ma un dato dell'esistente, che ha modificato per sempre quello che una volta veniva chiamato il clima mediterraneo. Secondo gli ultimi studi presentati, tra cui il rapporto dell'Intergovernmental panel of climate change (IPCC) e quello dell'Agenzia europea per l'ambiente, nei prossimi decenni soprattutto la regione del Mediterraneo dovrà far fronte ad impatti particolarmente negativi causati dai cambiamenti climatici. Il nostro Paese è tra le regioni maggiormente vulnerabili. La fragilità del nostro territorio, sommandosi al ripetersi di eventi atmosferici particolarmente intensi, ha causato la perdita di numerose vite umane e danni ingenti, come si è potuto drammaticamente verificare, nelle scorse settimane, in molte Regioni italiane, tra le quali la Liguria, diventata ormai, suo malgrado, il paradigma di ciò che sta avvenendo in quasi tutto il Paese. Le iniziative a livello europeo riguardanti il supporto alle politiche nazionali, regionali e locali di adattamento ai cambiamenti climatici devono unirsi alle indispensabili azioni di mitigazione e riduzione dei gas climalteranti. L'Italia è tra i Paesi che stanno predisponendo una strategia nazionale di adattamento ai mutamenti climatici. L'elaborazione è stata avviata nel luglio 2012 dal Ministero dell'ambiente e il processo di acquisizione delle informazioni di base è terminato nel mese di luglio 2014. Nel corso della seduta del Senato n. 323 del 2 ottobre 2014, in risposta ad alcune interrogazioni a risposta immediata, il Ministro dell'ambiente ha avuto modo di sottolineare all'Assemblea che i dati scientifici disponibili confermano che il nostro Paese è particolarmente vulnerabile agli impatti dei cambiamenti climatici, sia a quelli in atto, sia, soprattutto, a quelli attesi nei prossimi anni, con effetti negativi su tutti i sistemi ambientali e socioeconomici. Allo scopo di preparare il Paese ed aumentare la resilienza dei sistemi naturali e socioeconomici, è stato svolto un articolato e complesso lavoro per individuare gli impatti, la vulnerabilità e la criticità conseguenti al cambiamento climatico. Il risultato di tale lungo lavoro dovrà essere condensato nella strategia nazionale di adattamento ai cambiamenti climatici, la cui formale adozione dovrebbe avvenire entro il mese di ottobre 2014. In questo contesto, si prende atto dell'intenzione del Governo di inserire nella legge di stabilità per il 2015 lo stanziamento di adeguate risorse per il contrasto al dissesto idrogeologico e di sbloccare quelle giacenti e si considera la necessità di un impegno straordinario. Al riguardo, si ricorda che il ritiro della proposta di direttiva quadro sul suolo dall'agenda della Commissione europea ha spinto gli scienziati del suolo a promuovere una petizione, primo firmatario il professor Fabio Terribile, che ad oggi ha raccolto oltre 1.400 adesioni da studiosi e ricercatori appartenenti ad università, accademie ed istituti di ricerca europei per chiedere al presidente del Consiglio dei ministri Matteo Renzi, in qualità di presidente del Consiglio dell'Unione europea, di lavorare per una nuova ed immediata iniziativa volta all'approvazione della direttiva quadro europea per la tutela e la gestione sostenibile del suolo, anche in considerazione della proclamazione da parte dell'Assemblea generale delle Nazioni Unite della Giornata mondiale del suolo il 5 dicembre 2015, anno internazionale dei suoli e del tema di Expo 2015 sull'alimentazione del pianeta. L'attuale presidenza italiana del Consiglio dell'Unione europea è dunque una grande opportunità per aprire una nuova strada per la direttiva europea sul suolo e pertanto con la mozione si impegna il Governo ad attivarsi, durante il semestre di presidenza italiana del Consiglio dell'Unione europea, presso la Commissione per aprire un confronto serrato e riprendere i lavori di concertazione sulla proposta di direttiva quadro sul suolo, affinché l'Unione europea possa tempestivamente giungere all'approvazione di un'incisiva normativa finalizzata a proteggere il suolo e a conservarne la capacità di svolgere le funzioni ambientali, socioeconomiche e culturali. La mozione impegna altresì il Governo a favorire, nelle opportune sedi europee, entro il semestre di presidenza italiano, la chiusura del negoziato sul pacchetto 2030 con obiettivi di riduzione delle emissioni, efficienza energetica e sviluppo della produzione di energia da fonti rinnovabili, tra cui la riduzione del 40 per cento delle emissioni climalteranti e a presentare, nei tempi previsti, la Strategia nazionale di adattamento ai cambiamenti climatici e a riferire in Parlamento sulle risultanze del lavoro svolto, nonché sulle azioni previste e su quelle realizzate a questo fine. Impegna inoltre il Governo ad assumere iniziative affinché l'utilizzo delle risorse per interventi di difesa del suolo, prevenzione e manutenzione del territorio venga escluso dal saldo finanziario rilevante ai fini della verifica del rispetto del Patto di stabilità interno, al fine di permettere l'investimento da parte degli enti locali in attività ed opere che hanno la primaria finalità di tutelare la vita dei cittadini e proteggere il tessuto socioeconomico dei territori interessati; a promuovere con le iniziative di competenza, una riforma della governance diffusa in tema di rischio idrogeologico e di adattamento, dando piena attuazione alla normativa vigente, chiarendo i compiti delle diverse istituzioni tecniche e scientifiche, eliminando la sovrapposizione di ruolo dei diversi enti locali coinvolti, coordinando enti locali, Regioni e amministrazione centrale nella pianificazione per macrozone strategiche, come aree urbane, zone costiere, zone montane, nonché a garantire una semplificazione delle procedure e il necessario supporto tecnico agli enti locali; a favorire, attraverso ogni iniziativa utile e con la previsione di adeguati incentivi e agevolazioni, il ruolo dei presidi territoriali, del sistema agricolo nazionale e delle infrastrutture verdi nell'azione di riduzione del rischio idrogeologico, attraverso il recupero dei terreni abbandonati e investendo nel ritorno all'agricoltura delle giovani generazioni e a valorizzare, alla luce della vigente legislazione nazionale e regionale, il ruolo dei consorzi di bonifica e irrigazione (con l'associazione ANBI) con particolare riferimento alla loro competenza nella realizzazione e nella gestione delle opere ed azioni finalizzate alla difesa e conservazione del suolo, alla regolazione e gestione delle acque e alla salvaguardia ambientale. La mozione contiene impegni a prevedere a favore del Dipartimento della protezione civile nazionale, che ha un ruolo essenziale nelle sempre più frequenti situazioni di emergenza che si verificano nel nostro Paese a causa di inondazioni, frane ed allagamenti, lo stanziamento di risorse adeguate a fronteggiare le diverse necessità e a garantire, a favore dei Presidenti delle Regioni, nelle funzioni dei commissari straordinari delegati per la realizzazione degli interventi di mitigazione del rischio idrogeologico, poteri e risorse adeguati alla concreta e rapida realizzazione delle azioni integrate finalizzate alla messa in sicurezza del territorio, alla riduzione del rischio, alla tutela e al recupero degli ecosistemi e della biodiversità... PRESIDENTE. Senatore Ruta, la invito a concludere. RUTA (PD). Concludo, signora Presidente. A garantire inoltre, in tempi rapidi e certi, le risorse necessarie al ristoro dei cittadini e delle amministrazioni locali duramente colpiti dagli eventi calamitosi verificatisi nelle scorse settimane, al fine di fronteggiare adeguatamente la difficile situazione emergenziale e il rapido rientro nella normalità. Si chiede inoltre un impegno a favorire, attraverso ogni iniziativa di competenza, la rapida approvazione del disegno di legge sulla difesa del suolo attualmente all'esame della Camera dei deputati come il disegno di legge sull'uso e la gestione sostenibile del suolo assegnato all'esame congiunto delle Commissioni permanenti 13ª (Territorio, ambiente, beni ambientali) e 9ª (Agricoltura e produzione agroalimentare) del Senato e a stanziare, nel primo provvedimento utile, ed in particolare con la prossima legge di stabilità per il 2015, tutte le risorse necessarie alla realizzazione di un piano straordinario di difesa del suolo e all'avvio dell'insieme di opere finalizzate alla mitigazione del rischio idrogeologico e alla sicurezza del territorio italiano. PRESIDENTE. Ha facoltà di parlare il senatore Tarquinio per illustrare la mozione n. 314.
2014-10-21	PD	RutaRoberto	La strategia dell'Unione europea per la biodiversità prevede un nuovo e ambizioso piano per arrestare la perdita di biodiversità e dei servizi ecosistemici nell'Unione stessa entro il 2020 e nuovi obiettivi di sviluppo sostenibile relativi al millennio con cui l'Europa intende inviare un messaggio sull'universalità dei princìpi dello sviluppo sostenibile. La strategia Europa 2020, approvata dal Consiglio europeo nel 2010 e attualmente in fase di revisione, evidenzia tra l'altro la necessità di creare le condizioni per una crescita intelligente, sostenibile e inclusiva. Il presidente della Commissione europea Juncker ha inoltre promesso di lanciare, entro il febbraio 2015, un piano di investimenti pubblici e privati di 300 miliardi di euro per la nuova strategia economica dell'Unione. In questa strategia sarebbe necessario ed opportuno sottolineare l'importanza del suolo come risorsa economica, sia per gli aspetti riguardanti la sua produttività e la sicurezza alimentare dell'Unione, sia perché la sua difesa ha un ruolo fondamentale per contrastare il dissesto idrogeologico e ridurre gli elevatissimi costi che il suo uso non assennato ha ad oggi prodotto, sia in Italia che negli altri Paesi europei; Vorrei premettere, altresì, che la protezione del suolo contribuisce a garantire la sicurezza alimentare e la produttività agricola, i due elementi alla base della politica agricola comune finanziata dall'Unione, nel medio e lungo termine. Inoltre, la possibilità di disporre di principi comuni ed un quadro normativo europeo unitario finalizzati a definire che cosa si intenda per utilizzo sostenibile del suolo garantirebbe una maggiore tutela della qualità ambientale europea in tutti i comparti e una migliore gestione del suolo consentirebbe di articolare i programmi di ricerca in ambito nazionale e europeo, ottimizzando l'impiego dei fondi destinati alla ricerca e allo sviluppo, evitando possibili distorsioni di mercato connesse ai differenti adempimenti, oneri e obblighi vigenti negli Stati membri.
2014-10-21	PD	RutaRoberto	Recentemente, la Commissione europea, nonostante il suo impegno a conseguire la protezione del suolo, ha poi ritirato dalla sua agenda la proposta di direttiva quadro sul suolo; mentre il Parlamento europeo e il Consiglio hanno adottato la decisione n. 1386 del 20 novembre 2013 sul VII Programma di azione per l'ambiente fino al 2020 «Vivere bene entro i limiti del nostro pianeta», che rappresenta una dichiarazione di intenti vincolante dal punto di vista ambientale. Questa decisione sottolinea che il degrado, la frammentazione e l'uso non sostenibile del suolo nell'Unione stanno compromettendo la fornitura di diversi servizi ecosistemici importanti, minacciando la biodiversità e aumentando la vulnerabilità dell'Europa rispetto ai cambiamenti climatici, alle catastrofi naturali e alla desertificazione.
2014-10-21	M5S	NugnesPaola	Si capisce allora perché le proposte di legge sullo stop al consumo del territorio giacciono; quella del Movimento Cinque Stelle è sicuramente quella più ferrea e più determinata sullo stop del consumo del suolo agricolo, ma è stata messa da parte al punto che i colleghi hanno dovuto ripresentarne una riveduta. Ciò non mi sorprende neanche, visti i decreti che vengono proposti dal Governo, tra cui gli ultimi sono il cosiddetto sblocca Italia o la futura legge Lupi sull'urbanistica. Ci rendiamo conto che finché ci troviamo di fronte un Governo che fa provvedimenti come il decreto-legge n. 91 del 2014, che ha tolto gli incentivi alle rinnovabili per darne ancora al fossile, tutte le parole che il Ministro ha usato in quest'Aula e tutte quelle proferite dai colleghi sono vaghe parole al vento, sono propaganda che serve per dimostrare agli elettori che si vuole fare, ma non si fa. È importante che dei cittadini siano entrati in queste Aule e si siano messi a studiare con accortezza i documenti, perché è impossibile che con una futura legge Lupi sull'urbanistica che gronda cemento da tutte le parti si possa parlare di prevenzione nel territorio. Noi stiamo andando esattamente contro le affermazioni che stiamo facendo in quest'Aula. Questo avviene in tutti i settori, avviene nelle scelte energetiche. Lo sblocca Italia, che sappiamo sicuramente arriverà in quest'Aula con una questione di fiducia e sarà per noi soltanto un'occasione per sfogare un poco il nostro «parlamento» e al quale non potremo apportare nessuna modifica, è un testo allucinante. Ci rendiamo conto che parlare di sicurezza del territorio equivale a dire falsità, perché in quel provvedimento c'è altro cemento, c'è altro consumo del territorio e soprattutto si sposta il piano energetico dalle energie rinnovabili ancora al fossile, in maniera determinata e certa, perché queste opere vengono considerate opere strategiche d'interesse nazionale indeferibili ed inderogabili. Quindi, signori, la dobbiamo smettere di fare teatrino e di usare le parole come propaganda elettorale. Qui stiamo facendo i fatti e ci dobbiamo misurare sempre e solo con i fatti. Il Ministro ha detto che il sistema di monitoraggio, uno strumento importantissimo di accertamento e di allertamento, fa capo alle Regioni e ai Comuni. Questo è sicuro, ma dobbiamo anche essere onesti con noi stessi: c'è bisogno di sostenere questi piani, c'è bisogno che il Governo metta in atto una strategia nazionale di sostegno a questi piani, perché sappiamo per certo che noi non potremo evitare che nuovi eventi simili si vengano a verificare ancora nelle aree urbane, perché l'abusivismo ambientale diffuso che si è venuto a generare nei decenni è lì e non lo possiamo frenare, ci vorrebbero 42 miliardi di investimento per arrivare ovunque e invece si parla di tre miliardi di lavori che pure non partono, lavori di manutenzione che non vengono fatti. Investire quindi in monitoraggio e in allertamento è l'unica possibilità che ci può dare effettivamente la certezza di salvare almeno le vite umane. Eppure mi riecheggia come un suono sinistro il ricordo di quelle risate, la notte del terremoto dell'Aquila, che furono registrate, perché purtroppo il modello di questo Paese è il modello dell'emergenza, che lavora in deroga per guadagni facili che speculano sui disastri. Ecco perché non si fa manutenzione, ecco perché arrivano lettere in cui si chiede, a distanza di tre anni, perché ancora non sono stati ripuliti i fiumi, perché non sono stati ancora liberati gli alvei e stiamo parlando veramente dell'abc. Lo abbiamo ripetuto tutti, quindi nessuno di noi ignora la necessità di perseguire con forza gli obiettivi 2030 di riduzione delle emissioni, di efficienza energetica, di sviluppo delle rinnovabili, della riduzione almeno, dice l'Europa, del 40 per cento delle emissioni climalteranti, ma noi diciamo di più, perché non è bastevole e bisogna assumere iniziative che riducano le emissioni di CO₂. Ma l'industria resiste, ancora l'altro giorno in Commissione mi sono dovuta sentir dire che bisogna andarci piano, perché c'è la crisi e non possiamo pensare di dare all'industria dei costi aggiuntivi. Ma perché non vengono calcolati i costi indotti, i costi derivanti dai disastri, quelli dei mancati introiti, quando è necessario dare un po' di ossigeno ai territori dove avvengono i disastri e quindi esonerarli dal pagamento di tasse e di tributi? Su una cosa tutti siamo d'accordo: bisogna in questo semestre operare affinché vengano sottratti tutti i lavori di manutenzione e quelli strutturali dal Patto di stabilità, affinché i Comuni e i territori possano effettivamente investire. La dobbiamo smettere di fare i minuetti.
2014-10-21	PD	VaccariStefano	(ore 18,14) ( Segue VACCARI). Secondo le evidenze scientifiche presentate sia nell'ultimo rapporto di valutazione dell'IPCC, sia nel rapporto sugli indicatori climatici dell'Agenzia europea dell'ambiente del 2012, nei prossimi decenni la regione europea, ed in particolare la regione del Mediterraneo, dovrà far fronte ad impatti dei cambiamenti climatici particolarmente negativi, i quali, combinandosi agli effetti dovuti alle pressioni antropiche sulle risorse naturali, fanno della regione del Mediterraneo una delle aree più vulnerabili d'Europa. L'Italia, quindi, si colloca in un'area particolarmente delicata e vulnerabile agli impatti negativi dei cambiamenti climatici che si manifestano e si manifesteranno principalmente con un innalzamento eccezionale delle temperature medie e massime, con aumento della frequenza di eventi meteoclimatici estremi e con la riduzione delle precipitazioni annuali medie e dei flussi fluviali, con conseguente possibile calo della produttività agricola e perdita di ecosistemi naturali. Negli ultimi anni si è assistito al ripetersi di eventi atmosferici particolarmente intensi che, sommati alla fragilità e troppo spesso all'incuria e alla negligenza verso il territorio italiano, hanno manifestato in maniera catastrofica la loro pericolosità, fino alla perdita di numerose vite umane e con danni per milioni di euro per le attività socioeconomiche. Voglio qui ricordare solo un dato: dal 1998, anno dell'alluvione di Sarno, solo le alluvioni hanno causato danni per un ammontare di circa 8 miliardi di euro. Negli ultimi anni sono state intraprese a livello europeo varie attività riguardanti il supporto alle politiche nazionali, regionali e locali di adattamento ai cambiamenti climatici, che devono unirsi alle indispensabili azioni di mitigazione e, dunque, di riduzione drastica delle emissioni di gas serra. Nell'aprile 2013 la Commissione europea ha adottato e pubblicato la Strategia europea di adattamento, con l'obiettivo principale di rendere l'Europa più resiliente agli effetti dei cambiamenti climatici mediante una migliore preparazione e capacità di prevenzione del rischio degli impatti dei cambiamenti climatici a livello locale, regionale, nazionale ed europeo. La strategia deve essere un punto di riferimento per le relative strategie nazionali in Europa già adottate e per quelle in via di preparazione. Ad oggi, secondo il recentissimo Rapporto sulle politiche pubbliche nazionali sull'adattamento climatico nei Paesi europei, pubblicato lo scorso 14 ottobre, 21 Stati europei, di cui 18 membri dell'Unione europea, hanno adottato una strategia nazionale di adattamento, mentre gli altri ne hanno intrapreso il percorso di elaborazione. L'Italia è tra i Paesi che sono in procinto di approvare, entro il mese di ottobre, la propria strategia nazionale di adattamento, come ha garantito il ministro Galletti durante il question time della scorsa settimana qui in Senato. L'elaborazione è stata avviata nel luglio 2012 dal Ministero dell'ambiente, che ha affidato al Centro euromediterraneo sui cambiamenti climatici il coordinamento tecnico-scientifico per acquisire le informazioni di base necessarie per elaborare la strategia. Tale processo è terminato nel luglio scorso con l'elaborazione di un pacchetto di documenti che sono alla base della strategia nazionale: un rapporto tecnico-scientifico che analizza le vulnerabilità del nostro territorio agli impatti presenti e futuri dei cambiamenti climatici, una sintesi del rapporto stesso ed un rapporto tecnico-giuridico che ha esaminato la normativa comunitaria e nazionale rilevante per gli impatti, la vulnerabilità e l'adattamento in cui vengono analizzate più di 30 tra direttive e regolamenti europei. Infine, è stato consegnato anche un documento recante elementi per una strategia nazionale di adattamento ai cambiamenti, che, basandosi sui precedenti rapporti, fornisce proposte di azioni settoriali di adattamento a corto termine (entro il 2020) e a lungo termine (2030-2050). I fatti di Genova e quelli capitati prima in tutto il Paese a causa di eventi atmosferici ripetuti e concomitanti ci dicono che a questo Paese serve subito adottare questa strategia nazionale di adattamento: misure, azioni, reti di monitoraggio, previsione e allerta - abbiamo appena incardinato il disegno di legge sull'agenzia ambientale che le prevede - una nuova governance pubblica, risorse certe e pluriennali in grado di pianificare interventi di manutenzione e difesa del suolo, di prevenzione del dissesto e adeguamento delle strutture urbane esistenti per affrontare - certo - le conseguenze legate alle grandi e improvvise masse d'acqua, ma anche alle ondate di calore, alla siccità, allo stress idrico e alle conseguenze sulla salute dei cittadini. In particolare, voglio sottolineare come l'adozione di una strategia nazionale possa e debba costituire il documento dal quale prendano vita le strategie di adattamento regionali e locali. Mi riferisco alla cosiddetta «Mayors Adapt», ovvero all'azione lanciata in questi giorni dall'Unione europea, analoga alla strategia del Patto dei sindaci per favorire l'impegno delle città nello sviluppo di strategie locali di adattamento ai cambiamenti climatici. Ad oggi, 68 città hanno già aderito all'iniziativa e, tra queste, 20 città italiane: Bologna è stato il primo Comune e la Lombardia è stata la prima Regione. Ovviamente non si tratta solo di fare piani e previsioni o di cercare capri espiatori cui affidare le colpe assolutorie di tutti e di tutto, ma di conoscere per prevenire ed adattare il nostro territorio e le nostre città a quello che potrà accadere. Tuttavia non serviranno solo opere idrauliche e di regimazione delle acque, pure importanti e decisive, magari se realizzate con tecniche innovative. In vista di Expo 2015 abbiamo un dovere e una responsabilità in più: trovare gli strumenti per tutelare la nostra enorme ricchezza culturale, di biodiversità e di produzioni tipiche dagli stravolgimenti che un clima cambiato può produrre, fermando il consumo di suolo. Serve un nuovo progetto europeo di sviluppo sostenibile, equo e inclusivo, in grado di affrontare sia la crisi economica e finanziaria, che quella ecologica e climatica, promotore di nuove attività produttive green, trasformatore di molte di quelle esistenti. Solo così potremmo candidarci ad attirare una parte di quelle risorse per lo sviluppo promesse dal commissario Juncker. Per la prima volta in questo Paese il Governo ha fatto una scelta strategica importante istituendo la Struttura di missione contro il dissesto presso la Presidenza del Consiglio, con l'obiettivo anche di semplificare e sbloccare opere importanti e di investire in modo continuato risorse ingenti sulla prevenzione. Ora però serve una legge quadro sulle calamità naturali in grado di rispondere in modo omogeneo, dalla Valle d'Aosta alla Sicilia, alle emergenze che si presenteranno ancora, chiarendo una volta per tutte le modalità che si devono seguire per assistere la popolazione colpita, per sollevarla dai vari doveri fiscali e tributari, per avviare parallelamente la fase della ricostruzione e ripristino di imprese, case e opere pubbliche, per dotare il sistema di protezione civile nazionale delle necessarie risorse umane e finanziarie. Per stare in Europa, occorre cambiare passo anche su questo terreno. Facciamolo presto, facciamolo bene, facciamolo assieme!
2014-10-22	FI	FlorisEmilio	FLORIS (FI-PdL XVII). Signora Presidente, signor Presidente del Consiglio, colleghi senatori, crescita, sviluppo economico, questioni energetiche, PIL, lotta alla disoccupazione, aumento dei livelli di istruzione, fino ad Ebola, crisi in Ucraina e Russia ed ISIS; al di là della reggenza della Presidenza del semestre europeo che spetta all'Italia, finora di natura squisitamente simbolica, vi saranno tutte queste riflessioni presenti nello scacchiere internazionale all'esame del vertice. L'avvicendamento naturale della Commissione europea con il cambio di pelle e di poltrone sarà un momento di svolta, come garantito da lei, presidente Renzi, per riscrivere l'assetto, la struttura istituzionale, i principi cardine dell'ordinamento europeo e soprattutto dell'economia, o è solo una flebile proiezione futura che non tiene conto di un presente allo stallo? Presidente, l'accelerazione che il suo Governo voleva imprimere sulle riforme strutturali è soltanto una manifestazione di intenti, e non ha rappresentato un reale cambio di passo della ripresa economica nazionale. Siamo in dovere di portare a termine le riforme annunciate con un dibattito parlamentare costruttivo, ad oggi sterile, e senza ricorrere all' escamotage dei voti di fiducia. I dati presentati dal Governo nella Nota di aggiornamento del Documento di economia e finanza per il 2015 confermano che l'economia italiana non ha superato la fase di recessione. Con una minore crescita del PIL rispetto alle stime e le mancate riforme strutturali del Paese, vi è il rischio reale che il deficit superi ben il 3 per cento nel 2015. Ambiente e politiche energetiche sono volani di crescita per uscire dalla stagnazione e priorità strategiche ampiamente trattate dai colleghi Piccoli e Tarquinio e da chi mi ha preceduto. Come coniugare, però, gli annunci fatti sul green job oggi con i dati economici attuali e collegare crescita e salvaguardia del nostro ecosistema? Ecco perché, signor presidente Renzi, la ripresa economica dev'essere attuata attraverso politiche energetiche di crescita e occupazione e con investimenti per la tutela dell'ambiente e argini per il dissesto idrogeologico non conteggiabili nel Patto di stabilità, come richiesto ieri nella discussione sul dissesto idrogeologico e come si riprenderà a ribadire stasera nel prosieguo del dibattito e con la presentazione di mozioni. Ecco, questo chiederemo all'Europa suo tramite. La politica economica europea e soprattutto le politiche di austerità non ci stanno aiutando ad uscire dalla crisi e non possiamo raggiungere gli impegni della strategia politica Europa 2020 se continuiamo ad agire con azioni e soluzioni sbagliate. Se consideriamo gli obiettivi che dovremmo perseguire entro il 2020, siamo all'ultimo posto per la percentuale di giovani in età inferiore ai trentacinque anni con laurea (come noi, solo la Romania); siamo fra gli Stati che destinano la minore quantità di risorse pubbliche private per ricerca e sviluppo, con l'1,5 per cento del PIL rispetto al 3 per cento europeo; il nostro tasso di occupazione atteso per il 2020 è più alto solo di quello della Croazia. Il confronto tra i 28 Stati membri dell'Unione, rispetto agli indicatori relativi al capitale umano, alle attività di ricerca e sviluppo ed al mercato del lavoro, evidenzia un divario drammatico tra il nostro Paese e quasi tutte le altre Nazioni europee. Emerge con preoccupazione un'Europa a due velocità, non una in cui crescita e sviluppo siano uniformemente diffusi tra gli Stati membri. Possiamo considerare questo scenario un limite delle sole politiche europee o non dobbiamo forse ricercare le responsabilità anche in casa nostra? Nel settore dell'occupazione sono necessari interventi per la riduzione dilagante della mancanza di lavoro e per la delocalizzazione produttiva. Le imprese trovano più conveniente trasferire la produzione là dove vi sono un regime fiscale più agevolato, un minore costo del lavoro, una minore tassazione, una burocrazia snella ed essenziale ed una giustizia efficiente. Il Presidente del Consiglio sembra avere consapevolezza di tutte le zavorre del sistema Italia. Il problema di fondo è che c'è una discordanza tra i suoi molteplici annunci ondivaghi ed il risultato finale. Con la discussione di oggi, sul piano internazionale, si vuole ribadire ancora una volta il ruolo di Forza Italia, con l'impegno del presidente Berlusconi come interlocutore principale, nella vicenda Russia-Ucraina. Lo stesso Berlusconi, nel 2002, con l'accordo di Pratica di Mare, è stato colui che ha spezzato le catene della guerra fredda. In questo momento storico, in cui le minacce terroristiche provenienti dall'ISIS diventano sempre più concrete e destabilizzanti, Forza Italia si rende conto che sarebbe un grave errore aprire adesso un fronte con un Paese amico, con cui dovremmo invece stare in stretti rapporti per fronteggiare l'estremismo islamico. Ed è sull'ISIS che voglio spendere solamente un minuto, signora Presidente. Il nostro presidente Romani ed il senatore Mauro, pochi giorni fa, hanno condotto una missione nel Kurdistan, dove hanno visto lo stato di avanzamento della guerra del califfato. Il nostro Gruppo presenta al Governo la proposta di realizzare un Campo Italia presso Erbil in grado di accogliere 10.000 rifugiati per una spesa complessiva tra gli 8 e i 10 milioni di euro. Mi avvio proprio alla conclusione, parlando solo ultimamente dell'Ebola. Abbiamo appreso dal Presidente del Consiglio che ci sarà un'autorità europea unica con compiti di regia, e di questo non possiamo che rallegrarci. Tuttavia, Presidente, vorremmo che l'Europa cambiasse davvero pelle, soprattutto sotto il profilo economico. Alcuni Paesi come la Francia hanno avuto il coraggio di chiedere con forza un'inversione delle politiche europee finora adottate. Ci auguriamo che lei riesca in questo semestre ad attuare quelle che sono state programmate...
2014-10-22	FI	FlorisEmilio	Per quanto riguarda il voto, non possiamo certamente essere a favore, come ha fatto la maggioranza, di una delega in bianco che non prevede né impegni né priorità per il suo intervento del 23 e 24 ottobre prossimo. Auspichiamo sia un intervento veramente efficace per l'Europa e positivo per il nostro sistema nazionale. Avremmo tuttavia gradito una più ampia adesione nei confronti delle tematiche rappresentate nella proposta di risoluzione presentata dal Gruppo. Ci dispiace che ne abbia preso solo alcuni spunti, ma, signor Presidente, non possiamo votarle una delega in bianco.
2014-10-22	LN	CandianiStefano	Avremmo voluto sentire qualcosa di significativo e di serio riguardo al Medio Oriente, perché non è che se i giornali non ne parlano per una settimana il problema è sparito. Altrimenti questo tema diventa come la questione dei clandestini, per cui è bastata una manifestazione politica di 100.000 persone in piazza Duomo, a Milano, per far sparire magicamente dai giornali le notizie sugli sbarchi dei clandestini. Non ci sono più sbarchi: i mezzi di informazione hanno completamente nascosto qualsiasi notizia di nuovi arrivi. Presidente, non è che se facciamo questi giochini con i giornali il Paese va avanti e i problemi si risolvono. I problemi vanno affrontati! Quando 100.000 persone in piazza dicono di fermare l'invasione dei clandestini, occorre che il Governo prenda una posizione seria in Europa. Diciamocelo chiaro e tondo: tutta la grande operazione fatta per far nominare il ministro Mogherini Alto rappresentante della politica estera europea che vantaggio ha portato al nostro Paese? Nulla, anzi la stessa è addirittura oggi scomparsa. Che vantaggi abbiamo avuto dall'Europa? Nulla, semplicemente quello di aver cambiato il nome di Mare nostrum in Triton, quasi una cosa cinematografica: cambiamo il nome e la pellicola. Il problema oggi lo incontrano coloro che prendono 250 euro al mese e sono disabili, mentre il Governo della Repubblica italiana paga 1.200 euro al mese per mantenere un clandestino su questo territorio. Questi sono i temi che noi vogliamo che lei vada a discutere in Europa e sui quali il Paese deve dire basta, stop, fermi.
2014-10-22	LN	CandianiStefano	Ci saremmo aspettati un approfondimento sui temi. Lei si è limitato a dire che avete ambizioni massime sui temi dell'ambiente; ma nell'agenda di quello che discuterete dopodomani non c'è mica acqua di rose, a proposito dell'emissione di gas a effetto serra, dello stato del sistema dello scambio di quote di emissione, dell'efficienza energetica, delle fonti energetiche rinnovabili e della sicurezza energetica. Si tratta di elementi che collimano anche con un dibattito che è corso in questo momento in Senato a proposito delle emergenze ambientali e del nostro territorio che si sgretola. Potremmo cogliere l'opportunità di andare in Europa a parlare anche di questi nostri problemi, ma niente: è scivolato via come acqua sul marmo, leggero, addirittura rinunciando alla replica.
2014-10-22	LN	CandianiStefano	La ringrazio, signora Presidente. Ci saremmo aspettati di più, presidente Renzi, non perché lei ce lo debba, ma perché certamente lo deve al Paese, ricordando anche che ciascuno di noi non rappresenta se stesso, ma ha una funzione di rappresentanza nei confronti dei cittadini. Questo non è ancora il Senato dei 100 che rappresenteranno le Regioni e chi li ha nominati: questo è ancora il Senato che rappresenta i cittadini e da chi viene a fare una comunicazione ci si aspettano delle motivazioni, degli approfondimenti, non una scialba dichiarazione formale. Ci si aspetta anche una replica che dia giustizia agli interventi dei senatori che hanno messo in evidenza, ciascuno rispondendo alle sensibilità dei propri Gruppi, delle tematiche che tutti noi vogliamo che lei porti nella riunione che terrà nei prossimi giorni con i suoi colleghi in Europa. Vede, presidente Renzi, la domanda che altrimenti ci si pone è: qual è l'utilità della Presidenza italiana del semestre europeo? Si tratta di un'utilità semplicemente formale, quella di consentirle qualche fotografia importante con qualche leader ? Oppure è davvero un'opportunità importante per il Paese affinché si possa agganciare una ripresa economica che da soli non riusciamo ad agganciare? Oppure si tratta di un'opportunità che ha il Paese per ritrovare se stesso, confrontandosi anche con altri Paesi, che hanno problemi economici simili, ma che non trovano in Europa un giusto riconoscimento delle proprie ragioni. Oggi la sua relazione dà invece l'idea di qualcosa di assolutamente vuoto. Cosa rimarrà di questo semestre europeo di Presidenza italiana? Probabilmente, come dicevo in precedenza, rimarrà qualche fotografia. In futuro potrà vantarsi con gli amici e i parenti di qualche bel selfie, scattato insieme ad Hollande o alla signora Merkel. Tutto ciò è francamente molto deludente. Siamo oggi un Paese debole. Lei andrà al Consiglio europeo e sicuramente presenterà la situazione italiana in maniera roboante, dicendo che ha fatto le riforme e che è riuscito ad arrivare laddove non si sono spinti neanche nel ventennio: stiamo scardinando il sistema dei sindacati, la tutela del lavoro è un' altra cosa. Nella realtà, quelli che chiamo i nostri amici europei non si fermano al dato empirico riportato dalla stampa, non si fermano all'immagine, ma vanno a guardare i conti. Non si può allora non cogliere in quello che prima lasciava intendere una prossima bacchettata sulle dita. Vede, noi possiamo ingannare noi stessi e lei può ingannare i cittadini italiani - e devo dire che é molto bravo a vendere l'immagine rispetto alla sostanza - ma non si possono imbrogliare i conti. Nel momento in cui una manovra finanziaria come quella che presenterà in Europa non contiene interventi strutturali seri, in grado di invertire i flussi economici, stiamo portando avanti solo manovre di finanza e non manovre di economia, che generano lavoro. Quello che oggi la gente vuole che lei si impegni ad andare a discutere in Europa è il lavoro e non certo gli interessi delle banche e della finanza, che sono cosa quanto mai lontana dalle nostre esigenze
2014-10-22	LN	CandianiStefano	Lei deve portare l'interesse dei lavoratori italiani e delle imprese italiane in Europa, lei deve dire: «Stop! Basta, noi non applichiamo più le sanzioni economiche!» perché queste sanzioni danneggiano noi e favoriscono altri interessi, che non sono di questo Paese. Questo significa rappresentare nel semestre europeo l'Italia che lei vuole rappresentare, altrimenti - lo ripeto con gran delusione - rappresenta se stesso con una bella macchina fotografica. Questo è molto deludente.
2014-10-22	LN	CandianiStefano	Presidente Renzi, abbiamo davanti un Paese che purtroppo sta perdendo la capacità di fare impresa, ma non perché, come si vorrebbe far credere, non ci sono più imprenditori in grado di farlo o perché ci occorrono investitori dall'estero che portino qui i loro capitali. Apro la solita parentesi: attenzione alle speculazioni perché stiamo vedendo anche in questi giorni quello che avviene in alcune realtà. I Paesi esteri mandano i loro capitali qui e fanno investimenti, ma quando l'investimento speculativo finisce, se ne vanno e noi restiamo come la carta straccia, senza più lavoro e nemmeno le nostre industrie migliori. In Italia ci sono ancora imprenditori che hanno capacità di fare impresa, ma vogliono un fisco più leggero che sia in grado di rispettarli e certamente un'Europa che non imponga la burocrazia che ci ritroviamo. Noi abbiamo fiducia nella nostra capacità di lavoro, ma pare che lei non ne abbia nei confronti degli italiani. Chiede agli italiani sacrifici, ma poi come li rappresenta in Europa? Presidente, si è impegnato qui a rappresentare quello che il Parlamento le ha chiesto. Non abbiamo sentito nella sua replica cosa ha accettato: vediamo una risoluzione e, accanto a questa, un'altra; una cosa molto confusa. Mi consenta la battuta finale: con questo ha sicuramente inteso favorire anche lei una sorta di energia rinnovabile: aria fritta; ha fatto circolare aria. Presidente, vogliamo più concretezza, altrimenti la delusione a chiusura del semestre europeo non sarà solo nostra, ma dell'intero Paese.
2014-10-22	LN	CandianiStefano	Quello della FIAT di Marchionne non è certo un esempio ideale, perché non stiamo parlando di un'impresa che sta facendo grande l'Italia, ma di un'impresa che ha socializzato le perdite e privatizzato i profitti. Si tratta di un'impresa che oggi di italiano ha semplicemente la bandierina sul cofano delle autovetture. Non sarei molto contento di andare a farmi una fotografia, portando ad esempio una società che ha una sede in Olanda, l'altra in Gran Bretagna e che è quotata alla borsa di Londra. Questo è l'esempio di economia che lei vuole oggi trasferire in Europa da parte dell'Italia? Ciò è deludente, Presidente, molto deludente.
2014-10-22	M5S	GirottoGianniPietro	Non sanno come comportarsi e come applicare le norme perché sono tra loro contrastanti e incomprensibili. Quindi, se davvero vuole sostenere i green job, come ha detto qualche giorno fa pomposamente all'ONU, vanno immediatamente risolte queste incongruenze e poi, naturalmente, stabilizzato l' ecobonus per i prossimi anni per dare modo alle aziende e ai consumatori di fare una programmazione finalmente di medio periodo. Presidente, oggi lei doveva parlare di energia. Dieci giorni fa la Commissione europea ha presentato lo studio sui sussidi e costi dell'energia in Europa in cui per la prima volta si è presentato un quadro completo e unitario dell'intervento pubblico nel settore energetico. Da questo studio emerge un quadro in cui le energie rinnovabili non sono affatto incentivate e supportate dal settore pubblico rispetto agli incentivi fossili. Anzi, questi ultimi vengono assistiti, oltre che con i sussidi diretti anche con quelli indiretti, consistenti nel non dover pagare le esternalità negative determinate, vale a dire l'impatto sul clima, l'impoverimento delle risorse, gli effetti sulla salute umana, danni quantificati da uno studio (ripeto, non del Movimento 5 Stelle, ma dell'Unione europea) per un ammontare tra i 150 e i 310 miliardi di euro solo nel 2012. In un anno noi regaliamo alle fonti fossili tra i 150 e i 300 miliardi di euro. Ora il presidente Mucchetti, suo collega di partito, le ha chiesto l'introduzione di una carbon tax. Per cortesia, se non vuole ascoltare me, almeno ascolti almeno lui. Se vuole davvero sostenere la filiera industriale dobbiamo proporre all'Europa obiettivi sul clima e sull'energia ambiziosi e vincolanti, per intraprendere la nuova strada della transizione energetica, della sostenibilità, poiché questo postulerebbe la creazione di moltissimi posti di lavoro, dal momento che, come sappiamo, le rinnovabili e l'efficienza sono molto più labour intensive rispetto alle fossili. Ricordo, anche in questo caso, una dichiarazione dell'Europa sui costi di transizione e di decarbonizzazione, secondo cui questi sono praticamente identici ai costi di un normale sviluppo della rete come è attualmente. Signora Presidente,sperando che il conteggio del tempo a mia disposizione sia stato stoppato durante le pause, salto la parte dell'intervento relativa all'economia. Presidente Renzi, lei si rivolge agli italiani come innovatore e come rottamatore. Se davvero vuole convincerci di ciò - e mi rivolgo ancora agli italiani - visto che ha la Presidenza di turno del Consiglio europeo, allora affrontiamo il problema dei paradisi fiscali. Perché le aziende devono pagare fino al 70 per cento di tassazione mentre la stragrande maggioranza delle banche hanno sede fiscale a Lussemburgo? Quello che le banche non pagano di tasse, lo pagano il resto degli italiani, e non sono 80 euro al colpo. La stragrande maggioranza delle banche ha sede fiscale a Lussemburgo. Perché le loro tasse dobbiamo pagarle noi?
2014-10-22	M5S	MartelliCarlo	Lei continua a dire che non è vero che l'Europa ci detta regole, ma ogni volta poi afferma che l'Europa «ci dice...»: addirittura sottoponiamo le nostre manovre economiche all'Europa per farle vidimare. Questa sarebbe la nostra capacità di imporci in Europa.
2014-10-22	M5S	MartelliCarlo	Vogliamo fissare degli obiettivi ragionevoli? Vogliamo parlare di obiettivi ragionevoli e vincolanti? Vogliamo proporre all'Europa obiettivi legati alle energie rinnovabili che abbiano un senso? Nella nostra proposta di risoluzione ci sono. C'è un obiettivo fissato al 2030 e uno al 2050, e sono entrambi raggiungibili. Raggiungere l'obiettivo del 100 per cento nel 2050 è possibile. Lo Stato di New York che consuma molta più energia elettrica di tutta l'Italia ha un piano che fissa entro il 2050 il raggiungimento del 100 per cento di energie rinnovabili non solo per la generazione elettrica, ma anche per la fornitura di calore. Sono capaci gli americani e non siamo capaci noi. Noi siamo capaci solo di trincerarci dietro trattati e ratifiche: non siamo capaci di fare le cose, abbiamo sempre bisogno che le faccia qualcun'altro. Qui si parla di avanguardia e di sudditanza culturale. Ma questa è la sudditanza culturale: aspettare che siano gli altri a dirci cosa fare! Invece noi dovremmo anticipare la tendenza. Dovremmo essere quelli che dicono: «l'abbiamo fatto. A questo punto, Europa, tu che scuse hai?»
2014-10-22	PD	GinettiNadia	Un new deal europeo, di consolidamento dell'Unione economica e monetaria, ma anche un new deal che non subordini scelte di austerità di bilancio al compito politico e istituzionale dell'Europa di sostegno alla crescita economica e sociale e al miglioramento delle condizioni di vita dei cittadini. Una proposta, insomma, di revisione della stessa Strategia europea 2020, rimodulando obiettivi senza rinunciare all'ambizione di continuare a lottare contro la povertà, per l'occupazione giovanile, per un'economia più verde, per una miglior inclusione e coesione sociale. Il metodo dovrà essere quello della governance multilivello, dove ognuno è chiamato a fare la propria parte: la Commissione europea con adeguate politiche di crescita e adeguati stanziamenti (e i 300 miliardi di euro in tre anni sono un primo passo); la Banca centrale europea con maggiori liquidità per le imprese (e i 27 miliardi per l'Italia sono un aiuto che auspichiamo arrivi in concreto a sostenere il credito all'economia reale); l'Italia e le Regioni, anche nella necessità di riorientare l'utilizzo del nuovo ciclo di programmazione dei fondi strutturali 2014-2020, perché esso sia più incisivo, con obiettivi maggiormente concentrati e progetti integrati e coerenti anche rispetto alle raccomandazioni specifiche per Paese formulate dalla Commissione e dal Consiglio. Tali interventi servono a realizzare quelle riforme strutturali necessarie a rendere maggiormente competitivo il sistema, e affrontare gli squilibri territoriali e macroeconomici che continuano a caratterizzare il nostro paese Italia. La crisi ha inciso in modo radicale sui bilanci nazionali, gli investimenti sono diminuiti del 20 per cento in termini reali e si è interrotto il cammino di convergenza del prodotto interno lordo e dei tassi di occupazione tra i Paesi membri. La mera austerità non ha saputo valutare in anticipo le conseguenze e la ricaduta che si sarebbe prodotta sui fattori di dimensione sociale, come la disoccupazione e l'impoverimento, obiettivi strategici da sanare che diventano oggi in Europa debiti politici. Vi sono sfide globali che non conoscono confini o dogane in grado di fungere da argini, che si tratti di nuove pandemie, come l'Ebola, o di nuovi fenomeni di terrorismo internazionale. Siamo di fronte a una geopolitica in evoluzione e di sempre più complessa lettura, dalla situazione in Ucraina - e a Milano credo sia stato raggiunto un ottimo risultato nei rapporti con la Russia e nella definizione del nuovo ruolo che la Russia può svolgere nel contesto internazionale - al Medio Oriente, ai milioni di profughi in fuga dalle persecuzioni, dalla Siria alla Libia, all'area del Sud Sahara. Si tratta di un'umanità in attesa di futuro, che spesso ha visto nel Mediterraneo la via di salvezza verso un'Europa della speranza, un'Europa che speriamo con l'operazione Triton abbia finalmente elaborato una risposta adeguata. Non c'è scelta globale che non presupponga un agire locale, europeo, per la costruzione di una politica estera e di difesa comune e di una politica energetica nell'ambito di nuovi assi della geopolitica Nord-Sud - come lei ha ricordato - e con le relative reti infrastrutturali. Il Consiglio europeo sarà in particolare chiamato a delineare un nuovo quadro di politiche per la riduzione delle emissioni, l'aumento dell'efficienza energetica e l'impiego delle fonti rinnovabili per il 2030. La consapevolezza che ci deve accompagnare, signor Presidente del Consiglio, è che le sfide in materia ambientale (clima ed energia), che spesso in Italia si tramutano in disastri idrogeologici, con gravi bilanci in termini di vite umane e di danni economici, sono sfide a forte connotazione urbana. Tali problemi si manifestano principalmente nelle città e intorno ad esse, e proprio nelle città possono trovare soluzione. Il 72 per cento della popolazione in Europa infatti vive in città e il 67 per cento del prodotto interno loro dell'Europa è prodotto in regioni metropolitane, con relativo consumo di suolo e risorse naturali. L'esperienza del Patto europeo dei sindaci per l'ambiente ce lo ha insegnato: ci ha insegnato l'importanza e il ruolo delle città nel raggiungimento dei risultati in tale materia. Per questo ci sembra non rinviabile sostenere il dibattito europeo intorno alla definizione di una vera e propria agenda urbana dell'Unione, per uno sviluppo urbano finalmente di sintesi di frammentate politiche settoriali. Le consegniamo pertanto, signor Presidente del Consiglio, un mandato pieno, affinché si giunga, nel Consiglio del 24 ottobre, ad un accordo che fissi nuovi obiettivi ambientali rivisti al rialzo in modo coraggioso, per il risparmio energetico e l'utilizzo di energie rinnovabili, ma anche per nuove politiche industriali verdi. Non vogliamo pretendere che, con il suo mandato di Presidente del semestre europeo, si chieda all'Europa di sostituire parametri numerici con la valutazione del nuovo parametro BES, che misuri il benessere ecosostenibile economico-sociale della nostra Europa. Ma le diamo pieno mandato per le istanze di richiesta di margini di flessibilità rispetto a vincoli di riequilibrio macroeconomico e di bilancio, per consentire di preservare in Europa quel modello sociale che ha caratterizzato lo sviluppo nel nostro Continente e il processo di integrazione europea; percorso di convergenza che vede ancora valido quel progetto del Manifesto di Ventotene - che anche lei richiamava - degli Stati uniti d'Europa. Il 24 ottobre a Bruxelles si terrà l'ultimo incontro del Consiglio presieduto da Van Rompuy, prima dell'insediamento del neoeletto presidente Donald Tusk. Una nuova pagina - dicevamo - un new deal europeo, che auguriamo anche alla nuova Commissione, di legittimazione democratica dal basso che veda nel rafforzamento del dialogo politico con i Parlamenti nazionali un pilastro irrinunciabile. Come irrinunciabile - per questo la ringraziamo, signor Presidente del Consiglio - ci sembra il dialogo di costruzione condivisa della nostra partecipazione all'Unione europea da questo confronto Governo-Parlamento.
2014-10-22	PD	MartiniClaudio	Signora Presidente, signor Presidente del Consiglio, il Gruppo del Partito Democratico voterà a favore della proposta di risoluzione della maggioranza perché condividiamo lo spirito europeista e anche lo sforzo di innovare la rotta di questa Europa, contenuti nella sua comunicazione. L'aspetto principale mi è parso il nesso, dichiarato e consapevole, fra le grandi questioni: energia e sostenibilità, geopolitica, crescita economica, riforme. Questo nesso è prezioso e deve essere sempre presente a tutti noi, perché è il cuore del problema, al di là di tante nostre discussioni provincialistiche e autoreferenziali. Condividiamo la posizione italiana di mantenere le ambizioni massime sulle questioni energetiche. Questa sintesi mi sembra possa racchiudere il famoso motto «Basta la parola», ambizioni massime, così come il continuare a fare della crescita il tema centrale del nostro lavoro. È questo l'obiettivo indispensabile per uscire dalla recessione e ricostruire un rapporto di fiducia con i cittadini, un tema, questo, troppo spesso sottovalutato nella questione europea. I dati economici sono preoccupanti, assai peggiori di quelli americani, giapponesi e di tanti altri Paesi. Tra poco arriveranno i nuovi dati relativi alla Germania e si preannuncia un secondo trimestre consecutivo con PIL negativo. Nemmeno la svalutazione di fatto dell'euro sul dollaro sostiene le esportazioni tedesche. I mercati internazionali sono troppo indeboliti per assorbire la produzione che non ha sbocco sul mercato interno. Questi dati sono per noi il punto di partenza, e non sono un caso, ovviamente. C'è stata una politica, quella dell'austerità a senso unico, e una visione dell'Europa, quella dell'Europa minima, che sono alla base di molte di queste realtà. Oggi serve un'altra politica, che mi sembra delineata nella comunicazione, che promuova un dinamismo generalizzato, perché, pur avendo ottenuto molto, la politica monetaria non basta. Ci vogliono interventi a effetto rapido, che affrontino il tema della disoccupazione giovanile, che riducano il debito per la via giusta. Senza crescita ne risente la stessa sostenibilità dei debiti pubblici. Le proposte ci sono. Lei le ha ricordate. Ci vuole più volontà politica, più decisione politica. Il ruolo della BCE può farsi ancora più incisivo; inoltre possiamo attivare investimenti pubblici per stimolare l'economia con risorse comuni europee, impiegare meglio i fondi stanziati, concretizzare i 300 miliardi di investimenti addizionali pubblici e privati nell'economia reale per i prossimi tre anni, vivacizzare l'azione della BEI. Questo non significa, certamente, trascurare il debito e l'obbligo di rientrare. Il rigore dei conti non è una pretesa dell'Europa, ma è innanzitutto una nostra esigenza, per non pregiudicare il futuro del Paese e anche perché fa parte - voglio sottolinearlo - di quel rinnovamento morale e sociale dell'Italia di cui abbiamo estremamente bisogno. È un impegno che devono sentire anche le forze sane e vive del Paese: le imprese, i sindacati e il mondo della cultura, a partire da una spesa pubblica risanata, certo non tagliata in modo acritico, ma rimessa a nuovo. Ma questo è altra cosa dall'ideologia dell'austerità a senso unico. La crescita non nasce dall'ossessione del debito. Signor Presidente, lei ha detto che domani, dopo dieci anni di Presidenza Barroso, si volta pagina. Penso si debba voltare pagina non solo e non tanto dal punto di vista degli organigrammi istituzionali, ma anche da una certa concezione del ruolo dell'Europa. Ci si muova di più dal lato degli investimenti, come abbiamo già detto, e ovviamente anche dal lato delle riforme. Credo che il passaggio sulle riforme sia importante. Potrebbe servire - e potrebbe essere anche un'idea nuova sul piano europeo - un meccanismo comunitario che preveda incentivi per accelerare le riforme, a fronte di impegni seri dei Governi e del mantenimento dei cronoprogrammi. Per concludere, questa mi sembra la sintesi giusta: crescita, rigore intelligente, riforme. Così diamo una mano all'Europa unita e svolgiamo il nostro ruolo. Lei ha concluso il suo intervento rivendicando il ruolo dell'Europa in Italia, perché non è altro da noi - e credo che ciò sia giusto - ma anche il nostro ruolo. Credo dipenda anche da questo, dalla capacità di proporre una sintesi giusta. Noi non sfidiamo l'Europa, ma chiediamo e sollecitiamo una lettura nuova, non dogmaticamente formale, della situazione, l'uso di una più alta e ricca responsabilità politica, economica e fiscale, nonché una più alta razionalità politica, economica e fiscale. Siamo preoccupati per le divisioni e l'inefficacia ma vediamo lo spazio per cambiare. Ci vuole uno spirito nuovo, il rilancio di una visione alta ed ambiziosa. E ci vuole una politica nuova, capace di unire. Questa politica non può essere l'austerità a senso unico, né l'indifferenza al deficit. L'Italia propone il giusto mix, quello che può produrre anche più giustizia sociale, meno disuguaglianze e più qualità nella crescita. Termino da dove sono partito: il nesso tra le questioni energetiche e la crescita, che ci fa dire anche che c'è crescita e crescita. Certo, meglio una crescita che niente. Ma c'è differenza tra tanti diversi modelli, e non tutti sono virtuosi: il tema della qualità dello sviluppo fa parte del tema della nuova Europa. Proprio ieri abbiamo discusso a lungo di alluvioni, di difesa del suolo e di tutela della sicurezza dei cittadini. Ecco il nesso da cui lei è partito e che noi vogliamo valorizzare. Per tutte queste ragioni, le senatrici e i senatori del PD daranno il voto favorevole alla proposta di risoluzione di maggioranza.
2014-10-22	PD	MucchettiMassimo	A questo proposito, con il decreto competitività avevamo approvato una norma sulla cartolarizzazione dei flussi di incentivi futuri che può essere d'esempio a tutta l'Europa, dato che in Paesi come la Spagna e la Germania si sono commessi «errori» analoghi a quelli italiani. Ora, questa norma non è in fase di attuazione a causa del palleggiamento delle responsabilità fra l'Autorità per l'energia e il Ministero dell'economia e delle finanze: le chiedo di prendere un impegno affinché vi sia data veloce attuazione.
2014-10-22	PD	MucchettiMassimo	Il secondo punto che desidero sollevare è relativo ai vincoli ambientali, di cui abbiamo parlato. In un'altra sede, quando si parla d'industria, l'Europa si dà come traguardo un contributo al PIL del 20 per cento da parte della manifattura. Se però ci diamo stringenti obiettivi ambientali e non riusciamo a trasferire quest'impegno nel commercio internazionale con le altre aree del mondo, che non si danno questi stessi obiettivi, rischiamo di determinare la delocalizzazione di parte delle attività manifatturiere europee e italiane e, lungi dall'incrementarle, le diminuiremmo, aumentando l'inquinamento globale. Chiedo se, a livello europeo, non sia il caso di cominciare a valutare una carbon tax da estendere al commercio internazionale con le aree non europee. Ho vivamente apprezzato, perché vedo in questo una modifica di parte della politica energetica nazionale, il riferimento all'asse Nord-Sud, da aggiungere al tradizionale asse Est-Ovest nella politica di approvvigionamento di fonti energetiche del nostro Paese. Credo che il Governo dovrebbe fare anche il secondo tratto di strada mancante e assumersi l'impegno di sostenere da questo punto di vista la principale azienda italiana, il campione nazionale ENI, anche sul fronte del cosiddetto progetto South Stream. Presidente Renzi, ho molto apprezzato il suo impegno a favore del TAP, ho apprezzato questa svolta strategica. Credo che la compiremmo rinunciando l'anno prossimo a mettere 2/3 miliardi di euro, che l'ENI dovrebbe prendere a debito, nella società di costruzione del South Stream, perché questo aumenterebbe la dipendenza dell'Europa dalla Russia e non certo la diminuirebbe.
2014-10-22	PD	RussoFrancesco	Signora Presidente, onorevoli colleghi, signor Presidente del Consiglio, l'Europa è oggi necessariamente e indiscutibilmente il nostro destino. È il più grande e riuscito esperimento di unità politica mai realizzato nella storia dell'umanità, il sogno - portato a compimento - di pace e di benessere dei nostri padri, l'unica chance di futuro protagonismo nel mondo globale per i nostri figli. Ma dobbiamo essere realisti: forse, per la prima volta dai tempi di Schumann, De Gasperi, Adenauer e Spinelli, siamo nuovamente costretti a impegnarci e a lottare per questo destino. Il rischio è quello di perdere ciò che diamo da troppo tempo per scontato: sicurezza, benessere, pace sociale, uno status e una qualità della vita invidiatici in tutto il mondo. Dobbiamo di nuovo scegliere di essere Europa, difendendola da pericoli esterni e dai suoi stessi egoismi, rinnovando la nostra volontà di una cittadinanza comune. Per questo riconosciamo massima importanza a questa giornata e ringraziamo il Presidente del Consiglio per aver tenuto aperto con il Parlamento un dialogo su questi temi e per le sue comunicazioni non formali, aggiungendo il nostro contributo a quello del Governo in vista del prossimo Consiglio europeo. Vorremmo però anche cogliere l'occasione per spiegare agli italiani che questi Vertici rappresentano ben più della foto di gruppo con cui i mass media spesso li riassumono; che in queste occasioni, ben più che negli show provinciali cui spesso si riduce la politica di casa nostra, si realizzano le scelte che decidono in positivo o in negativo il peso dell'Italia nel mondo e il futuro della vita di ciascuno di noi. Anche l'Europa, lo sappiamo, come il nostro Paese, deve cambiare passo e affrontare ogni passaggio (come il Consiglio europeo dei prossimi giorni) con il senso della drammaticità e dell'urgenza. Questo vale in primo luogo per il tema delle politiche legate al clima e all'energia. È evidente che non ci troviamo semplicemente di fronte all'aggiornamento della strategia 20-20-20 o al cambiamento di qualche decimale nei benchmark di riferimento. È certamente necessario porre l'accento sull'ambizioso obiettivo di un'ulteriore riduzione di gas a effetto serra e sulle tecnicalità necessarie a raggiungerlo, su quello del 27 per cento di energia da fonti rinnovabili o sull'efficientamento del mercato interno dell'energia; ma crediamo - lo ricordava anche il Presidente del Consiglio - sia utile approfittare di questo dibattito per un'operazione verità davanti ai cittadini europei rispetto al cambio di contesto in cui si muove l'Unione anche in questo campo, con il coraggio di affrontare le rinnovate sfide a partire dal tema della sicurezza energetica (come ha ben richiamato la relazione presentata dalla Presidenza italiana) e dei nuovi ostacoli alla politica di superamento delle energie fossili derivanti dall'emergere di nuove risorse a basso costo. Non serve essere fini analisti per capire le conseguenze del fatto che nel 2013 la Russia ha coperto il 39 per cento delle forniture di gas all'Europa o che, in una prospettiva di crescita della domanda di energia su scala globale stimata del 27 per cento da qui al 2030, lo sfruttamento intensivo da parte degli Stati Uniti di shale oil e shale gas costringe anche noi a un pragmatico e veloce cambio di strategia. Crediamo infatti che vada meglio raccontato ai cittadini che, se la Commissione europea prevede azioni immediate finalizzate a rafforzare la resilienza dell'Unione europea di fronte all'interruzione su larga scala nel prossimo inverno, significa che esistono pericoli reali in tal senso legati all'oggettiva e conosciuta instabilità delle relazioni internazionali e che la sostanziale autosufficienza degli USA in campo energetico, ad esempio, sta portando quel Paese a un minore impegno geopolitico nell'area del Mediterraneo e del Medio Oriente, che costringe già oggi l'Europa ma anche l'Italia ad affrontare senza ipocrisie sfide inedite legate alle politiche di difesa, di cooperazione, di sicurezza e di immigrazione. Ma è evidente che, senza nulla togliere ad altri temi, quali l'emergenza Ebola o come quello che mi sta particolarmente a cuore, per motivi territoriali, legato alla strategia europea per la regione adriatica e ionica, i dossier più scottanti da affrontare nei prossimi giorni saranno quelli economici. Sappiamo che, se anche l'emergenza finanziaria sembra momentaneamente sotto controllo, la crisi economica morde. La disoccupazione (soprattutto giovanile) già a livelli record e il debito pubblico continuano a salire e la crescita economica - troppo flebile e a macchia di leopardo - si dimostra incapace di generare nuova occupazione creando sacche di scontento e di disaffezione che minano nelle sue fondamenta le leadership europee e lo stesso modello democratico. Tutto ciò deve portare l'Europa a ripensare allora complessivamente il proprio modello per confermarne gli obiettivi originari di crescita sociale ed economica mai disgiunta da una piena coesione, attualizzandone gli strumenti oggi in parte inadeguati. La sfida economica che abbiamo di fronte, però, non ha a che fare solo con la crisi degli ultimi anni. Vogliamo, ad esempio, ricordare che nel 2013, per la prima volta dal 1850, i Paesi emergenti ed in via di sviluppo hanno superato il 50 per cento della quota di PIL globale, esibendo, tra l'altro, una quota di debito sul PIL inferiore al 40 per cento, mentre noi Paesi sviluppati siamo abbondantemente oltre il 100 per cento? Serve una coraggiosa strategia di medio e lungo periodo per adattare le nostre economie e le nostre società ad un mondo che ha deciso di non aspettarci più, e per rispondere alla Grande Trasformazione che nasce dal combinato disposto di globalizzazione e rapidi cambiamenti demografici, tecnologici e ambientali. Questa è la sfida che, accompagnata dal massimo senso di urgenza, sta davanti ai protagonisti del prossimo Vertice e rappresenta la sfida del nostro contributo a questo semestre a guida italiana. La domanda cui va data necessariamente risposta in tempi brevi non permette tentennamenti: come evitiamo tutti insieme che l'Eurozona affondi nella recessione-deflazione riprendendo a crescere e creando occupazione e stabilità? Va detto anche ad autorevoli partner europei che le tirate d'orecchie ed i facili slogan sui compiti a casa suonano inutilmente retorici dinanzi a 18 milioni di disoccupati nell'Unione economica e monetaria e all'evidenza che avere i conti a posto è un principio irrinunciabile cui il nostro Paese continua a tendere anche più di altri, ma che le necessarie riforme strutturali nei singoli Paesi producono effetti differiti mentre in recessione ci vogliono interventi ad effetto rapido. Se si sarà capaci di recuperare il senso di uno sforzo comune le vie di uscita non mancano. Le ha indicate, tra gli altri, Mario Draghi nel discorso di agosto a Jackson Hole. Anzitutto, oltre a fare le riforme che aumentino il prodotto potenziale, bisogna coordinare le politiche fiscali, in modo che i Paesi che sono nelle condizioni di fare una politica espansiva contribuiscano a sostenere la domanda aggregata. In secondo luogo bisogna riconoscere che nel mandato della Banca centrale c'è anche il compito di fare da prestatore di ultima istanza dei Governi. A questo andrà aggiunto un piano di investimenti infrastrutturali europei come più volte abbiamo sostenuto, finanziati su scala continentale con l'uso di europroject bond o eurounion bond. Strategia che si può e si deve connettere con il piano di investimenti (lo ha confermato in questi minuti il presidente Juncker) di 300 miliardi che dovrà essere operativo già prima della fine dell'anno. Presidente Renzi, forte del mandato di questo Parlamento, lei può senza dubbio dire a Bruxelles che noi italiani crediamo ancora all'Europa e che, prima ancora, abbiamo fiducia negli europei che, ne siamo certi, vogliono continuare a condividere un cammino comune. Crediamo valga la pena, però, di cominciare a trattarli da cittadini adulti, raccontando loro i fatti e trasparentemente le scelte operate per continuare a garantire il nostro benessere e la nostra specificità. Siamo certi, infatti, che non sfugga a nessun europeo la drammaticità del momento, le durezza non momentanea della crisi economica, o il clima di guerra che dall'Ucraina al Medio Oriente fino alla Libia circonda le nostre Nazioni ormai quasi assuefatte alla pace. È venuto però il momento di provare a mettere tutti davanti alle loro responsabilità ed alle conseguenze delle diverse strade che abbiamo di fronte a noi. Nelle prossime ore, ad esempio, si deciderà l'atteggiamento da tenere nei confronti di un grande Paese come la Francia, dovendo scegliere - come ha ricordato il nostro Premier - tra una deroga «rumorosa» al tetto del 3 per cento, che suonerebbe ingiusta per chi in questi anni ha fatto sempre la fatica di tenere i conti in ordine, e il rischio che la bocciatura del Governo di Hollande dia fiato a quelle forze antieuropee e antisistema che sono state protagoniste dell'ultima tornata elettorale. E lo stesso vale per la Gran Bretagna del premier Cameron e la sua richiesta di modifica delle politiche di accoglienza e di asilo che è all'attenzione delle opinioni pubbliche non solo di quel Paese. Onorevoli colleghi, c'è oggi nel nostro continente chi chiede più Europa e chi ne vuole meno. L'unica vera strada, crediamo, è lavorare per averne una migliore, più solidale, più efficiente, più protagonista. Se non sarà così rischiamo, e rischieremo, che non ci sia Europa per nulla e sappiamo cosa è successo nel mondo quando il nostro continente ha rinunciato ad essere faro di cultura, di sviluppo e di unità. Evitare che i drammi del passato si ripetano è oggi il nostro impegno.
2014-10-22	PD	CaleoMassimo	Signor Presidente, signora Sottosegretario, onorevoli colleghi, ancora una volta da quando ho iniziato questo mio primo mandato parlamentare, di fronte agli ennesimi eventi meteorologici straordinari, che ormai sempre più frequentemente si abbattono sulla nostra penisola, causando lutti e ingenti danni economici e anche, forse, un dibattito molto retorico con la disputa tra i catastrofisti e i negazionisti che non mi appassiona, sono qui ad intervenire per cercare di fare da cassa di risonanza a quel grido di dolore da troppi anni inascoltato, che proviene dai nostri territori, dal nostro inestimabile patrimonio paesaggistico, così mortificato dall'uomo, nonché da quel bene comune che è l'ambiente, che tutti noi siamo chiamati a tutelare e a preservare per le generazioni future. È giunto il momento di dire basta, un basta che renda giustizia ai tanti morti, che renda giustizia ai tanti che hanno subito danni e perduto tanto. I consumi e il modello produttivo che utilizziamo stanno distruggendo un mondo infinitamente più affascinante e complesso dei beni che produciamo. Gli errori commessi nei decenni dall'uomo, nell'uso e consumo del territorio, si manifestano oggi con effetti decuplicati. Il clima impazzito degli ultimi anni non è altro che è l'esempio più evidente degli effetti devastanti che le modificazioni climatiche in atto possono provocare. Il tutto avallato ormai da dati certi e da studi scientifici incontrovertibili. Eppure, riguardo ai pericoli derivanti dal climate change c'è una sorta di pregiudizio ottimistico che impedisce all'opinione pubblica, ma anche ai Governi, di cogliere l'urgenza di intervenire per mitigarli. Anche se diciamo di essere preoccupati per i loro effetti, dentro di noi crediamo che a soffrire saranno altri: popolazioni lontane e territori esotici sconosciuti. Invece dobbiamo correre, correre per mettere in sicurezza le nostre città, il nostro territorio, le nostre eccellenze dai loro effetti devastanti. Questo vale per Genova e la Liguria - la mia Regione - ma posso affermare, senza essere smentito, che parlare di Genova è come parlare dell'Italia, ed ogni ritardo ci renderà colpevoli. Quello di cui c'è bisogno oggi è una proposta, un pensiero lungo, che ancor prima di tradursi in azione politica, deve realizzarsi nella società come acquisizione di un nuovo modello culturale. E poi riflettiamo tutti, ma con la necessaria consapevolezza, sul da farsi, a partire da quest'Assemblea che su tematiche così importanti quali i cambiamenti climatici, la difesa del suolo, la prevenzione dal dissesto idrogeologico, dovrebbe organizzare più sessioni, a cui far partecipare anche esperti della materia, per dimostrare come questo problema abbia già soluzioni pratiche convenienti, sulle quali far convergere progetti collettivi che riuniscano le comunità per il raggiungimento di un obiettivo comune: la salvaguardia del nostro ambiente. Deve diffondersi sempre più la consapevolezza che la bellezza del nostro patrimonio ambientale, che ci contraddistingue a livello internazionale, è la forza più importante che abbiamo e, al tempo stesso, di quanto esso sia fragile e vittima del disinteresse. Proprio nelle prossime settimane il Parlamento si appresta ad esaminare la nuova legge di stabilità mentre il Governo, nel suo semestre di Presidenza, sarà impegnato in Europa nel dibattito sulle emissioni di CO₂, anche se da alcuni Stati membri pare possa arrivare un freno al piano di aggiornamento degli obiettivi per il 2030, e questa non è sicuramente una buona notizia. Questa mattina il presidente Renzi ha confermato l'impegno ai più alti livelli per raggiungere i più elevati e ambiziosi obiettivi. Per questo è quanto mai prioritario agire in maniera decisa su entrambi i fronti, per dar vita a quel cambio di passo non più procrastinabile. Un cambio di passo che ci permetta di usare le straordinarie competenze e conoscenze accumulate per cambiare il modo di organizzarci, per contestare e rovesciare le tendenze che hanno determinato il nostro rapporto con il pianeta. Si tratta di un cambio che non può prescindere dall'approvazione in Europa di un'incisiva normativa, finalizzata a proteggere il suolo e a preservarne le peculiarità, nonché alla chiusura del negoziato sul pacchetto clima-energia per il 2030, con obiettivi più ambiziosi di riduzione delle emissioni, di efficienza energetica e di sviluppo di energie rinnovabili. La suddetta normativa deve essere finalizzata inoltre ad adottare al più presto in Italia la Strategia nazionale di adattamento ai cambiamenti climatici, allo scopo di preparare il Paese ad aumentare la resilienza dei sistemi naturali e socioeconomici, e ad attuare una riforma della governance in tema di rischio idrogeologico e di adattamento che, eliminando la frammentazione e la sovrapposizione delle competenze, chiarisca i compiti delle diverse istituzioni tecniche, al fine di rendere finalmente efficiente il sistema di pianificazione, gestione e monitoraggio degli interventi. Non è accettabile, infatti, che un'opera riconosciuta come urgente finisca arenata in interminabili contenziosi amministrativi: i tribunali non possono determinare oltre modo i tempi per la realizzazione di opere necessarie a prevenire catastrofi. Per questo motivo, bisogna prevedere procedure semplificate, che affermino nel contempo la certezza del diritto. Dobbiamo infine contrastare il disboscamento e l'abbandono dei terreni e riconoscere il valore strategico dell'agricoltura, non solo come presidio e strumento di manutenzione ordinaria del territorio, valorizzando la funzione dei consorzi di bonifica, ma anche e soprattutto come strumento per favorire l'occupazione giovanile. Non solo, penso anche alla promozione di progetti innovativi per la manutenzione del territorio e dei corsi d'acqua, che coinvolgano i lavoratori temporaneamente beneficiari di ammortizzatori sociali e i detenuti. Per fare tutto questo, colleghi senatori, è necessario destinare risorse certe e adeguate, da stanziare a partire dalla legge di stabilità del 2015, e sbloccare quelle giacenti, che possono essere immediatamente spese dagli enti locali escludendole dai vincoli del Patto di stabilità. E non dimentichiamoci dei tanti, troppi che hanno avuto danni alle loro attività produttive: lo Stato sia loro vicino. Prioritario è inoltre restituire forza, dignità e autonomia, soprattutto finanziaria, al Dipartimento della protezione civile: è paradossale che venga lasciato senza risorse per operare in modo tempestivo ed efficace nel campo del contrasto ai danni provocati dalle calamità naturali. Colleghi, la capacità riformatrice di un Paese si misura anche dal grado di attenzione che si pone su questioni importanti come queste. La trasmissione di valori positivi e duraturi, come la tutela e la valorizzazione del nostro territorio, deve diventare elemento imprescindibile nell'azione di indirizzo e di governo, che, partendo dal Parlamento, arrivi al livello di ogni amministrazione locale. Abbiamo il dovere politico e morale di contrastare un pensiero debole, quello di gestire il declino delle nostre città e comunità, prendendo esempio dall'entusiasmo e dalla voglia di agire dimostrati a Genova dai tanti ragazzi che volontariamente si sono messi a spalare il fango: questo è l'emblema della loro passione e della loro volontà di non rassegnarsi al declino e di essere protagonisti del loro futuro. Credo che daremo un segnale positivo a questi giovani, signor Presidente, se esprimeremo un voto favorevole su un atto che costituisce il risultato del grande lavoro che è stato fatto per rispondere alla richiesta del Governo di arrivare ad una mozione unitaria. Su questi temi, infatti, si misurano la capacità di governo, la determinazione della politica e l'autorevolezza del Parlamento. Auspico dunque vi sia grande consenso rispetto a questa mozione unitaria, alla quale il Partito Democratico non farà mancare il proprio apporto.
2014-10-23	LN	StefaniErika	Signor Presidente, onorevoli colleghi, signor Sottosegretario, come abbiamo già detto nel corso della discussione generale, siamo molto critici rispetto a questo provvedimento. In realtà più che per quello che dice, per quello che non dice. Auspichiamo che ci sia una riforma vera della giustizia e continuiamo ad insistere, ricordandolo in particolare al Presidente del Consiglio, che questa non è la riforma della giustizia: è un provvedimento che, come ha detto il Ministro stesso, era teso solo a fare una piccola bonifica (questo è il termine utilizzato), cioè fa un intervento parziale sul problema della giustizia. Un merito sicuramente va riconosciuto. Abbiamo affrontato molte volte tematiche attinenti al diritto penale e al codice di procedura penale con esiti, soprattutto per quanto riguarda l'ultimo anno e mezzo, a nostro avviso assolutamente disastrosi, visto che abbiamo, anzi, avete varato una serie di provvedimenti svuota carceri che non comportano una riforma della giustizia, ma solo il tamponamento del problema del sovraffollamento carcerario. Ebbene, adesso andiamo a parlare di un altro sovraffollamento, quello delle cause civili. Un problema che affligge la nostra giustizia in maniera talmente endemica che, effettivamente, anche noi non sappiamo pensare come lo si riuscirà ad affrontare e con quali soluzioni. Siamo tristemente agli ultimi posti in Europa per il livello della giustizia e, come abbiamo già detto, questo sorprende maggiormente proprio perché siamo in Italia, il Paese che ha visto nascere il diritto. Sappiamo bene, infatti, che i principi del diritto che adesso utilizziamo si sono formati più di 2.000 anni fa, e in quella che dovrebbe essere la culla per i giuristi ed i dottori in legge purtroppo è arrivato un momento in cui i processi e l'avvocatura sono in assoluta crisi. Si tratta di una crisi grave, colleghi, perché la giustizia si chiama così proprio perché è tale e nel momento in cui una norma prevede alcuni diritti, questi devono essere tutelati e per farlo, anche se ognuno avesse la coscienza di ben operare, occorrono il processo ed i magistrati, perché purtroppo sorgono contrasti e serve la soluzione della lite. Se non vi è giustizia il diritto diventa fonte di anarchia, perché chi svolge la professione di avvocato, come me, spesso si trova di fronte persone che sono fermamente convinte delle loro posizioni e non è facile stabilire cosa è giusto e cosa è sbagliato. Se non esiste la giustizia, facciamo fatica a creare una società civile. Adesso ci troviamo dinanzi a questo provvedimento, che viene dipinto come una riforma della giustizia, nel quale in realtà vengono affrontate poche tematiche. Soprattutto, se guardiamo al titolo del decreto-legge e a quello che dovrebbe essere il suo obiettivo, cioè superare il problema dell'arretrato del carico giudiziario nel settore civile, vengono approntate soluzioni che temiamo non possano avere un'effettiva efficacia sulla riduzione dell'arretrato. Ad esempio, come rimedi e istituti alternativi al giudizio vengono proposti istituti come la negoziazione assistita, mentre ricordiamo che nel nostro ordinamento esiste già la mediaconciliazione, un istituto che già suscita grandi perplessità per come è stato strutturato, per come si svolgono i lavori e per come viene realizzato. Il decreto-legge propone quindi questo istituto che già esiste, così come parla dell'arbitrato che già esiste e del procedimento sommario, che già esiste. Ci si sorprende, quindi, e ci si domanda quali possano essere le vere innovazioni. La conciliazione, peraltro, non nasce solo da un'imposizione del diritto ma è una cultura, una cultura che è difficilmente insegnabile e che dovrà diffondersi fra tutti gli operatori del diritto.
2014-10-23	M5S	GiarrussoMarioMichele	A noi spetta allora ricordare, perché noi la memoria ce l'abbiamo e conosciamo la storia, chi è che si sentiva l'incarnazione dello spirito del proprio popolo. C'è stato in Europa, nel Novecento, uno che, secondo lui, incarnava lo spirito del suo popolo e ciò che pensava era legge, ed il suo Parlamento ratificò questo principio dopo l'incendio del Reichstag in Germania: era Hitler, che avanzava con decreti perché quello che lui pensava incarnava lo spirito del suo popolo e della legge.
2014-10-23	LN	DivinaSergio	Signora Presidente, signor Sottosegretario, se posso permettermi, vorrei dire alla collega Valentini che non dovremmo mai definirci soddisfatti, nel senso che non dovremmo mai mettere il Governo nella condizione di abbassare la guardia, perché manifestare soddisfazione porta dall'altra parte anche ad uno stato di compiacenza o rilassatezza. Stiamo parlando di un settore, quello dell'agroalimentare made in Italy, che rappresenta quasi un quinto di prodotto interno lordo: parliamo di made in Italy, quella parte classificata di qualità destinata all'esportazione, sia pure con gravissime difficoltà che dipendono da altri fattori. Abbiamo un euro sfalsato rispetto alla nostra economia; abbiamo un euro, moneta fortissima, che ci impedisce di esportare e, nonostante tutto, questo tipo di prodotto - quello agroalimentare, ma così come altri prodotti italiani, da quello manifatturiero allo stile, alla moda e via dicendo - è estremamente appetibile. Cerchiamo di non far calare anche questo gradimento sui nostri prodotti. Un dato, che dice poco e dice tanto: più di 800.000 imprese lavorano in questo settore, che sono poi il 15 per cento di quelle italiane; non parliamo dunque di un settore secondario. Cosa può vantare questo settore rispetto a tutto il resto d'Europa (circa la metà degli Stati europei) che concorre con un certo tipo di nostre produzioni? Abbiamo un primato in termini di qualità, che ci viene riconosciuto, ed in termini di livelli di sicurezza e sistemi di controlli alimentari: è proprio questo sistema di controlli alimentari che ci permette di classificare un nostro prodotto come un tantino migliore di altri. La collega Valentini ha già toccato la questione della Germania: non sappiamo come vengano allevati quegli animali, però, dalle analisi sulle carni, vediamo quanti antibiotici vengono utilizzati nel settore suinicolo. Con riferimento a quest'ultimo settore, dall'esposizione molto puntuale del rappresentante del Governo - al quale mi rivolgo - emerge quasi un interesse mirato ad arrivare alla grande manifestazione internazionale dell'Expo 2015 con un marchio Italia ed un sistema Italia da far circolare e monetizzare. Fin qua va bene, peccato che il mondo non finisca nel 2015, ma andrà anche avanti. Ci troviamo tutti su binari paralleli a dover arginare le falle di ogni sistema, ed anche quello italiano ne ha. Ho utilizzato l'aggettivo «paralleli» perché ognuno fa quello che riesce e quello che può, un po' come nelle guerre inglesi: su tutte le bandiere - che erano tutte diverse, perché appartenenti a contee diverse - vi era però la medesima scritta: « My country, right or wrong » («Giusto o sbagliato, è il mio Paese» e quindi, che io sia alla maggioranza o all'opposizione, devo lavorare per il mio Paese). Proprio sul settore suinicolo stiamo ancora lavorando con un forum italo-taiwanese, perché i Paesi asiatici, appena notano una disfunzione in un'area del nostro Paese, stilano una black list. Nel settore suinicolo, ad esempio, c'è un problema circoscritto alla Sardegna, che si chiama blue tongue o PSA (peste suina africana), fenomeno storico del tutto circoscritto alla Sardegna. Si vada però a spiegare ad un asiatico che i prodotti italiani - come il prosciutto San Daniele, che abbiamo ricordato, o il Parma - sono completamente immuni, perché non si stanno importando suini dalla Sardegna, in quanto vi è un divieto d'importazione. Finché non facciamo rimbalzare e sapere queste cose e non facciamo cambiare queste liste, però, i nostri prodotti subiranno ancora - ahimè - un blocco ed una specie di moratoria. Tale questione, dunque, non è stata ancora superata, mentre lo è stata quella delle arance, che non toccava il nostro Paese: in Asia, però, quando si rileva una disfunzione nell'area mediterranea, si generalizza. Le arance del Marocco, sotto il profilo igienico, avevano caratteristiche di qualità non accettabile, così è stato messo il blocco a tutte le arance del Mediterraneo; hai voglia a spiegare che la Sicilia è un'altra cosa e che il Marocco fa parte dall'altra sponda. Fin qui, mi pare, siamo riusciti a compiere questi passaggi, per cui qui tutti ci muoviamo secondo gli interessi del nostro Paese. La nostra interrogazione ha quasi un anno, per cui è relativamente vecchiotta e superata. Ci preoccupa, però, quello che sta avvenendo in questi giorni: l'Europa sta firmando il famoso TTIP, il Transatlantic trade investiment partnership, nel quale si abbassano i livelli per questa liberalizzazione commerciale. Quasi quasi rinunciamo alle nostre caratteristiche di altissima qualità, anche nei controlli, per arrivare a standard che vanno bene agli americani. Dovremmo invece far capire che non usiamo pesticidi né carne con ormoni e che abbiamo messo al bando gli ogm: facciamo sapere queste cose, perché è opportuno che si sappia che i prodotti italiani sono di tutt'altra qualità. Il nostro, in conclusione, è un richiamo al Governo sulla necessità di tutelare al massimo le nostre produzioni ed i nostri marchi agricoli, perché sono ancora gli unici che possono far sopravvivere questo nostro debole settore sui mercati internazionali.
2014-10-28	PD	CassonFelice	Signor Presidente, illustrerò soltanto l'emendamento 01.100, perché si pone in un'ottica completamente innovativa, in quanto accogliendo le indicazioni che sono state formulate da diversi organismi internazionali, tra cui il Commissario per i diritti umani, il Consiglio d'Europa, l'OSCE, il relatore speciale delle Nazioni Unite, Article 19 e, da ultimo, anche il Committee to protect journalists di New York, propone una depenalizzazione della materia.
2014-10-28	PD	FilippinRosanna	La legge in esame, oltre ad avere quest'obiettivo, vale a dire sostituire la pena pecuniaria alla pena detentiva per i giornalisti, ne ha anche un altro: estendere l'applicazione della diffamazione a mezzo stampa, non solo alle testate giornalistiche che tutti siamo abituati a conoscere, vale a dire quelle cartacee, ma anche ai mezzi radiotelevisivi e alle testate giornalistiche on line, quelle registrate ai sensi dell'articolo 5 della legge sulla stampa, quelle, per intendersi, che hanno registrato la propria testata presso un tribunale, con una sede certa. Ecco perché, avendo esteso la stessa materia (diffamazione a mezzo stampa) a tutte queste testate giornalistiche, come relatore ho presentato un emendamento per avere la stessa competenza (determinata sulla base del luogo di registrazione) per tutte queste testate, a prescindere che siano cartacee o on line. Se questa legge ha come obiettivo la modifica delle norme in materia di diffamazione a mezzo stampa, essa non può riguardare altre espressioni dell'opinione o della comunicazione. È questa la ragione per cui devo già annunciare il parere negativo che sono costretta a dare all'emendamento 2.105, presentato dai senatori Torrisi e D'Ascola. Per quale motivo? Perché estendere ai blog (questo è il tema) la responsabilità del direttore o del vice direttore responsabile, ai sensi dell'articolo 57 del codice penale, è un intervento complesso, che richiede una meditazione e un confronto e merita di essere valutato all'interno di una revisione o, meglio, di una legislazione complessiva della comunicazione e del mondo di Internet, che è quantomai doverosa e non più rinviabile. A questo proposito, ricordo che è iniziato un percorso di condivisione, che è stato chiamato la magna charta di Internet, e che alla Camera dei deputati è iniziata una riflessione su questo tema, cioè sulle regole del mondo dei blog e di Internet, sulle regole che si possono dare alla rete, senza voler limitare la libertà di nessuno, ma dando precisi confini a questo mondo. Ciò deve essere fatto all'interno di un testo e di un lavoro organico, che richiede confronto, discussione e partecipazione di tutte le categorie e di tutti i soggetti interessati, e quindi non può essere fatto con un emendamento inserito in un testo concernente la diffamazione a mezzo stampa, che ha un altro obiettivo. Poi abbiamo l'articolo 3, concernente il diritto all'oblio, inserito per la prima volta nel nostro ordinamento. Permettetemi di raccontarvi una storia: è la storia del signor Gonzalez. Il signor Gonzalez è un signore spagnolo che, ad un certo punto, ha delle traversie economiche. Bene, viene pignorato il suo patrimonio e i suoi beni vengono venduti all'asta o, meglio, viene pubblicato un avviso di vendita dei suoi beni all'asta. Sennonché il signor Gonzalez riesce a risollevarsi dalla sua condizione di difficoltà economica, riesce a pagare i suoi debiti e quindi i suoi beni non vengono più venduti. Ma a distanza di dieci anni, quando qualcuno digita il nome del signor Gonzalez su un motore di ricerca, chissà come mai salta fuori il bando di vendita dei suoi beni; quindi il signor Gonzalez continua, come dire, ad avere sul suo petto l'indicazione di un debitore non propriamente capiente. Cosa fa il signor Gonzalez? Chiede la rimozione di quell'avviso. Ma quell'avviso e quella notizia sono stati ormai agganciati da un noto motore di ricerca, che comincia per «go» e finisce con «gle»: Google. Quindi il signor Gonzalez chiede anche a Google di eliminare quell'avviso di vendita dei suoi beni, che non corrisponde più alla realtà, perché sono passati dieci anni e la sua situazione economica è cambiata. Il signor Gonzalez perde, ma le cose vanno avanti e nel maggio del 2014 arriva una sentenza della Corte di giustizia dell'Unione europea che dice che il signor Gonzalez e qualunque altro cittadino degli Stati d'Europa - che speriamo diventino presto Stati Uniti d'Europa - ha il diritto di chiedere al motore di ricerca l'eliminazione delle notizie che sono state pubblicate in violazione del trattamento dei suoi dati personali o non più rispondenti alla situazione reale; ha diritto di chiedere, poi sarà un giudice, in caso di inottemperanza da parte del motore di ricerca, a ordinare la rimozione. Questo è l'articolo 3 di questo testo, che prevede il diritto all'oblio. Faccio a voi la domanda: un cittadino ha diritto prima o poi di chiedere a un motore di ricerca la cancellazione di una notizia non più rispondente al vero oppure che è stata agganciata o è nata dodici anni fa? Questa è la questione. Tutto ciò avviene, lo ripeto, attraverso il vaglio di un giudice. Ritorno, infine, su un punto già da me trattato in sede di relazione: la giustizia incontra molte difficoltà, una in particolare è l'uso a scopo intimidatorio della giustizia stessa. Nel mondo della comunicazione, dei giornali, delle testate giornalistiche e dei giornalisti, questo è un tema molto sentito perché tutti hanno dovuto sopportare querele temerarie o azioni civili e temerarie dove venivano richiesti ammontari di risarcimento estremamente consistenti per paralizzare l'azione di informazione di quel giornalista. Io chiederò a questa Aula, proponendo la riformulazione di due emendamenti che sono stati proposti, di decidere se, di fronte a quello che è stato previsto in questo testo di legge, ovvero una rettifica senza commento, risposta o titolo, ci può essere come bilanciamento la punizione o comunque un'azione dissuasiva nei confronti di coloro che abusino della giustizia per proporre azioni civili temerarie o querele temerarie. Onestamente credo che in Commissione giustizia abbiamo fatto un buon lavoro e ringrazio indistintamente tutti i partecipanti; sono convinta che questo migliorerà il mondo dell'informazione, lo stato dei giornalisti e che faremo un buon servizio a questo Paese e alla sua stampa.
2014-10-28	PD	FilippinRosanna	Signor Presidente, colleghi senatrici e colleghi senatori, vi chiedo scusa se in realtà non solo risponderò a voi ma anche a chi si è occupato di questo disegno di legge fuori da quest'Aula. Mi è capitato di leggere - forse sarà capitato anche a voi - alcuni articoli e definizioni di questo testo e una delle più gentili era del tipo: «Bavaglio all'informazione: la politica vuole di nuovo mettere a tacere la libera stampa.». Vediamo allora di definire con chiarezza quali sono i confini e i limiti di questo testo di legge. L'obiettivo principale è l'eliminazione della pena detentiva per i giornalisti, richiesta che ci è stata manifestata in tutti i modi da parte dell'Europa che considera ormai questa punizione nei confronti del giornalista che si renda responsabile del reato di diffamazione come arcaica e non più rispondente ai diritti di opinione e d'informazione esistenti nel mondo reale. Certo, la pena detentiva viene sostituita con una pena pecuniaria; anche su questo sono state espresse critiche. Ricordo a tutti che la pena pecuniaria prevista nel testo prevede un massimo di 10.000 euro, senza indicare un importo minimo di partenza. La determinazione della pena pecuniaria è lasciata alla discrezione del giudice che dovrà calcolarla sulla base della diffusione della notizia e delle conseguenze che essa ha avuto.
2014-10-29	PD	MirabelliFranco	Portiamo in discussione tre relazioni approvate in Commissione antimafia da tutti i componenti che hanno partecipato a quelle sedute (e poi su questo aggiungerò un passaggio). Abbiamo approvato tre documenti che credo intervengano su questioni rilevanti per la lotta alla mafia. Mi riferisco a due in particolare: uno riguarda le modalità con cui chiediamo all'Europa che si attrezzi per battere la criminalità organizzata, l'altro è sul tema specifico ed importante dei testimoni di giustizia e del loro trattamento, anche alla luce di una verifica del funzionamento delle leggi attuali. Portiamo poi in discussione un documento prodotto dalla Commissione antimafia in vista delle elezioni che si sono recentemente svolte e di quelle che si svolgeranno, che tenta di dare ai partiti e alle liste alcune indicazioni per mettere le stesse liste in sicurezza rispetto alle infiltrazioni mafiose.
2014-10-29	PD	PaduaVenera	Soprattutto con riguardo al fenomeno delle mafie organizzate e presenti nel territorio nazionale, che sono alla base dello sfruttamento e della tratta di essere umani nel nostro territorio e fuori dai confini italiani, è necessario istituire e rafforzare una cooperazione reale e integrata anche con i Paesi europei. Sono indispensabili programmi di aiuto strutturato, anche con il supporto delle autorità, per costruire corridoi umanitari. A mio parere, l'Italia deve farsi interprete di una volontà dialogante che individui i sentimenti comuni, coinvolgendo l'Europa (i popoli e le élite governanti) nella drammaticità della situazione odierna, insostenibile per tutti perché non fondata sul rispetto della dignità umana ma su meri calcoli utilitaristici e troppo stesso malavitosi. L'unico modo per ottemperare a queste esigenze - combattere il fenomeno mafioso che sfrutta l'illegalità e cercare di regolare i flussi di immigrati che troppo spesso finiscono per essere vittime di tale fenomeno - è agire tramite un'Europa unita e che stabilisca politiche serie, strutturate ed integrate, per combattere una battaglia difficilissima ma fondamentale.
2014-10-29	PD	PaduaVenera	Tornando al discorso relativo alla tratta, credo sia necessario, indispensabile, affrontare anche la questione dell'immigrazione con la massima attenzione, perché è vero che la tratta riguarda anche donne e uomini della nostra Europa ma soprattutto riguarda persone provenienti dall'Africa. Ecco perché è necessario puntare ad una europeizzazione tramite la cooperazione tra i popoli europei. In tale campo l'Italia, e la Sicilia in particolare, giocano un ruolo cruciale per il loro posizionamento geopolitico nel cuore del Mediterraneo. Questa prospettiva produce due risultati negativi: l'Italia e la Sicilia sono ancora, purtroppo, troppo sole e con poche risorse ad occuparsi della questione dell'immigrazione e non riescono a farvi fronte. Peraltro, i popoli che si affacciano sul Mediterraneo sono in contrasto tra di loro e mancano quei dialoghi utili a contrastare i fenomeni attuali e risolvere la situazione.
2014-10-29	LN	ConsiglioNunziante	Signora Presidente, onorevoli colleghi, come già detto in discussione generale, abbiamo di fronte tre proposte di relazione della Commissione antimafia e un lavoro puntuale che ha visto un interesse molto forte nei confronti probabilmente di una incapacità di combattere un fenomeno grave, anzi gravissimo. Si tratta di tre relazioni che hanno portato alla produzione di due proposte di risoluzione, sulla terza, che non è stata presentata, farò una chiosa finale cercando di capire quale sia stato il motivo. La proposta di risoluzione n. 1 parla di lotta alla criminalità mafiosa per quanto riguarda i rapporti con l'Europa tutta e con i Paesi extraeuropei. C'è un principio, in quest'Europa, in cui si auspica venga realizzato uno spazio di giustizia, libertà e sicurezza all'interno dell'Unione europea per assicurare la libera circolazione delle persone e dare a tutti i cittadini diritti e un livello elevato di protezione. Questo principio si fonda sul Titolo V del Trattato sul funzionamento dell'Unione europea. Negli ultimi anni alcuni fenomeni criminali hanno visto raggiungere dimensioni transnazionali, e faccio riferimento al traffico di droga, alla tratta di esseri umani e al riciclaggio di denaro. Queste attività criminali, particolarmente gravi, hanno sviluppato in modo esponenziale le grandi organizzazioni criminali, che hanno avuto la capacità di penetrare nel tessuto socioeconomico con modelli operativi altamente specializzati e professionali. Si tratta di attività che sviluppano e mettono in movimento enormi quantità di denaro, utilizzato anche per l'autofinanziamento e per l'acquisto di armi e di strumenti sofisticati di prima scelta. In alternativa alle comunicazioni tradizionali viene sempre più utilizzato Internet e il ricorso alle conversazioni con il sistema Voip, e ciò mette in condizione questi soggetti di avere metodologie e approcci che sfuggono ai normali e tradizionali sistemi di contrasto al fenomeno. Quindi, tra le questioni da affrontare ve ne sono alcune abbastanza cogenti, in primo luogo dal punto di vista conoscitivo: il fenomeno va conosciuto e studiato e quindi è necessaria una maggiore conoscenza dello stesso tramite l'interscambio di informazioni, sinergie comuni, fiducia reciproca di tutti gli Stati e gli operatori; sotto il profilo operativo, nel senso di un reale coordinamento delle attività investigative e giudiziarie; dal punto di vista strettamente normativo, con una sempre maggiore condivisione delle regole, riduzione dei gap normativi tra gli Stati e il superamento di quel campanilismo, come ho detto anche in discussione, che ciascun Paese riserva nella gestione dei propri sistemi di giustizia penale. Le organizzazioni italiane di tipo mafioso hanno esteso i loro interessi oltre i confini, con basi operative in tutta Europa, in America, in Oceania, in Africa, nonché in Medio e in Estremo Oriente. Si tratta di un "atteggiamento" che hanno avuto soprattutto per il mercato degli stupefacenti. Stante l'interesse di queste organizzazioni a reinvestire soldi sporchi, riciclandoli soprattutto nel settore immobiliare, del turismo e della ristorazione, a seguito dell'attività di repressione del riciclaggio e a fronte della confisca dei beni, si proietta l'attività al di fuori dei confini del Paese: la prova è nel fatto che nel biennio 2012-2013 sono state inoltrate circa 178 rogatorie internazionali, tra cui - sono numeri piuttosto pesanti - 28 verso la Spagna, 19 verso la Germania e 10 verso la Romania. È chiaramente più complessa la situazione che riguarda l'azione di contrasto alla criminalità in ambito extraeuropeo, perché le situazioni politiche e giudiziarie esistenti nelle diverse parti del mondo sono spesso un freno alle investigazioni. Durante il semestre di presidenza italiana dell'Unione europea, che volge ormai al termine - potrei dire, per certi versi, che non se ne è accorto nessuno - la Commissione antimafia si è fatta promotrice di documenti che hanno lo scopo di tenere alta l'attenzione e, più in generale, di mettere l'Italia in condizione di rivestire un ruolo importante. Per quanto riguarda la relazione della Commissione antimafia sul sistema di protezione dei testimoni di giustizia, di cui alla proposta di risoluzione n. 2, c'è da dire che i testimoni di giustizia in Italia quest'anno sono 85, la maggior parte di età compresa tra i 26 e i 60 anni; 253 sono i familiari coinvolti, tra cui parecchi bimbi tra zero e 18 anni (più di un centinaio). Si tratta di persone che hanno subito un reato o che vi hanno assistito, trovando poi la forza di denunciare. Non vi è ad oggi una legge che si occupi accuratamente e nello specifico di questi soggetti, che qualcuno chiama giustamente «perle rare»: a loro si applica il decreto-legge n. 8 del 15 gennaio 1991, nato per i collaboratori di giustizia, che andrebbe però sicuramente integrato ed aggiornato per servire proprio ad una categoria di soggetti che in questo momento non viene specificamente tutelata. C'è da chiarire anche la questione della legge n. 45 del 2001, che ha segnato sicuramente un grandissimo passo in avanti, ma non ha rappresentato una significativa innovazione rispetto a quelle carenze di cui parlavo prima. Come qualcuno ha detto in precedenza, andrebbe sicuramente monitorato anche il percorso per l'inserimento dei testimoni di giustizia nel mondo del lavoro e, da questo punto di vista, lasciano perplessi alcuni discorsi che ho ascoltato prima in quest'Aula sulla capacità dello Stato di mettere in condizione queste persone di riprendere una vita normale ed essere effettivamente libere. Vorrei concludere facendo riferimento all'altra relazione della Commissione antimafia in materia di formazione delle liste delle candidature un po' a tutti i livelli. Posso capire il motivo per il quale non è stata presentata una proposta di risoluzione al riguardo, per cui voteremo solo sulle prime due questioni che ho richiamato: probabilmente si tratta di un motivo molto semplice. In effetti, se all'ultima tornata elettorale questo codice di autoregolamentazione fosse stato approvato, o magari trasformato in legge - come peraltro auspicato dalla stessa presidente della Commissione antimafia, onorevole Bindi, per dar seguito un po' alla legge Severino - e se questa fosse stata vincolante per tutti gli aspiranti ad uno scranno, ci sarebbero stati parecchi problemi a riempire le liste. Faccio riferimento in modo particolare a qualche Regione di questo Paese, dove ben 30 sui 90 eletti erano soggetti indagati. Siamo un Paese strano; siamo un Paese in cui - probabilmente il collega D'Anna ha anche ragione - si parla, si parla e si producono una marea di documenti, a cui poi non si dà seguito, anche sotto l'aspetto della capacità di metterli in azione. Diceva bene Giovanni Falcone: la mafia è un fenomeno umano e, come tutti i fenomeni umani, ha un principio, una sua evoluzione e avrà quindi anche una sua fine. Colleghi senatori, credo che la possibilità che ci sia una fine a questa bruttissima pagina di questo Paese passa anche dagli atti che saremo in grado di produrre. Quindi, se queste relazioni della Commissione antimafia e le due proposte di risoluzione che sono seguite possono essere l'inizio e anche la naturale e giusta conseguenza di quanto già finora prodotto e fatto, il Gruppo della Lega Nord annuncia il voto favorevole alle due proposte di risoluzione.
2014-10-29	PD	BorioliDanieleGaetano	Voglio sottolineare - lo hanno già fatto altri e intendo farlo anch'io - come un aspetto molto importante di questo provvedimento sia da individuare anche nel lungo ed approfondito lavoro che è stato fatto in Commissione, per il quale naturalmente ringrazio in primis il relatore, per averlo saputo coordinare e portare a sintesi, nonché il Presidente della Commissione e tutti i colleghi che, formulando osservazioni da diversi punti di vista - con un lavoro che credo sia stato sotto questo profilo esemplare - hanno concorso a rendere ancora più forte questo provvedimento, che ovviamente si muove e rimane coerente con le linee e gli indirizzi formulati nel testo originario. Sono già stati qui richiamati alcuni degli emendamenti più significativi che, durante il lungo lavoro che si è sviluppato da aprile di quest'anno a poche settimane fa - quando il testo è stato licenziato dalla Commissione - hanno migliorato l'impianto del provvedimento, rendendone in qualche modo più incisiva la capacità di impatto sulla riforma del sistema delle regole. Penso a quegli emendamenti importanti che riguardano l'introduzione nelle scuole dell'insegnamento della cultura del mare. Si tratta di un aspetto che ritengo particolarmente importante, perché credo che la migliore precondizione per pensare di poter valorizzare le risorse di cui si dispone è che chi le deve valorizzare ne abbia intanto piena consapevolezza, un obiettivo che tuttavia, a mio avviso, in questo Paese non è ancora compiutamente raggiunto. Penso, ancora, agli emendamenti che sono stati introdotti prevedendo procedure che consentano l'applicazione alle unità nautiche da diporto di quelle innovazioni, anche nel campo dell'alimentazione dei motori, verso forme meno inquinanti e quindi in grado di ridurne le emissioni inquinanti. Penso a tutto quel sistema di tutele che è stato inserito per fare in modo che l'esercizio della nautica migliori la sua qualità di integrazione, con l'esigenza di rispetto e di tutela del mare e dell'ecosistema, che è ovviamente anch'essa precondizione perché l'esercizio della nautica possa svolgersi in un ambiente in grado di restituire a chi pratica questa attività le piene potenzialità del motivo stesso per cui la si pratica: la valorizzazione di un bel paesaggio, di un mare pulito, di un'area fruibile, come credo sia naturale che cerchi chi si avvicina a questa attività. Aggiungo gli altri aspetti significativi sul fronte della sicurezza, come l'idea di affidare in via esclusiva i compiti di coordinamento in materia di sicurezza alle capitanerie di porto, che è un altro passo in avanti particolarmente rilevante. Insomma - e questo lo vorrei sottolineare - nel complesso il disegno di legge in esame, che delega al Governo importanti elementi applicativi di un disegno complessivo, si muove in coerenza con alcuni degli indirizzi generali che l'Esecutivo stesso sta promuovendo nel campo delle diverse attività che è chiamato a disciplinare. Penso a tutto ciò che riguarda la semplificazione dei modelli di gestione della pubblica amministrazione; penso alla coerenza con l'idea di un sistema che si apre al mercato, preservando naturalmente con rigore le prerogative di tutela dei beni pubblici, che in qualche modo rivestono un aspetto primario fondamentale, sia pur con un'apertura al mercato e agli operatori privati nel campo della valorizzazione delle risorse di cui questo Paese dispone. Si tratta quindi di un passaggio, a mio avviso, molto positivo e decisivo, che agisce su uno dei più grandi atout di cui questo Paese oggi dispone per rilanciare il proprio profilo. In conclusione, approfitto della presenza del vice ministro Olivero e dell'occasione per fare un richiamo che apparentemente può sembrare eccentrico, ma che credo sia attinente. Con queste misure, che riguardano la rivisitazione del codice della nautica da diporto, noi oggi interveniamo su un settore che, come ho già detto, è molto importante e cruciale per un Paese come l'Italia; voglio dire che sullo sfondo, però, c'è una questione. Se volessimo usare un'immagine molto in voga in questi anni, c'è la madre di tutte le riforme che riguarda il nostro sistema marittimo, che è quella dei porti su cui, approfittando oggi di questa occasione, ricordo al Governo che in Commissione stiamo svolgendo da alcuni mesi un lavoro per integrare un lavoro lungo che è stato svolto in particolare dal primo firmatario del disegno di legge di riforma in materia portuale (e, oggi, dico anche interportuale e logistica). Mi riferisco al lavoro relativo all'assetto più complessivo e generale di quei nodi strategici che riguardano un'attività fondamentale per il Paese: stiamo parlando della nautica da diporto, ma il mare e la portualità sono una delle nostre risorse essenziali, in un Paese che è una sorta di piattaforma logistica naturale, protesa nel Mediterraneo a fare da ponte tra l'Europa e i grandi continenti dell'Africa e dell'Asia. Lì sta il nostro futuro. Voglio quindi sottolineare che forse è importante intendere l'approvazione di questa normativa anche come un buon auspicio, perché anche la riforma dei porti, che è matura e ormai indifferibile, possa al più presto arrivare in quest'Aula per poter dare a questo Paese uno strumento di cui ha grande, enorme ed indispensabile necessità.
2014-10-29	PD	LumiaGiuseppe	Signora Presidente, il tema della lotta alle mafie deve qualificare la vita del Parlamento e richiedere a tutto il sistema politico un salto di qualità. È proprio questo il senso delle relazioni che sono state approvate dalla Commissione parlamentare antimafia. La lotta alle mafie nel nostro Paese è un tema per niente scontato. Le mafie sono ancora forti, allargano la loro sfera di influenza nell'economia e nella politica e sono presenti in territori vasti. Tutto il Paese è chiamato a questa sfida. Colleghi, dobbiamo mettere alle spalle, quelle subdole letture minimaliste o addirittura negazioniste della presenza delle mafie. È una sfida nazionale, è una sfida europea e tutti insieme dobbiamo fare un salto di qualità, nessuno escluso, cari colleghi. Nel nostro Paese, e qui in Parlamento, non sono mancate letture fuorvianti. Ancora ascoltiamo giudizi orripilanti sul 416- bis, su quel reato di associazione mafiosa che è diventato l'architrave della lotta alla mafia in Italia e nel mondo e che è costato la vita ai migliori servitori dello Stato. Allo stesso modo non è scontata nel nostro Paese quella strana lettura, ambigua e devastante, di una mafia antica buona e di una mafia moderna discutibile, di una mafia che aveva una sua morale e di una mafia che si è "laicizzata". La mafia è un male assoluto: lo è stato ieri e lo è oggi. È un male assoluto sempre e sempre la dobbiamo combattere, in tutti i territori, in Sicilia e al Nord, in Europa e in qualunque contesto internazionale. Colleghi, è una sfida questa che attraversa tutto il sistema politico. La Commissione parlamentare antimafia sta lavorando con il suo tradizionale metodo di inchiesta intorno ad alcune questioni che sono decisive per dare maturità alla nostra democrazia e credibilità alle nostre istituzioni. Un esempio per tutti è la cosiddetta operazione farfalla, quel metodo devastante di settori dei nostri apparati di giocare una partita che non è contro la mafia, ma diventa collusiva con la mafia, il tema delle trattative, delle minacce di Riina e di tutto quello che ancora caratterizza il rapporto mafia e politica e mafia ed economia. Si è richiamato il lavoro che la Commissione parlamentare antimafia, proprio questa settimana, lunedì e martedì scorso, ha fatto nella Provincia di Messina, quella Provincia che veniva considerata babba e che invece ha rivelato un sistema perverso, soprattutto nel suo territorio, con in testa Barcellona Pozzo di Gotto. Il sistema di Rosario Cattafi esprime bene la complessità devastante della mafia, in grado non solo di controllare il territorio, ma anche di giocare un ruolo perverso nel rapporto con le istituzioni e l'economia. Colleghi, accanto a questo lavoro la Commissione parlamentare antimafia si sta adoperando per cogliere l'evoluzione della presenza delle mafie, quell'evoluzione che orienta sempre più le mafie in Italia e in Europa a farsi direttamente economia di impresa e non solo collusione con l'economia e con l'impresa, ma direttamente economia, in grado quindi di intercettare anche la parte legale delle attività finanziarie, commerciali e produttive e di inquinarle alla radice. Altrettanto preoccupante è la devastante evoluzione che sta trasformando la mafia da sistema collusivo con la politica a sistema che direttamente fa politica e si rappresenta con propri uomini all'interno delle istituzioni, a tutti i livelli, colleghi. Ecco perché, di fronte a questa evoluzione, sono state approvate relazioni che colgono questa stessa evoluzione e provano a trasformare l'azione antimafia da un'antimafia del giorno dopo, che arriva sempre quando le mafie hanno già consumato la cosa, a un'antimafia del giorno prima, che intercetta le mafie per tempo, per colpirle alla radice, al cuore e alla testa. La relazione sul semestre europeo dell'Italia in Europa segnala con molta chiarezza che le mafie sono globalizzate laddove le antimafie sono ancora locali. Solo uno spazio giuridico antimafia europeo può consentire di compiere tutti insieme un grande, vero, operativo, concreto e progettuale salto di qualità. C'è poi l'altra relazione che la Commissione parlamentare antimafia ha approvato in materia di testimoni di giustizia. Quanto è banale colleghi confonderli ancora con i collaboratori! I testimoni di giustizia sono la parte onesta e sana dalla nostra società che denuncia le mafie e rischia la vita per questa scelta e a questa parte della società il Parlamento deve dare un segnale chiaro: sono una nostra risorsa e tale devono rimanere, anche in futuro! Non ci devono essere cedimenti, burocrazia, impedimenti, letture pavide o addirittura fastidiose nei confronti di questa scelta. Ha fatto bene la Commissione parlamentare antimafia a licenziare un codice etico per la formazione delle liste elettorali perché, nonostante nel passato siano stati varati altri documenti della Commissione, non c'è stato ancora un salto di qualità. Ci sono ancora troppe candidature ambigue e sottovalutazioni. La politica ancora non ha scelto la lotta alla mafia come una grande priorità a partire proprio dalle candidature. Ecco perché questo documento chiama in causa la necessità anche di migliorare la lotta alla corruzione. L'anticamera è la via maestra utilizzata oggi dalle mafie per farsi impresa, economia e direttamente politica. La relazione chiede anche di evitare quella condizione un po' ambigua e penosa per la politica di alzare i livelli quando si è a livello istituzionale locale per poi abbassarlo sulle incandidabilità quando si è a livello nazionale ed europeo. La Commissione antimafia ci chiama a trovare un'omogeneità di azione e ad essere severi sempre, a qualunque livello istituzionale si interviene. Quando c'è una collusione, deve essere colpita, anche quando si è parlamentari nazionali ed europei, così come quando si interviene a livello locale e regionale. Colleghi, le relazioni avanzano anche un metodo di lavoro. Tale metodo ci induce a ritenere che il confronto in Commissione parlamentare antimafia non può solo ridursi all'approvazione di relazioni a futura memoria. Ecco qui la prima grande novità: un metodo che chiama alla responsabilità il Parlamento sollecitandolo a fare leggi, ad intervenire, a misurarsi con quella stagione dell'antimafia del giorno dopo, che deve essere superata, per far avanzare l'antimafia del giorno prima, che è capace di diventare sistemica e progettuale. Colleghi, immaginatevi di fronte a delle sfide che riguardano l'approvazione di norme in materia di autoriciclaggio, o una legge più stringente sulla corruzione, un aumento delle pene per i reati di stampo mafioso, anche con l'inasprimento del carcere duro e del 41- bis - mi auguro che finalmente siano riaperti i penitenziari di Pianosa e dell'Asinara - ed ancora, l'obbligatorietà della denuncia degli operatori economici che ricevono richieste estorsive, la possibilità di migliorare la legge sui Comuni sciolti per mafia, l'Agenzia nazionale dei beni confiscati e il testo unico antimafia (la Commissione è pronta a varare un nuovo testo sistematico che ci aiuta anche in questo settore a fare un salto di qualità). Colleghi, immaginate se questo metodo si trasformasse in una sessione sistematica del Parlamento, come accade per le sessioni di bilancio, nell'ambito della quale la Commissione giustizia, la Commissione antimafia e le altre di merito potrebbero lavorare su questo salto di qualità normativo, chiamando l'Aula, in un periodo determinato, a svolgere tutti insieme un lavoro di misura e progettuale. Colleghi, avviamoci dunque ad approvare le risoluzioni. Il Partito Democratico ha lavorato affinché vi fosse anche un consenso unanime intorno a un moto condiviso del Parlamento, ma state certi che non ci accontenteremo, perché il salto di qualità ci sarà quando apriremo una guerra contro le mafie e non ci limiteremo a contenerle.
2014-10-29	PD	RanucciRaffaele	(ore 18,03) ( Segue RANUCCI). La crisi globale ha colpito questo settore duramente in tutto il mondo, ma già a fine 2010 le aziende americane mostravano segni di ripresa, seguite a fine 2011 da quelle del Nord Europa. Nel nostro Paese questo non è accaduto: a fine 2011 la tassa di soggiorno sulle acque marittime nazionali ha fatto precipitare il comparto. I dati del 2012 sono i seguenti: per l'industria, -85 per cento della produzione; per il turismo nautico, -26 per cento di contratti di ormeggio, -34 per cento di ormeggi in transito, -39 per cento di ricavi, -21 per cento del fatturato del settore. L'andamento del segmento del lusso - cioè quello che meno ha risentito dell'impatto della crisi - è esemplificativo: nel 2013 l'Italia, ancora leader mondiale assoluto, ha mantenuto il 39 per cento degli ordini globali, ma ha perso una quota di mercato pari al 14 per cento. Credo sia importante la delega che stiamo dando al Governo, della quale vorrei sintetizzare alcuni punti, che sono veramente qualificanti per il lavoro svolto dal Parlamento. Tra l'altro, voglio sottolineare che è una delega al Governo che nasce da un'attività interamente parlamentare. Innanzitutto, ricordo che il comma 2 introduce elementi di razionalizzazione e semplificazione in alcuni aspetti della normativa di settore e nei relativi adempimenti amministrativi, con riferimento alla navigazione, alle unità da diporto, alla navigazione temporanea delle unità in situazioni particolari, alla dismissione della bandiera e alla regolamentazione della locazione dei natanti. In particolare, alla lettera f) si prevede la disponibilità di un numero congruo di accosti dedicati alle unità in transito, con particolare riguardo - qui abbiamo voluto inserire un punto molto importante - a quelli da riservare ai portatori di handicap. La lettera g) dispone la regolamentazione puntuale dei campi di ormeggio attrezzati. La lettera h) destina alla nautica minore tutte quelle strutture che presentino caratteristiche tali da poter essere usate per il ricovero a secco. La lettera r) interviene su un argomento di grande interesse per il settore della nautica da diporto, i marina resort. In materia di controlli per la sicurezza della navigazione si interviene, da un lato, prevedendo una razionalizzazione delle attività, la cui pianificazione e coordinamento sono affidati al Corpo delle capitanerie di porto-Guardia costiera, anche al fine di evitare duplicazioni e accertamenti ripetuti a carico delle stesse unità, e, dall'altro lato, stabilendo il principio del pieno adeguamento dell'ordinamento interno alla direttiva della Comunità europea, in materia di attività di controllo da parte dello Stato. Si dispone poi la revisione e l'ammodernamento delle norme concernenti le unità da diporto e le loro dotazioni. La lettera s) prevede - riteniamo che anche questo punto sia molto importante - l'inserimento della cultura del mare e dell'educazione marinara nei programmi formativi scolastici, nel rispetto della Costituzione e delle norme vigenti e ad invarianza di spesa, nonché l'istituzione della Giornata del mare nelle scuole. Le lettere da v) ad aa) prevedono in primo luogo una revisione delle sanzioni per violazioni legate all'utilizzo di un'unità da diporto, aumentando di un terzo il limite edittale minimo e massimo e prevedendo altresì l'inasprimento delle sanzioni per l'eccesso di velocità e, in generale, per tutte quelle condotte che possano mettere a rischio l'incolumità e la vita delle persone, specie se commesse guidando in stato di ebbrezza o sotto l'effetto di stupefacenti, potendo arrivare anche al ritiro della patente e al sequestro dell'unità da diporto. La lettera bb) prevede inoltre l'adeguamento alla direttiva 2013/53/UE, relativa alle imbarcazioni da diporto e alle moto d'acqua. I successivi commi 3 e 4 dell'articolo 1 disciplinano l'emanazione dei decreti legislativi che sono adottati d'intesa con la Conferenza unificata Stato-Regioni. Concludo la mia relazione ricordando che oggi, affrontando la rivisitazione del codice della navigazione, stiamo facendo una manovra molto importante per il nostro Paese. Parliamo sempre di posti di lavoro e, come si evince dai dati che ho riportato, il settore della nautica produce posti di lavoro e, dunque, può rappresentare un vero volano. Ricordo che abbiamo 8.000 chilometri di coste, una misura pari alla distanza che separa Roma da Pechino. Credo sia importante capire che il mare non è solo un posto dove andare per divertirsi, dove possiamo trascorrere le nostre vacanze e stare bene. Il mare è l'economia del nostro Paese, è un'economia a 360 gradi. Spesso penso, un po' provocatoriamente, che si dovrebbe istituire all'interno del Governo italiano un Ministero, un riferimento per l'economia del mare che non si limiti alla sola nautica, ma ricomprenda la navigazione, le spiagge, la pesca. Il nostro Paese ha un'opportunità straordinaria e penso che con la revisione del codice della nautica possiamo iniziare veramente a coglierla.
2014-10-30	FI	DAliAntonio	D'ALI' (FI-PdL XVII). Signor Presidente, onorevoli colleghi, rappresentanti del Governo, credo che se le prossime interlocuzioni che la pattuglia di discussione economica italiana avrà con l'Unione europea daranno gli stessi risultati di quelli che oggi sono alla base di questa Nota di variazione tra breve potremo utilizzare, per questa pattuglia, le stesse espressioni che Armando Diaz utilizzò nel bollettino della vittoria sull'esercito austroungarico (naturalmente con la dovuta osservanza delle differenze di statura storica di fatti e personaggi rispetto a cent'anni fa). Siccome il mio maestro, il presidente Azzollini, ha detto che in questa discussione bisogna intervenire nel merito e nel dettaglio di questo documento, lasciando perdere i massimi sistemi, entrerò subito in argomento (omaggio sempre al mio grande maestro, presidente Azzollini). Il dettaglio è veramente sconfortante, debbo dire, soprattutto dall'ottica di come noi vediamo la possibilità di crescita della nostra economia. Cosa si fa per ottemperare per 4,5 miliardi al dettato dell'Unione europea? Per prima cosa si svuota completamente di contenuto una di quelle che forse erano le novità (forse, ove mai ve ne siano altre positive) di questa legge di stabilità: il Fondo per la riduzione della pressione fiscale: 3,3 miliardi di euro era la sua dotazione e 3,3 miliardi di euro si tolgono a quel fondo. Cosa si fa dopo? 500 milioni si tolgono al cofinanziamento dei fondi strutturali europei. Attenzione, se ne tolgono molti di più, perché la stessa parola «cofinanziamento» lascia intendere che, togliendo 500 milioni, si dovranno sacrificare alcuni miliardi di utilizzo dei fondi dell'Unione europea; sappiamo infatti che la percentuale di cofinanziamento oscilla tra il 20 e il 50 per cento. Quindi si tratta di non meno di un miliardo e certamente anche di più, guarda caso penalizzando quelle zone che maggiormente usufruiscono del cofinanziamento, cioè le zone del Meridione d'Italia, che, a detta di tutti coloro che intervengono costantemente in questo emiciclo, deve essere il protagonista della ripresa e della crescita di questo Paese. Mi chiedo allora cosa vada a fare continuamente in missione nelle Regioni del Meridione d'Italia il sottosegretario Delrio; forse va più a trattare combine politiche, come è successo a Palermo la settimana scorsa, che non a dare indicazioni effettive di spesa dei fondi europei, dato che lo stesso Governo toglie la linfa a quella possibilità. Poi abbiamo un aumento dei meccanismi di reverse-charge - chiedo scusa, il termine inglese mi è molto ostico, perché sono sempre stato un sostenitore dell'utilizzo puro della lingua italiana in questi dibattiti sulle nostre leggi - nella lotta all'evasione dell'IVA. Questo meccanismo dovrebbe dare altri 730 milioni di euro. Ma già nella stessa previsione del Governo è detto che questa previsione è legata comunque al via libera dell'Unione europea. C'è quindi un ulteriore esame da superare. È vero che, come diceva Eduardo, gli esami non finiscono mai; ma, in questo caso, gli esami che non finiscono mai producono Note di variazione al DEF e soprattutto - ahimè - producono, ove mai l'esame non venga superato, un aumento degli oneri derivanti dalle clausole di salvaguardia. Quindi io non voglio assolutamente dubitare dell'intenzione ferma che il ministro Morando ha espresso sulla volontà del Governo di non presentare ulteriori Note di variazione; ma, siccome già in questa Nota è scritto che alcuni provvedimenti sono comunque condizionati all'approvazione dell'Unione europea, mi chiedo come potrà non farlo, a meno di non andare direttamente ad ulteriori emendamenti alla legge di stabilità che eludano il passaggio da Note di variazione. Ma andiamo a questo punto, che è molto delicato. Se l'Unione europea non dovesse ammettere questo meccanismo sulla grande distribuzione, che dovrebbe rendere, nella cosiddetta lotta all'evasione (ma a questo punto direi piuttosto all'elusione del sistema della tassazione) 730 milioni di nuove tasse in quei settori, scatta una clausola di salvaguardia. Io credo che sia venuto il momento - mi rivolgo al Governo e al presidente Azzollini e lo faremo anche con una richiesta ufficiale - che la Commissione bilancio e il Governo esaminino il complesso delle clausole di salvaguardia che incombono sull'economia italiana per i prossimi tre anni. Credo, infatti, che da questo complesso ne venga fuori un enorme aumento del carico fiscale, in termini di IVA, accise e di imposte indirette, che penalizzerà qualsiasi ansia e speranza di crescita dell'economia italiana. È giusto che il Parlamento venga messo al corrente non solo dell'eventuale attivazione - già effettuata - delle clausole di salvaguardia, ma soprattutto del potenziale di carico che queste hanno ormai cumulato nella prospettiva dell'economia e della tassazione italiane. Se a queste clausole di salvaguardia aggiungiamo altri aumenti di tassazione già decisi, da quelli sui risparmi (dal 20 al 26 per cento), a quelli sui fondi pensione, all'aliquota sul TFR, alle imposte sulle polizze vita, all'abolizione delle agevolazioni sulle imposte di bollo, possiamo capire come, in realtà, qualsiasi voce di spesa che questa nuova legge di stabilità possa eventualmente prevedere si alimenti attraverso un aumento inequivocabile e non contestabile della pressione fiscale. Mi viene, allora, da fare un'ultima riflessione. Perché, pur essendosi il Governo italiano mantenuto sotto il limite del 3 per cento nel rapporto deficit -PIL, l'Unione europea ci chiede di andare molto al di sotto di questo limite, diminuendo le voci di intervento attraverso la legge di stabilità di altri 4,5 miliardi di euro, prelevati, come vi ho detto, secondo me in maniera assolutamente irrazionale e comunque non finalizzata alla crescita? Perché c'è una diffidenza di fondo rispetto alle capacità del nostro Paese e di questo Governo di attuare percorsi virtuosi di riforma. Noi l'abbiamo vissuto direttamente in questo Parlamento: le grandi riforme che abbiamo varato non ottemperano all'obiettivo di riduzione della spesa pubblica. L'Europa ci costringe allora in ambiti più ristretti di quanto il Governo non avesse spavaldamente immaginato perché non vi è fiducia nel fatto che questo Governo, con questi meccanismi, possa ridurre la spesa pubblica. Non siamo intervenuti sulla struttura della spesa, sulla governance del territorio di questo Paese. Chiediamo l'imposizione dei costi standard, ma non diamo la possibilità agli enti locali e alle Regioni di riorganizzarsi secondo criteri di economia di base, come, ad esempio, l'economia di scala. Continuiamo a chiedere che si applichino gli stessi parametri di spesa su una base di 10 milioni di utenti, come la Lombardia, e una base di 300.000, come il Molise. Non abbiamo idea di cosa ci voglia per riorganizzare questo Paese per ridurre la spesa. Di questo l'Europa è consapevole ed è per questo che continua a pressare affinché riduciamo la spesa, in questo caso non quella pubblica, ma quella destinata alla crescita: la riduzione della pressione fiscale viene sacrificata e viene sacrificato l'utilizzo dei fondi dell'Unione europea. Mi chiedo se, invece, non fosse stato più opportuno, dovendo ridurre, ridurre ulteriormente la spesa pubblica, ma con interventi razionali di riassetto dei componenti della spesa. È per questo che il Gruppo Forza Italia non voterà certamente questa Nota integrativa al Documento di economia e finanza.
2014-10-30	LN	ComaroliSilvanaAndreina	Il nostro Premier senza macchia e senza paura, tanto arrogante e borioso in Patria, nulla ha fatto nei confronti dei partner europei per invertire la rotta dell'Europa verso il suicidio dell'euro e dell' austerity. Il semestre finirà presto senza alcun risultato, se non quello di fornire un palcoscenico personale all'edonismo del Presidente del Consiglio. La Presidenza italiana sarà ricordata come quella che ha fatto approvare sanzioni alla Russia (che hanno devastato l'economia italiana), quelle che anziché chiudere la missione di richiamo dei clandestini nel Mediterraneo e modificare le politiche europee di asilo è riuscita a sommare un'ulteriore missione europea che, a sua volta, pagheremo solo noi, visto che gli altri Paesi la considerano dannosa e controproducente, vedi l'Inghilterra. Addirittura, alla luce di una revisione dei criteri contabili di calcolo del PIL, dal 1° dicembre dovremo dare un ulteriore contributo annuale al bilancio comunitario pari a 340 milioni. L'Italia dovrà dare all'Europa 340 milioni annui in più, mentre la Francia avrà un miliardo di rimborsi e la Germania quasi 800 milioni di euro. Che problema c'è? Tanto, in Italia paghiamo. Di quest'ultimo versamento, certo non spiccioli, il Governo non ha detto nulla, ancora una volta chinando la testa a Bruxelles. Altri Paesi, come la Gran Bretagna, si rifiutano di pagare questo nuovo salasso, preferendo, vista la congiuntura, utilizzare i soldi per interventi a favore dei cittadini, anziché mantenere la macchina elefantiaca e sempre affamata della burocrazia comunitaria. Da quale capitolo della legge di stabilità verranno prelevati questi ulteriori 340 milioni di euro, che certo non abbiamo? Chissà se verranno ancora una volta tolti ai nostri cittadini, magari infierendo ulteriormente sul fondo per le non autosufficienze (vedi SLA).
2014-10-30	LN	ComaroliSilvanaAndreina	Signor Presidente, onorevoli colleghi, la legge di stabilità per il 2015 deve ancora iniziare il suo iter parlamentare e già il Governo sta sconfessando se stesso. Direi proprio che stiamo cominciando nel peggiore dei modi. Proprio mentre il Presidente del Consiglio domenica scorsa alla Leopolda arringava teatralmente i suoi prodi su come avrebbe strigliato per bene l'Europa, la Commissione, la Merkel e chiunque avesse mancato di rispetto all'Italia, il suo Ministro dell'economia era seduto alla scrivania a scrivere di proprio pugno la lettera della resa all'euroburocrazia dell'austerità. Il Presidente del Consiglio, essendo perfettamente al corrente di quanto stesse avvenendo in via XX settembre, gridando con nonchalance dal palco la sua e la nostra ribellione ad una politica europea che ci sta annientando economicamente e socialmente, ha fatto il suo ennesimo esercizio di ipocrisia e falsità.
2014-10-30	M5S	LezziBarbara	Questo significa andare contro i grandi poteri e significa rialzare un Paese! Adesso il Governo sta invece ubbidendo, come farà dopo, quando arriveranno le altre nuove segnalazioni. Perché è quella la strada da percorrere per Renzi. Poi, in Italia, sui media italiani, parla d'altro. Invito il Governo a guardare dall'altra parte del Parlamento e a pensare che potrebbe avere veramente un supporto se finalmente prendesse in considerazione le nostre proposte; andrebbe così in Europa, forte di un Parlamento e di cittadini che, anziché manganellati, starebbero a braccetto con questo Governo, finalmente per risollevarsi! Per questi motivi, preannuncio il voto contrario alla proposta di risoluzione n. 1.
2014-10-30	M5S	LezziBarbara	Signor Presidente, colleghi, io non mi trovo molto d'accordo con il Presidente della Commissione di cui faccio parte, il presidente Azzollini, perché la nostra valutazione sul voto di questa seconda Nota di aggiornamento poggia tutta su quello che è il DEF e che quindi poi è la legge di stabilità. Non riusciamo a vedere questa ennesima variazione come un documento a se stante, scevro da tutte le altre responsabilità che il Governo, e il presidente Azzollini stesso, in realtà, si prende. Nella Commissione bilancio e programmazione, infatti, sarebbe opportuno indicare immediatamente da dove verranno quei 30 miliardi che, da qui al prossimo triennio, devono venir fuori per evitare quella clausola di salvaguardia che porterà ad un aumento dell'IVA fino al 25,5 per cento, ma, cosa ancora più drammatica, farà salire fino al 13 per cento l'aliquota del 10, ed è su questo che noi poniamo tutte le nostre valutazioni. Potremmo anche apparire, se guardati così schematicamente o "contabilmente", come il presidente Azzollini guarda i documenti, un po' schizofrenici, perché votiamo no sulla Nota di variazione in cui si chiede lo scostamento dai parametri previsti, ma votiamo no, come faremo, anche sul diktat europeo, perché questa non è una richiesta che viene dal Governo ma dall'Europa. Proviamo a spiegare il perché: abbiamo votato no sull'autorizzazione dello scostamento lo scorso 14 ottobre, perché questa legge di stabilità è una delle più restrittive degli ultimi vent'anni, soprattutto per il Sud da dove io provengo, anche se, credetemi, non ne faccio una questione campanilistica. Abbiamo visto le slide del premier Renzi in cui si osanna la decontribuzione per i nuovi assunti. Prima di tutto, esattamente come nel cosiddetto jobs act si rende ancora più precario il lavoro, e inoltre si rendono ancora più precari gli aiuti, perché la decontribuzione sarà valida solo per gli assunti entro il 2015. Ma la cosa più grave, che nelle slide non c'era, è che viene abrogata la legge n. 407 del 1990 che consentiva le assunzioni senza l'attuale tetto degli 8.000 euro, con uno sgravio completo da tutti gli oneri contributivi, al 100 per cento per il Sud, ivi compresi i contributi INAIL che invece, nella legge peggiorativa del Governo, rimangono a carico del datore di lavoro. Nella nostra proposta emendativa, dal momento che per le zone svantaggiate lo sgravio era del 100 per cento mentre per le altre era del 50 per cento, noi chiederemo che si allarghi la piena decontribuzione prevista dalla suddetta legge, che era strutturale (così, guarda caso, ci chiede l'Europa per incentivare davvero il lavoro), anche alle zone del Nord, perché le regole europee, l'incapacità e l'irresponsabilità degli ultimi Governi hanno fatto sì che tutta l'Italia si sia trasformata in una zona fortemente svantaggiata. Poi c'è l'abolizione della componente lavoro dell'IRAP che, per il 70 per cento, è appannaggio delle grandi imprese, come la ThyssenKrupp, che fanno armi e bagagli dopo aver spremuto il territorio e quando vanno via danno ordine di manganellare gli operai, perché questo hanno chiesto ed ottenuto. Di fronte avranno il vantaggio le nostre piccole, micro e medie imprese, quelle che in realtà, non essendo soggette agli studi di settore, hanno sempre un utile e pagano sempre o vengono tartassate. Addirittura adesso si vuole recuperare da loro 3,8 miliardi, nonostante i sorrisi del vice ministro Morando al quale io chiederei delle risposte certe. Io vorrei sapere se è vero o non è vero che, in realtà, questo sgravio dell'IRAP andrà più a favore delle grandi imprese che delle piccole, che - invece - si vedranno tolta la promessa dello sgravio del 10 per cento. Poco fa, a maggio, avevamo promesso di togliere il 10 per cento e ci siamo rimangiati la parola. Vi siete rimangiati la parola anche degli zero virgola e delle briciole che avevate concesso alle piccole e medie imprese. Vorrei allora sapere come dovrebbero venire qui investitori e avere certezza della legge e certezza fiscale. Tutto ciò non c'è. Credo che, poi, alla fine, i conti neanche torneranno e vedremo se questa parte del lavoro sarà veramente alleggerita dalla base dell'IRAP. Abbiamo poi fatto il nuovo regime dei minimi, quelli al 15 per cento, ma abbiamo abrogato quello al 5. È interessante perché il Governo ha precisato: sì, però i contributi non si pagheranno più sulla base fissa, ma sulla parte veramente di reddito. Ciò è vero, ma il prelievo sarà ben più costoso in genere. Allora - dico - sarebbe stato meglio e più opportuno lasciare quello del 5 per cento, in maniera tale che - almeno - il piccolo imprenditore si garantisce la pensione e paga contributi subendo la stessa pressione: invece no, la maggior parte dei soldi se li prende lo Stato e li lasciamo senza una pensione un domani. Andiamo ancora oltre, pensando al cosiddetto bonus bebè. Il bonus è soltanto per i nati nel 2015. Sono tutti spot, propaganda. Quanto vogliamo recuperare poi? Se c'è una posta in bilancio per l'opzione della liquidazione in busta paga e ci saranno 2,2 miliardi in più, vorrà dire o no che si tasserà di più la liquidazione, il trattamento di fine rapporto dei lavoratori? Sì o no? La diciamo la verità, sì o no?
2014-10-30	M5S	LezziBarbara	Vogliamo mettere tutto il disegno di legge di stabilità nelle slide, sì o no? Questo è il punto. Questa è una manovra veramente recessiva ed è per tale ragione che noi diremo ancora no, perché avremmo voluto un Governo complice con il Parlamento e con i cittadini, contro i burocrati dell'Europa, che avesse colto finalmente l'opportunità della lettera che è arrivata dall'Europa. Per fare cosa? Per dire: i nostri conti sono giusti; sono i vostri quelli sbagliati. Si vede però che, siccome il Governo non è serio, i conti non li ha fatte neanche l'Esecutivo: li avrà fatti qualche altro burocrate e i membri del Governo sono all'oscuro di tutto. In caso contrario, infatti, avremmo delle risposte franche, concrete, serie ed autorevoli. Siccome, però, non lo sanno, si adeguano, si mettono sull'attenti e rispondono a quell'Europa che avevano promesso di cambiare. Tra l'altro, stiamo andando ormai a terminare il nostro semestre europeo e i dati ci dicono che, comunque, la stretta del credito c'è ancora. Quando Draghi va a trovare Renzi (che è così amico dei banchieri), perché allora non si chiedono delle sanzioni a quelle banche che non danno il credito, nonostante l'alto flusso di denaro che arriva loro e che hanno come unica penale il dover restituire, dopo due anni, quanto hanno ricevuto praticamente gratis? Perché il nostro piccolo imprenditore, il nostro padre di famiglia, che non paga un bollo deve essere perseguitato, mentre le banche che non fanno il loro mestiere no?
2014-10-30	PD	GuerrieriPaleottiPaolo	Chiariamo innanzitutto che stiamo parlando di un miglioramento complessivo del deficit per il 2015 pari a 4,5 miliardi di euro e di una riduzione dell'indebitamento netto nominale al 2,6 per cento; allo stesso tempo, avremo un miglioramento di poco superiore allo 0,3 per cento per quanto riguarda l'indebitamento netto strutturale. Ovviamente, una vicenda di questo genere può essere letta in vario modo. Alcuni si sono attardati in letture un po' fantasiose; soprattutto alcune forze, che in passato hanno criticato ferocemente, quasi dileggiato, le istituzioni europee, oggi si affannano a difendere le loro strategie, si ergono a paladini del rigore fine a se stesso e, in molti casi, anche un po' ottuso, che a volte, non sempre, proviene da Bruxelles o da Berlino. Ma lasciamo stare, perché credo che la ricostruzione dei fatti sia in realtà molto più semplice di quella che molti si affannano a nascondere. Questa ricostruzione ci dice che, per venire incontro alle richieste della Commissione europea (che, come sappiamo, aveva posto l'accento su una riduzione insufficiente del deficit strutturale italiano nel 2015), l'Italia si impegna ad adottare misure aggiuntive al fine di rafforzare lo sforzo fiscale che era stato già delineato nella bozza del piano di bilancio e, quindi, centrare l'obiettivo di un aggiustamento di natura strutturale più rapido. Già la relatrice ha chiarito le scelte operate dal Governo e quindi non le voglio ripetere in questa sede. Ovviamente, l'accordo è un compromesso, ma io lo ritengo un buon compromesso. Da una parte vi è la Commissione, che - ricordiamolo - aveva il potere, in base alle nuove regole, di bocciare un testo, entro due settimane dalla sua ricezione, se avesse riscontrato una violazione aperta del Trattato; ovviamente è un compromesso per cui la Commissione, in questo modo, difende la sua credibilità di guardiana dei Trattati; ma è un buon compromesso anche per il nostro Paese e il nostro Governo, che ha impostato - ricordiamolo - la legge di stabilità con un'evidente discontinuità rispetto al passato, all'insegna dell'obiettivo di rilanciare la crescita e, con questo, anche perseguire la finalità di gestire l'alto stock di debito, guardando al denominatore di quel famoso rapporto tra stock di debito e PIL. È, quindi, una legge di stabilità che vuole anche, a livello europeo, porre il problema di un superamento di una linea di mera austerità, che finora ha prodotto risultati estremamente negativi in Europa. È ovviamente un compromesso, perché da questo punto di vista da parte della Commissione c'è stata una correzione di un atteggiamento che, in passato, invece, era stato molto più dogmatico, di difesa dei criteri di risanamento delle finanze pubbliche: vi è stato il riconoscimento della necessità di una certa flessibilità e, quindi, di un certo approccio. Allo stesso tempo è evidente che questo ulteriore sforzo chiesto da Bruxelles pesa al nostro Paese; anche se va precisato che le misure di abbattimento della pressione fiscale, previste dalla legge di stabilità, non verranno intaccate dalla scelta di utilizzare i 3,3 miliardi del fondo taglia tasse, come è stato invece obiettato da alcuni, così come l'impatto complessivo sulla crescita e sull'occupazione non verrà in qualche modo modificato significativamente. È un impatto che resta modesto, perché i paletti e i vincoli che vengono dall'Europa restano in qualche modo molto forti. La domanda da porre è: si poteva fare diversamente? Certo, si poteva andare avanti, scegliere una linea dura e pura di rottura con la Commissione europea. Ma per ottenere cosa? Per una sicura condanna di infrazione che sarebbe venuta da Bruxelles, un probabile isolamento politico a Bruxelles, con un nostro potere negoziale ridotto pressoché a zero per incidere su quello che invece è per noi un obiettivo importante: il cambiamento di politiche da ottenere dalla nuova Commissione che si insedierà il 1° novembre a Bruxelles. Certo, la situazione italiana rimane aperta perché sul Paese pesa la minaccia di una procedura per squilibrio macroeconomico eccessivo. Ma, personalmente ritengo che anche in base a questa scelta ultima siamo in una posizione per condurre a livello europeo il negoziato, che sarà duro, sul cambiamento delle politiche della nuova Commissione. Guardate che la posta in gioco è altissima in queste settimane. La posta in gioco la riassumerei in questi termini: per alcuni Paesi, e tra questi ci sono i Paesi creditori del Nord, bisogna prima fare i compiti a casa e poi si parlerà di crescita. Da questo punto di vista il nostro Paese, attraverso il Governo, sta mettendo in discussione questo approccio, anche a nome di altri Paesi. Per noi, in realtà, il consolidamento fiscale è conseguibile solamente se sostenuto da misure, da varare subito, in favore della crescita, tra cui una possente politica di investimenti a livello europeo. È nelle prossime settimane e mesi che si verificherà o meno questa possibile discontinuità tra la Commissione di Juncker e quella di Barroso, ed è in favore di questo cambiamento che il Governo vuole lavorare. Credo che con questa scelta, in tema di revisione degli obiettivi, oggi abbiamo in qualche modo consolidato una nostra possibile azione negoziale.
2014-10-30	PD	ZanoniMagdaAngela	L'Italia ha due problemi: il debito elevato e la bassa competitività. Ma non abbiamo bisogno dell'Europa per capire queste nostre difficoltà: le misure che abbiamo adottato il Governo le avrebbe comunque adottate autonomamente. Il piano per migliorare la crescita potenziale è buono. È importante che si attui, e che si attui per il bene dell'Italia e per il bene dell'Europa.
2014-10-30	PD	ZanoniMagdaAngela	Una prima osservazione di carattere generale concerne la modalità nuova con cui quest'anno si è posta la discussione in un'operazione di trasparenza insolita. Le trattative, infatti, non sono avvenute tra poche persone, ma si è data disponibilità a tutti di conoscere le modalità con le quali si stavano svolgendo. È una trattativa svoltasi con un atteggiamento estremamente costruttivo. Le resistenze non sono solo nei confronti dell'Italia, e dei numeri dell'Italia in quanto tale; con l'inizio di una stagione diversa nelle modalità di trattare il Governo ha legittimamente utilizzato gli spazi di flessibilità previsti dalle regole europee, e continua a farlo perché comunque le variazioni di oggi non cambiano né la legge di stabilità nel suo complesso né la richiesta all'Europa di essere attenta, non solo al rigore, ma alle situazioni economiche degli Stati, nessuno escluso. In Europa, infatti, non ci sono in questo momento Stati che vanno bene e altri che vanno male. Anche quelli che vanno bene, siccome collaborano e lavorano con l'estero con la loro produzione, devono fare attenzione al bene complessivo dell'Europa.
2014-10-30	M5S	EndrizziGiovanni	Signor Ministro, i flussi migratori devono essere gestiti prevenendo la fame e le guerre nei Paesi di origine e semmai organizzando l'accoglienza nei Paesi limitrofi. Quelle che chiamate missioni di pace (armata) hanno rafforzato dittature e tensioni e gli sbarchi aumentano. Vi siete illusi di bloccare una moltitudine nei porti della Libia, ma i vostri accordi con la Libia sono falliti, come fallì la linea Maginot. A migliaia muoiono in mare e centinaia di migliaia sbarcano; le nostre popolazioni patiscono disagi, danni al turismo e ricadute sull'ordine pubblico e sulla sicurezza sanitaria. È come un'alluvione, ma dall'Europa non arrivano angeli del fango. La decantata operazione Triton conta solamente due navi pattuglia, due motovedette, due aerei e un elicottero, scaricando dunque il carico sulle nostre Forze dell'ordine per il controllo litoraneo, in mare e a terra, peraltro già complicato dal rischio infettivologico. Cosa fa il Governo? Nel disegno di legge di stabilità si accinge a bloccare le assunzioni per le Forze di polizia e a operare ulteriori tagli per 146 milioni di euro; aumenta di 200 milioni la spesa per l'accoglienza agli immigrati, portando la retta giornaliera a 50 euro; stanzia ulteriori 850 milioni di euro per le missioni militari. Signor Ministro, le chiedo dunque con quali misure intende tutelare la sicurezza dei cittadini e la sicurezza infettivologica degli agenti che reggono l'urto in prima linea (formazione, addestramento e dispositivi sanitari). Vorrei sapere, poi, visti i tagli, quanti agenti dovrà distogliere da altre delicate funzioni e quante auto resteranno senza benzina o manutenzione; quanti espatri forzati sono stati eseguiti nel 2014; con quali criteri di trasparenza si affidano gli appalti per le strutture di ospitalità. Se poi volesse spiegare i motivi della chiusura del centro di accoglienza per richiedenti asilo di Partanna, i cittadini ne sarebbero sollevati.
2014-10-30	M5S	LucidiStefano	È evidente che quest'episodio è soltanto l'effetto finale della mancanza di una politica seria in campo industriale, energetico e ambientale e soprattutto, in questo caso, di una strategia nazionale dell'acciaio. Ricordo al suo Governo i casi AST, ILVA e Lucchini e tanti altri casi industriali. Il punto più importante da cui partire è perché quegli operai si trovassero lì in quel momento, cioè perché di fronte all'ambasciata tedesca. E poi, perché andare al MISE? Ovviamente perché la filiera politica di questa maggioranza e di questo PD non è in grado di sostenere un dialogo reale e compatto con l'Europa e non è in grado di imporre, o non vuole, la propria politica contro la logica delle multinazionali.
2014-10-30	PD	ZandaLuigi	L'Italia, Ministro, sta attraversando una crisi economica gravissima, che ha prodotto livelli di disoccupazione record. Una crisi che, come sappiamo, non finirà presto. Il Parlamento, il Governo, le imprese, i sindacati debbono sapere che per superare le difficoltà e riportare il Paese sulla via dello sviluppo, prima ancora delle leggi e delle misure dell'Europa, è necessario garantire un'azione puntuale e persino ossessiva a favore di quella pace sociale che è la premessa indispensabile di qualsiasi manovra economica. Le nostre difficoltà sono immense. L'Italia sta correndo rischi molto gravi, non solo sotto il profilo economico e finanziario, ma anche riguardo al mantenimento della stessa governabilità economica e politica. Questa è la questione, senatore Giro. Lasci perdere la vita interna del Partito Democratico e legga con altro spirito la stampa quotidiana che su queste vicende non c'entra niente. Le Forze di polizia e il mondo del lavoro sono tutti nello stesso fronte: il fronte della difesa della pace sociale e delle regole della pacifica convivenza civile, secondo le quali mai e poi mai le libere manifestazioni di protesta debbono finire con episodi di violenza nei quali siano coinvolte le Forze dell'ordine. Le chiedo, ministro Alfano, e sono certo che lei lo farà, di ribadire in modo esplicito ed inequivoco questa direttiva a chi ha la responsabilità operativa dell'ordine pubblico nel nostro Paese.
2014-11-05	M5S	MoroneseVilma	Nel rapporto sui rifiuti dell'ISPRA presentato il 24 luglio scorso a Roma, a pagina 100, troviamo il capitolo dal titolo «L'incenerimento dei rifiuti urbani». Gli inceneritori censiti in Italia sono 48 di cui 44 operanti. Ci sono, nel rapporto, tutte le tabelle e tutti i dati richiesti nello sfascia Italia, anche i dati relativi al recupero energetico ed elettrico, divisi per Regioni e Comuni, e sono presenti le informazioni per ogni impianto e, per ogni impianto, ci sono anche quelle relative ad ogni linea di incenerimento con le relative tecnologie utilizzate. A che serve quindi l'articolo 35 dello sfascia Italia? A che serve chiedere al Ministro dell'ambiente di fare un censimento degli impianti in Italia se già è stato fatto ed è pubblico e certificato dall'ISPRA? Non serve a nulla. La verità, signora Presidente, cittadini, è che dietro a questo articolo in realtà si nasconde la volontà di far avviare tanti piccoli e medi impianti ad altrettante lobby amiche, che finanziano e guidano politicamente i Ministri di questo Governo: ricordiamo il ministro Galletti, che in una intervista mandata in onda su La7 ha dichiarato che i contributi dell'imprenditore Maccaferri (20.000 euro) per la sua campagna elettorale sono i contributi di un amico. E per garantire la realizzazione di tali impianti anche contro la volontà dei cittadini, questo Governo dichiara che gli inceneritori sono «opere strategiche di interesse nazionale», così può utilizzare la forza militare per mettere a tacere chi si oppone. Proprio in queste ore l'inceneritore di Acerra viene presidiato notte e giorno dai cittadini: che vuol fare, Presidente? Mandare Alfano per farli manganellare? Si vergogni! Anche questo è già successo, è accaduto per la discarica al centro di Napoli, a Chiaiano. Ma in quel caso era il Governo Berlusconi e oggi a ripetere il copione è il nuovo che avanza, il Governo del Partito Democratico. Presidente, per la cronaca, sono finiti tutti agli arresti, anche i carabinieri e i militari coinvolti. Dovete sapere, gentili cittadini, che in realtà questo articolo 35 ci porta dritti dritti verso una nuova infrazione e una sanzione dell'Europa che pagheremo tutti. Infatti l'ultima proposta di direttiva europea in materia di rifiuti, accettata anche in Commissione qui al Senato e che sarà sicuramente approvata presto, recita: «Gli Stati membri non dovrebbero sostenere l'incenerimento dei rifiuti che possono essere riciclati in maniera tecnicamente ed economicamente fattibile e in condizioni sicure per l'ambiente». E il Governo Renzi che fa? Puntualmente piazza l'incenerimento al primo posto e per decreto d'urgenza. Complimenti! Anche questa volta non avete capito nulla o fate finta. Sempre dal rapporto ISPRA 2014 sui rifiuti urbani, a pagina 68 leggiamo in conclusione: «Al fine di garantire il conseguimento dell'obiettivo nazionale di riciclaggio previsto dalla direttiva 2008/98/CE, si rende dunque necessario un consistente incremento della raccolta differenziata in diversi contesti territoriali, in particolar modo del Centro-Sud». È dato certo che gli impianti di incenerimento disincentivano la raccolta differenziata e quindi non raggiungeremo gli obiettivi europei. Prepariamoci ad un'altra sanzione e la colpa sarà sempre vostra. Appare evidente che gli impianti di cui necessitiamo sono gli impianti di compostaggio per la frazione umida dei rifiuti e impianti di riciclo, ma niente: forse su quelli non si riesce a speculare abbastanza e quindi non vi piacciono, inquinano quasi zero e non vi stanno simpatici. Una piccola parentesi: sappiamo che il vero grave problema del nostro Paese è lo smaltimento illegale dei rifiuti tossici e speciali, quelli sotterrati nelle nostre campagne - ricordate? - e qui vorrei ricordare che il 17 ottobre scorso il sottosegretario Sesa Amici, rispondendo ad un'interpellanza del Movimento 5 Stelle, ha ammesso alla Camera che i risultati del decreto sulla terra dei fuochi a distanza di un anno «non sono stati pari alle aspettative» sono le parole del vostro Sottosegretario, quindi del Governo. Lo sfascia Italia è il degno successore del decreto sulla terra dei fuochi, un fallimento totale. Per avere un'idea di come stia andando il Paese con il Governo Renzi, l'immagine di lui, su una barca che affonda con un gelato in mano che pubblicò il giornale «The Economist», fu molto eloquente. Suggerisco di aggiornarla, perché a me sembra che oltre a farla affondare ora Renzi si sia messo anche a prenderla a martellate!
2014-11-05	M5S	PetrocelliVitoRosario	Il Governo poi va immediatamente a ruota di Romano Prodi con il ministro Guidi e il Premier che accusa i comitatini lucani e nazionali di ostacolare le magnifiche sorti e progressive del rinnovamento energetico di questo Paese assumendo un atteggiamento completamente schizofrenico. Viene in questa Aula quando deve raccontare quale sarà la posizione italiana nel Consiglio europeo, ma non cita neanche una volta le parole «petrolio» e «gas». Parla soltanto di fonti energetiche rinnovabili; e ci credo! In Europa infatti il suo schieramento politico è un milione di anni luce avanti a quello che propongono i suoi aderenti in Italia; e non lo è solo il suo schieramento politico, lo è anche la Commissione europea che fissa degli obiettivi ben precisi che il Presidente del Consiglio italiano, nonché rappresentante del semestre europeo, deve seguire. Quindi, in Europa ha un atteggiamento, mentre in Italia dice che dobbiamo raddoppiare le estrazioni perché abbiamo bisogno di nuove entrate fiscali. Sul provvedimento verrà posta la questione di fiducia in maniera automatica e certa, l'ennesima fiducia. Ma questo provvedimento sarebbe proprio quello sul quale questa Aula, a differenza della Camera dei deputati, potrebbe non dare la fiducia al Governo Renzi. Potrebbe non dargliela, e sarebbe poi compito suo trarne le automatiche valutazioni e conseguenze, perché, a differenza di altri provvedimenti, questo è quello che costituisce la goccia che fa traboccare il vaso. Faccio un esempio. L'ultimo provvedimento pesante che questa Aula ha approvato con la fiducia è quello contenente la delega lavoro. Su tale provvedimento nella maggioranza tutta c'erano delle forti sensibilizzazioni e forti responsabilità. Nel centrodestra era coinvolto direttamente il collega Sacconi, nello schieramento alla mia destra era coinvolto direttamente il senatore Ichino. Portare avanti in maniera per conto mio scellerata la delega era comunque una responsabilità che coinvolgeva i Gruppi politici di maggioranza e anche parte del Partito Democratico. Su questo provvedimento, invece, sarebbe ora di far notare al Presidente del Consiglio che veramente ha superato il limite: i territori, chi parla con i partiti e i rappresentanti della maggioranza, questo provvedimento nel complesso non lo vogliono; e non basta dire - come fanno molti colleghi - «non lo condivido pienamente, ma lo voterò». Ora è il momento giusto per far capire al Presidente del Consiglio che con lo sfascia Italia ha sbagliato completamente. Non ci sono grandi responsabilità; qui bisogna prendersele. PRESIDENTE. Dovrebbe concludere, senatore Petrocelli. PETROCELLI (M5S). Vado a concludere: sarebbe ora di mettere il Presidente del Consiglio davanti a una forte responsabilità. I Gruppi di maggioranza su questo dovrebbero veramente riflettere.
2014-11-05	M5S	PetrocelliVitoRosario	Nel mio breve intervento mi occuperò di un aspetto dello sblocca Italia che riguarda la questione delle risorse non rinnovabili, quelle fossili, e quindi degli articoli 36 e 38 in particolare, per dire che ciò che è contenuto nel provvedimento e che riguarda i giacimenti di idrocarburi - e quindi petrolio e gas - ha una storia molto breve in questa legislatura. Essa comincia con l'intervista dell'ex presidente del Consiglio Romano Prodi rilasciata ad un quotidiano nazionale nella quale affermava che per dare un impulso alle finanze bisognava raddoppiare le estrazioni perché il nostro Paese galleggiava su un mare di petrolio. Niente di più sbagliato da ogni punto di vista. Innanzitutto, perché non galleggia su un mare di petrolio, dato che il giacimento lucano, il più grande d'Europa in terraferma, basterebbe a coprire solo il fabbisogno nazionale di un anno. È quindi una pozzanghera, non un oceano di petrolio.
2014-11-05	PD	CantiniLaura	(ore 11,32) ( Segue CANTINI). Una parte di questi blocchi è legata anche alle regole, agli appesantimenti burocratici, ai meccanismi di funzionamento che, nel corso degli anni, sono lievitati e si sono sovrapposti, al punto da complicare ogni singolo investimento o realtà produttiva o anche la macchina pubblica: un blocco comprensibile nelle ragioni storiche della sua formazione, ma che oggi rischia, in circostanze mutate e urgenti, di paralizzare un intero sistema Paese. Si tratta di un blocco che stiamo, perciò, tentando di rimuovere, facendo partire i cantieri segnalati dai sindaci alla Presidenza del Consiglio o tratti dall'anagrafe delle opere incompiute, che ora avranno un dimezzamento dei tempi della Conferenza di servizi e una cabina di regia, nel caso dissenso delle amministrazioni, presso la Presidenza del Consiglio dei ministri, come previsto all'articolo 4. È un blocco che non vogliamo più vedere nell'utilizzo delle risorse dei fondi strutturali europei e del fondo per lo sviluppo e la coesione, perché sprecare risorse provenienti dall'Europa è semplicemente un costo insostenibile e intollerabile. Infatti, grazie all'articolo 12 del decreto-legge in esame, la Presidenza del Consiglio dei ministri, sentita la Conferenza unificata, potrà proporre al CIPE il definanziamento e la riprogrammazione delle risorse non impegnate, qualora le amministrazioni pubbliche siano inerti, in ritardo o inadempimenti nella gestione di queste risorse. L'articolo dà inoltre un potere ispettivo e di monitoraggio nel caso siano necessari poteri sostitutivi per impegnare le risorse, cioè per renderle operative sul territorio. Il decreto-legge interviene, inoltre, a sostegno del sistema produttivo - non se ne è parlato e io, invece, lo voglio sottolineare - attraverso dei fondi per incentivare la patrimonializzazione delle imprese (articolo 15) e prevedendo, come avviene all'articolo 30, un piano per la promozione del made in Italy, con particolare riferimento alle produzioni agroalimentari d'eccellenza, e favorendo l'internazionalizzazione tramite figure professionali apposite. Si tratta di un piano che serve, anche e soprattutto, per attrarre investimenti stranieri, di cui il nostro Paese ha bisogno e rispetto ai quali noi siamo ancora molto indietro rispetto ad altri Paesi europei. Tutto questo non può, però, esistere senza infrastrutture adatte, fisiche e informatiche. Si può certamente parlare di internazionalizzazione ma, se la connessione Internet è lenta o se la logistica è carente, diventa molto complicato - ad esempio - collegare un piccolo paese del Centro Italia, che però produce prodotti di grande qualità, con il resto del mondo e con i mercati oramai globalizzati. Il Governo ha dunque promosso, tramite questo decreto, una serie di infrastrutture fondamentali, mettendo e sbloccando risorse per quasi quattro miliardi di euro; scandendo i tempi della loro utilizzazione e rendendoli trasparenti, tramite la pubblicazione sul sito del Ministero delle infrastrutture, secondo le disposizioni del codice dell'amministrazione digitale, e stabilendo già da ora la riassegnazione dei fondi nei casi i cui i programmi non siano rispettati. Tramite l'articolo 29, inoltre, è previsto che, con decreto della Presidenza del Consiglio dei ministri - che verrà sottoposto al parere delle Commissioni parlamentari, grazie ad una modifica, che considero positiva, introdotta alla Camera dei deputati - venga adottato un piano strategico nazionale della portualità e della logistica, che contempli anche la razionalizzazione, il riassetto e l'accorpamento delle autorità portuali esistenti, ma che al contempo indichi i lavori necessari per rendere più competitivi i porti italiani. In questa logica s'inserisce anche il programma, contenuto negli articoli 6 e successivi del decreto, per l'incremento degli impianti per la banda larga e le reti di comunicazione elettronica, tramite concessioni di crediti d'imposta. È fondamentale, infatti, parlare di Internet e e-commerce, ma devono esserci le infrastrutture più idonee per l'economia del terzo millennio. All'articolo 6 del decreto, infatti, strategico per il Paese, si prevede innanzi tutto la concessione di un credito d'imposta IRES e IRAP entro il limite del 50 per cento dell'investimento, per interventi infrastrutturali di realizzazione di reti di comunicazione elettronica a banda ultra larga. Si introducono semplificazioni nelle procedure di scavo e posa dei cavi, affinché questi lavori possano essere più veloci, nonché per la realizzazione di reti mobili di comunicazione. Inoltre, all'articolo 6- bis si istituisce il sistema informativo nazionale federato delle infrastrutture, perché manca completamente un'informativa di carattere generale; mentre l'articolo 6- ter reca disposizioni per l'infrastrutturazione degli edifici con impianti di comunicazione elettronica, tutto nell'ottica della modernizzazione del Paese. Ugualmente rientra nel necessario processo di ammodernamento dell'intero settore del trasporto ferroviario quanto previsto dall'articolo 1, comma 10- bis, con la predisposizione da parte del Ministero delle infrastrutture di un piano per l'infrastruttura ferroviaria, finalizzato a rendere cantierabili nel breve termine opere d'interesse pubblico, nazionale o europeo, per rendere competitivo il Paese. Allo stesso comma 1, al fine di velocizzare la realizzazione delle opere relative alla tratta ferroviaria Napoli-Bari, si nomina un commissario, in questo caso designato nell'amministratore delegato di Ferrovie dello Stato. Rientra nell'ottica di promuovere l'utilizzo e la ricerca di risorse per muovere l'economia del Paese - e lo voglio sottolineare, perché anche diversi articoli non sono stati presi in considerazione nel dibattito - quanto previsto dall'articolo 10 per aumentare l'operatività della Cassa depositi e prestiti, attraverso l'estinzione del perimetro delle operazioni finanziarie. Lo stesso vale per l'articolo 11, con l'ampliamento della disciplina che agevola la realizzazione di nuove infrastrutture mediante ricorso a contratti di partenariato pubblico-privato, e per l'articolo 13, che modifica la disciplina dei project bond, contenuta all'articolo 157 del codice dei contratti pubblici. Molti altri sono i dettati normativi presenti nel decreto che stiamo analizzando in quest'Aula, tra i quali voglio evidenziarne un ultimo, che ha un grande valore, perché riguarda i tanti, troppi lavoratori che stanno pagando il prezzo più alto della crisi e di cui il Governo, anche con questo provvedimento, dà prova di non dimenticarsi. L'articolo 40, infatti, prevede il rifinanziamento per ben 728 milioni di euro nel 2014 degli ammortizzatori sociali in deroga e completa, al comma 4, l'erogazione dei trattamenti di disoccupazione ASPI per i lavoratori sospesi per crisi aziendale od occupazionale, con un incremento di otto milioni di euro sul 2013. Infine, in sintesi, quello che mi sta a cuore sottolineare è che con questo decreto-legge, modificato, integrato e migliorato dai lavori parlamentari, si incide sul rilancio del Paese, garantendo lo sviluppo delle infrastrutture, senza rinunciare ad una gestione responsabile del territorio. Il nostro obiettivo, cui questo provvedimento concorre, è quello di far ripartire l'Italia, di farla tornare a crescere, ad essere competitiva e motore di crescita sociale ed economica di una nuova Europa.
2014-11-05	LN	ArrigoniPaolo	Con la libera circolazione dei rifiuti urbani sul territorio nazionale, Renzi evita così le sanzioni dell'Europa, la quale, proprio per le cattive gestioni, ci ha contestato numerose infrazioni, costate alle casse pubbliche milioni di euro. È inaccettabile che i territori e le popolazioni di Lombardia, Emilia-Romagna, Toscana e finanche del Veneto, che nel corso degli anni hanno costruito un virtuoso sistema di racconta differenziata con adeguati impianti di smaltimento, debbano diventare la nuova e legalizzata pattumiera d'Italia e, dunque, subire l'inquinamento dovuto ai numerosi mezzi di trasporto e alla combustione di montagne di rifiuti esterni, della cui qualità non c'è garanzia.
2014-11-05	LN	ArrigoniPaolo	Questa è una dichiarazione di voto sulla questione di fiducia, per cui le considerazioni sono ovviamente di carattere generale sull'azione di Governo. Questo era il Governo che doveva cambiare verso al Paese, che doveva ridare speranza e fiducia ai cittadini italiani, rilanciare la crescita e l'occupazione. Ebbene, dopo nove mesi che il presidente Renzi governa, la direzione verso cui state portando questo Paese è esattamente la stessa verso la quale stavano portando prima il presidente Monti e poi il presidente Letta, cioè verso il baratro. Voi state portando il Paese verso il baratro, verso la recessione, verso il default. Che stiate portando il Paese nel baratro non lo dice la Lega Nord, ma lo dicono i numeri; lo dicono i parametri economici, anche ieri richiamati dall'Europa, che ci ha consegnato severi ammonimenti. Mai come in questo momento i parametri economici segnano la difficoltà del Paese: è aumentato il debito pubblico (siamo al 133,8 per cento, livello storico massimo), le tasse sono altissime ed aumenteranno ancora con la legge di stabilità, che impone folli tagli agli enti territoriali. È aumentata la disoccupazione: il 13 per cento di disoccupazione generale e il 43 per cento di quella giovanile sono dati reali che confermano il fallimento dell'azione politica di questo Governo. Inoltre, diminuisce il PIL - siamo in recessione - diminuisce la produzione; diminuisce l'esportazione; aumentano i fallimenti delle aziende e aumenta il numero delle aziende e delle imprese che chiudono. Siete il Governo delle promesse, delle promesse disattese. Voi siete il Governo che doveva pagare i debiti della pubblica amministrazione nei confronti delle aziende entro il 21 settembre, ma le aziende stanno ancora aspettando un sacco di miliardi. Siete quelli che dovevano finanziare le scuole: 3,5 miliardi di finanziamento promessi che si sono ridotti a 1 miliardo. Siete quelli che dovevano intervenire efficacemente sul dissesto idrogeologico ed invece stanziate briciole, sia per gli interventi di difesa del suolo che per il fondo emergenze nazionali.
2014-11-05	LN	CrosioJonny	Siete voi gli unici responsabili! Siete, però, il Governo della solidarietà. Siete i buoni. Noi siamo i cattivi. Siete quelli di Mare nostrum, questo mostro dei 150.000 sbarchi e dei 3.000 morti nel Mediterraneo: ne risponderete come ne risponderà l'Europa, che ha le mani macchiate di sangue. Altro che premio Nobel per la pace! Siete il Governo che investe sull'immigrazione clandestina, spendendo 1,2 miliardi di euro per Mare nostrum, mentre il Paese chiede più sicurezza; un Paese che chiede risposte per i giovani senza futuro, che chiede di dare ai nostri anziani serenità dopo una vita di sacrifici.
2014-11-05	LN	CrosioJonny	È del tutto evidente, cari colleghi, che non si può che affermare che siete un Governo che ha fallito. Fallito! La vostra è una politica completamente asservita al volere dell'Europa.
2014-11-05	M5S	FattoriElena	Matteo, Matteo, ma come, se ce lo chiede l'Europa ti inginocchi, visto che ti hanno incoronato, mentre per rispettare gli obiettivi di Europa 2020 che non vuole più incenerire fai orecchie da mercante?
2014-11-11	LN	CentinaioGianMarco	Nel pomeriggio di sabato scorso l'europarlamentare Matteo Salvini, insieme ad un consigliere comunale del Comune di Bologna e ad altre persone, è stato oggetto di atti violenti da parte di un gruppo di persone, per fortuna adesso in parte identificato. Costoro hanno deciso di esprimere il proprio dissenso nei confronti di quanto stava facendo l'europarlamentare, nonché segretario federale della Lega Nord, Salvini, con atti che tutti abbiamo potuto ben vedere sui vari organi di informazione e sulle reti televisive. Il segretario federale della Lega si trovava a Bologna per andare a visitare, autorizzato dal Comune di Bologna, un campo rom a seguito di un atto di violenza precedentemente perpetrato nei confronti di una consigliera comunale del medesimo Comune da alcuni rom presenti in quel campo. Non voglio dilungarmi troppo nello spiegare quanto è successo, perché ognuno di noi si è fatto un'idea e penso che non sarà il senatore Centinaio a far cambiare idea ai colleghi senatori. Le immagini sono dati oggettivi e quello che è successo al segretario federale della Lega e soprattutto all'auto di servizio che lo accompagnava è stato sotto gli occhi di tutti; e penso che il carrozziere che la sta sistemando potrà dire esattamente quello che è successo. Per questo motivo, come Gruppo della Lega Nord del Senato, ai sensi dell'articolo 156- bis del nostro Regolamento, sperando che almeno questa volta il Regolamento del Senato venga applicato, abbiamo deciso di presentare una interpellanza parlamentare di Gruppo. Sappiamo tutti cosa vuol dire questo: vogliamo che venga aperto un dibattito in quest'Aula sull'argomento, perché vogliamo e chiediamo che i cittadini italiani, chiunque essi siano, europarlamentari, senatori o consiglieri comunali, possano attraversare il territorio nazionale, esprimere le proprie idee ed anche esercitare il proprio diritto di consiglieri comunali, di europarlamentari o di parlamentari senza dover essere accompagnati dalla scorta e senza dover subire atti di violenza come quelli che abbiamo visto nei giorni scorsi, una violenza inaudita, verbale e fisica.
2014-11-11	M5S	CioffiAndrea	Signora Presidente, ancora una volta parliamo di un disegno di legge delega che nasce su impulso del Governo e quindi, ancora una volta, il Governo sostanzialmente delega se stesso a fare una legge. E questo è un fatto che concettualmente non può vederci favorevoli: è il concetto stesso che il Governo se la canta e se la suona che a noi non piace. Il Governo Renzi - ma anche quelli precedenti - si è caratterizzato proprio per l'ampio uso di questo strumento, con il quale continua ad imperversare al di sopra della testa di noi parlamentari che abbiamo il compito, fin quando siamo in una democrazia rappresentativa, di rappresentare gli interessi dei cittadini. Il Governo dovrebbe eseguire solo le nostre volontà, per cui questo è un modo di fare che ci continua a non piacere. Il settore del quale parliamo è di seria importanza, come è stato ricordato da più parti. Parliamo di un Paese, il nostro, che ha più di 7.500 chilometri di costa e, quindi, una grandissima possibilità. Ci concentriamo su tante cose, mentre a volte basterebbe ricordarci di farlo, come in questo caso nell'ambito del settore della movimentazione di imbarcazioni di media e piccola taglia (fino a 24 metri). Abbiamo già detto che parliamo di più di 100.000 imbarcazioni, di 18.000 addetti e di un fatturato di 3 miliardi e mezzo di euro. Parliamo, quindi, di un settore veramente importante. Ci sarebbe piaciuto che il Governo avesse accelerato il tempo di esercizio della delega - avevamo presentato un emendamento proprio per ridurre i tempi - anche se alcuni operatori del settore ci dicono che ritengono tale tempo adeguato. Noi, invece, vogliamo che il Governo agisca non con i soliti tweet, ma sul serio, per cui ci sarebbe piaciuta una riduzione dei tempi. Questo è un settore indubbiamente un po' in crisi, come d'altronde tanti altri, per cui occorre trovare il modo per rendere più fluido il codice della nautica. Certo, bisognerebbe ragionare anche in termini di infrastrutture. Non si può nascondere una piuttosto sviluppata carenza di ormeggi e di strutture destinate tipicamente a questo. Facciamo l'esempio del porto di Taranto, che è molto importante: si tratta di un porto sostanzialmente impegnato a servire l'Ilva e l'ENI. Recentemente abbiamo avuto conoscenza dell'esistenza del progetto Tempa Rossa: un progetto di perforazione petrolifera, del quale abbiamo diffusamente parlato quando abbiamo esaminato quella schifezza di decreto denominato sblocca Italia, trattando le perforazioni. Sappiamo che questo progetto, che dovrà sviluppare la Total, prevede l'immissione del petrolio estratto, un petrolio che oltretutto fa schifo, nell'oleodotto ENI. Sul porto di Taranto la Total prevede di realizzare due grandi serbatoi per portare il petrolio, per la raffinazione, non nella raffineria di Taranto ma in una che sta fuori il nostro Paese, anzi fuori l'Europa. Magari sarebbe stato più bello utilizzare il porto di Taranto, vista anche la sua posizione, iniziando a riconvertirlo per sviluppare il settore turistico. Questo, sì, sarebbe stato auspicabile, ma tant'è: il petrolio continua a pagare e la nautica continua ad essere in un certo senso disprezzata, mentre potrebbe trattarsi di un settore davvero rilevante. Il disegno di legge era originariamente, come al solito ampio, dalle maglie larghe, ma sappiamo che il Governo fa un po' quello che gli pare. Fortunatamente, nel corso della discussione, in Commissione e in Aula, indubbiamente anche con il contributo importante del relatore, a cui bisogna di questo dare atto, abbiamo messo una serie di paletti. Abbiamo reso la delega un po' più stringente, proprio per evitare che il Governo possa fare quello che gli pare, e sono stati approvati alcuni emendamenti. Dobbiamo dire che, seppure non ci piaccia questo continuo ricorrere alla delega da parte del Governo per esautorare il Parlamento, visto il buon lavoro svolto e visto che siamo riusciti a rendere più coerente il testo del disegno di legge, il nostro voto sarà favorevole. Devo dire però all'Assemblea: è meglio non vi ci abituate, perché sarà raro in futuro che il nostro voto sarà favorevole, se continuerete a utilizzare in questo modo questo strumento. In ogni caso, data l'importanza di questo tema per un Paese che ha tantissimi chilometri di coste e che dovrebbe imparare a vivere delle sue bellezze e della sua forza, non nel modo becero che abbiamo visto in quella schifezza di decreto che è lo sblocca Italia, siccome riteniamo che questo sia un settore veramente importante per il Paese, voteremo a favore del provvedimento.
2014-11-12	FI	PelinoPaola	Signora Presidente, Vice Ministro, onorevoli colleghi, le mozioni in esame propongono una problematica particolare riferita ad una singola fabbrica, la AST di Terni, fondata nel lontano 1884, ma al contempo evidenziano anche un problema generale. Il problema generale è quello di capire dove finisce il mercato e dove inizia la regolazione dell'Europa. Soprattutto, bisogna capire se la regolazione dell'Europa possa limitare in modo così sbagliato la crescita di un'azienda europea, nel caso specifico la finlandese Outokumpu, adducendo ragioni di antitrust. È necessario chiedersi se prima della posizione dominante di un'azienda, nel caso specifico degli Acciai speciali, non debbano essere valutati il piano industriale pluriennale, i livelli di crescita dei ricavi che questo garantisce e i riflessi sul mantenimento, ovvero sull'incremento dei livelli occupazionali. L'Italia sta esercitando la Presidenza del semestre europeo e, quindi, il presidente Renzi può e deve esercitare un'influenza presso gli organismi europei. Le decisioni dei commissari europei - ovviamente istruite dalla burocrazia europea - non sono decisioni prive di risvolti politici; non sono decisioni solo «tecniche», ma sono influenzate dalla politica. L'influenza della Germania in sede europea è enorme e anche la decisione di limitare la crescita di un leader globale nel settore dell'acciaio, come Outokumpu, può e deve essere rivista se il risvolto della medaglia del contenimento di una presunta posizione dominante è la perdita di fatturato per un grande gruppo industriale e soprattutto la perdita di posti di lavoro. I campi sono quindi due: la sede europea in primo luogo e quella italiana. Il Ministero dello sviluppo economico si deve fare carico del grave problema del mantenimento dei posti di lavoro. La trattativa in sede ministeriale - ci permettiamo di suggerire - non deve quindi essere quella di cercare vie di uscita, quali l'accesso agli ammortizzatori sociali. Queste sono vie che possono solo essere temporanee e durare pochi mesi. La prospettiva deve essere quella di valutare un nuovo piano industriale serio e sostenibile, assieme ai vertici aziendali della AST e dei loro azionisti di riferimento. Il piano deve essere di crescita e non di galleggiamento. Se la ThyssenKrupp non è in grado di garantirlo, si valutino in sede europea altre strade e si consideri la possibilità di fare entrare nel progetto industriale degli Acciai speciali di Terni un soggetto che sia in grado di assicurarne la crescita. Questi tedeschi non possono mica tirarsi indietro! Se hanno deciso di occupare uno spazio, grazie alle regole antitrust europee, ora se ne devono prendere la piena e totale responsabilità. Tre settimane di agitazione in fabbrica sono già passate e un'altra settimana ci attende prima del giorno dell'incontro al MISE fissato per il 18 novembre. Dei 290 lavoratori coinvolti nel piano di esuberi, 150 dovrebbero avere accettato una uscita volontaria. Il piano che prevede l'apertura di uno dei due altiforni sette giorni su sette e dell'altro cinque su sette ci sembra una strategia di difesa e non di rilancio. La AST rappresenta per Terni lavoro diretto e un larghissimo e variegato indotto. La rabbia dei lavoratori di Terni sfociata negli scontri di piazza a Roma è perfettamente e umanamente comprensibile. A loro va tutta la nostra vicinanza e solidarietà, come va agli agenti cui è stato affidato un compito delicatissimo. Chiediamo al ministro Guidi e a lei, vice ministro De Vincenti, di farsi carico del disagio del nostro Paese nei confronti di questi soggetti industriali che considerano l'Italia come un Paese a responsabilità limitata. Se l'azienda tedesca ThyssenKrupp ha voluto occupare uno spazio che poteva essere preso da un'altra azienda che presentava un piano industriale di respiro più lungo, ora se ne deve fare carico. Siamo fiduciosi che la sede del Ministero per lo sviluppo economico possa risolvere il problema temporaneo, anche assieme al Ministero del lavoro. Se il problema - come abbiamo provato ad evidenziare - è però l'Europa, allora il presidente Renzi se ne deve far carico. Ha ancora due mesi di tempo in qualità di Presidente del semestre europeo. Dimostri una volta tanto che non si muove solo per slogan e affronti in sede europea il problema serissimo dell'acciaio in Italia: Terni, Piombino e Taranto sono solo i principali snodi. Si faccia ritornare sulle decisione prese il nuovo commissario alla concorrenza della Commissione Junker, la danese Vestager. Questo è un pasticcio tutto interno alle regole europee ed è in sede europea che va risolto. La cessione del sito ternano da parte della ThyssenKrupp alla Outokumpu, e il successivo riacquisto dello stesso da parte del gruppo industriale tedesco è una conseguenza di una decisione sbagliata presa dalla Commissione alla concorrenza. Ed è lì che va cercata, oggi, una diversa valutazione, anche alla luce delle diverse condizioni del mercato globale del settore dell'acciaio. Quindi, per concludere, chiediamo al Governo di impegnarsi: in primo luogo, a verificare in sede europea, per quali ragioni sia stato accusato il gruppo finlandese Outokumpu di abuso di posizione dominante, quando quest'ultimo si era prodigato nell'investire in Italia rendendo il sito di Terni centro produttivo dell'area mediterranea; quindi a far emergere - forti della Presidenza del semestre europeo -l'importanza del sito di Terni, nonché sollecitare la ThyssenKrupp a realizzare gli impegni richiesti dalla Commissione europea durante la riacquisizione del sito di Terni; ad adottare un'azione più incisiva e complessiva tesa a rimuovere le posizioni oltranziste messe in campo dalla ThyssenKrupp e a operare ogni sforzo per scongiurare i licenziamenti; ad instradare un proficuo contraddittorio tra i vertici dell'azienda tedesca ed il management di AST, al fine di salvaguardare le produzioni ed i volumi, nonché l'unitarietà ed integrità del sito e dei livelli occupazionali, attraverso un coraggioso piano industriale. Prese queste decisioni si potrà sicuramente scongiurare la possibilità di scontri di piazza fra le Forze dell'ordine e i lavoratori, episodi che non vogliamo più rivedere.
2014-11-12	LN	CandianiStefano	È questo l'impegno del Governo, sottosegretario De Vincenti? Mi piacerebbe che fosse qui anche il sottosegretario Gozi, che questa mattina, dinanzi alle Commissioni congiunte 3 ᵃ e 14ᵃ, è venuto in Senato a riferire dei risultati dell'ultimo summit europeo, quello cui il presidente Renzi ha partecipato con tanta verve. I risultati, però, sono quelli che danno soddisfazione alle istanze del Paese, non quelli che lo umiliano, mentre oggi, purtroppo, ci troviamo a discutere di tutta una serie di mozioni - che mi auguro verranno votate all'unanimità da tutti i Gruppi presenti - per dare sostegno all'attività di Acciai speciali Terni SpA, con un Governo che è sostanzialmente remissivo. Allora, colleghi, mi domando e vi domando quale sia il significato della nostra azione politica oggi: si tratta forse di impegnare il Governo con azioni che gli stessi fatti stanno dimostrando superate? Il Governo si è impegnato qualche mese fa a dare risalto a certi temi; il risultato oggi è che l'Unione europea ci risponde che sono affari nostri, italiani. Dobbiamo allora interrogarci sul significato della nostra partecipazione al sistema comunitario. Se ci sono degli interessi da portare avanti, dovrebbero essere quelli del nostro Paese perché - ed invito il Governo ad aprire gli occhi o quanto meno a non rimanere indifferente - i tedeschi fanno gli interessi dei tedeschi, così come i francesi quelli dei francesi. Noi, invece, tutte le volte ci balocchiamo a fare gli europeisti convinti. Ma sant'Iddio, cerchiamo di essere anche un po' più orgogliosi della nostra industria e delle nostre capacità, altrimenti saremo semplicemente ricordati come coloro che hanno consegnato la capacità industriale del Paese alle multinazionali, che non rispettano il Paese in termini di lavoro e di prodotto, ma ne sfruttano le opportunità, restituendo poi la scatola vuota, quando ormai tutto è stato utilizzato. Se le regole europee non vanno bene, si cambiano; si dice no, si puntano i piedi, chiarendo che le regole sulla concorrenza favoriscono uno schiacciamento della nostra industria. Su questo il Governo deve assumere degli impegni. Noi oggi voteremo queste mozioni, ma temo, purtroppo, con un risultato vacuo, perché la stessa trattativa in corso al Ministero si è bloccata ieri pomeriggio - dalle 14 era già stata rinviata alle 17 - dopo che il ministro Guidi ha rinviato tutto a martedì prossimo, in attesa di valutare un piano industriale il cui contenuto è abbondantemente noto e rispetto al quale le parti sindacali hanno già dichiarato la loro insoddisfazione, mentre la proprietà ha già dichiarato l'irremovibilità. Attenzione però perché, se la soluzione è quella di dilatare i problemi e di rinviare il momento in cui affrontarli, non si produce altro effetto se non quello di frazionare lo scenario e sappiamo già che cosa questo produce: verrà licenziata una parte di dipendenti, dopo di che si darà l'impressione o l'illusione che la società abbia intenzione di reinvestire su AST e su Terni. Poi però verrà spento un forno, ci sarà il licenziamento di altri dipendenti, fino ad arrivare al completo svuotamento dell'impianto. E allora dobbiamo chiederci perché si arriva a tutto questo. Signor Presidente, qualche tempo fa - e stiamo parlando solo dello scorso anno - sulla stampa apparivano articoli che riferivano di accordi tra il fondo lussemburghese Asperam, Itanox e Marcegaglia per l'acquisto della Acciai speciali Terni (AST). A me però, colleghi del Partito Democratico, viene il dubbio che voi stiate facendo alla fine semplicemente una battaglia di bandiera, sapendo bene che il Governo non difenderà mai questa situazione perché AST oggi è di proprietà della ThyssenKrupp che, come tante altre multinazionali - è quello che sta emergendo - ha la propria base fiscale anche in Lussemburgo. Allora la multinazionale di cui parliamo non sta facendo un piano industriale per rilanciare l'industria nel nostro Paese; sta semplicemente dismettendo parti di attività produttive, perché il costo industriale della produzione dell'acciaio in Italia è troppo elevato. Se oggi si parla di come dare una salvaguardia e una tutela sociale ai dipendenti di AST e non si va a discutere seriamente del costo dell'energia in questo Paese, si illudono le persone e la produzione di acciaio è destinata ad essere soccombente. Non si difende così l'industria italiana. Noi chiediamo dunque al Governo un impegno molto forte, un impegno che tenga conto, in sede europea, dei costi dell'energia, di cui vorremmo invece sentir parlare. Diamo solo un ultimo dato, Presidente. Alla fine del mese di agosto erano 30 i miliardi di investimenti stranieri che sono venuti a mancare in Italia e, alla fine del mese di settembre, erano altri 37 i miliardi usciti dal Paese. Se poi aggiungiamo anche - visto che stiamo parlando di ThyssenKrupp e di Germania - che il livello di investimenti delle banche tedesche in Italia è tornato a quello del 2004, ci accorgiamo che è in corso un disinvestimento su questo Paese, perché chiaramente gli indici industriali di ripresa non sono per niente soddisfacenti. Quindi, fuori dalle parole di retorica, che ci sentiamo dire troppo spesso, anche in queste mozioni e dal Governo, che tutto va bene, che siamo in ripresa, questo è un Paese che, senza gli investimenti e senza una forte politica industriale, è costretto alla dismissione; quindi, significa dare illusione agli operai dipendenti e al Paese. Come è stato correttamente detto qualche giorno fa, c'è una significativa asincronia tra il perbenismo e le parole molto addolcite che vengono spese sulla ripresa e la situazione reale, quella che si vive sui marciapiedi, nelle fabbriche. Questa è la situazione di cui bisogna essere coscienti e di cui prendere atto, e ribadisco: non vorrei che alle spalle si trascurassero quegli interessi fiscali che portano le aziende, com'è stato nel caso della FIAT, a disinvestire in Italia e a spostare una sede fiscale in Lussembergo, l'altra in Olanda, un'altra a Londra e magari a quotarsi alla borsa di New York. Se poi vengono meno anche le richieste di produzione di acciaio, perché c'è crisi industriale, e la stessa produzione, nel caso specifico di autovetture, non è più neanche fatta in Italia ma all'estero, sono tutti elementi che devono far dire al Governo: prendiamo la cosa sul serio. Noi vogliamo vedervi in Europa andare a puntare i piedi e a picchiare i pugni; allora sì che si difende veramente l'industria italiana
2014-11-12	LN	ConsiglioNunziante	Allora vogliamo parlare un po' dell'Europa, perché questa mamma su cui tutti fanno affidamento ogni tanto - non sempre - le imbrocca. La Lega Nord fa bene a essere molto, molto perplessa sulla sua capacità di essere utile anche al nostro Paese. L'industria siderurgica nell'Unione europea si trova in una fase di forti evoluzioni e profondo cambiamento: processo di cambiamento costretto dalla forte espansione dell'industria siderurgica di Paesi come il Brasile, la Russia, l'India e la Cina. Ne deriva quindi, signora Presidente, che è difficile attuare una politica industriale europea in un settore in cui le scelte strategiche vengono adottate altrove.
2014-11-12	LN	ConsiglioNunziante	Inoltre, al punto 16 della proposta di risoluzione, si ribadisce che la crisi del comparto non deve condurre a una situazione di concorrenza sleale a livello occupazionale tra gli Stati membri dell'Europa.
2014-11-12	LN	ConsiglioNunziante	L'Europa, per la verità, si è anche mossa con una proposta di risoluzione del Parlamento europeo avente ad oggetto l'adozione di un piano per una siderurgia europea competitiva e sostenibile. I punti sostanziali di tale proposta possono essere riassunti nel migliorare il contesto generale e l'occupazione, in azioni per accrescere la competitività dell'industria siderurgica europea, in ricerca, sviluppo ed innovazione e nella protezione del clima e nella riduzione dell'impatto ambientale. Più o meno i punti ripresi nel piano della ThyssenKrupp per lo stabilimento AST.
2014-11-12	LN	ConsiglioNunziante	La nostra mozione è pertanto puntuale nel chiedere che vengano mantenuti in funzione entrambi i forni elettrici; di valutare l'adozione di modalità contrattuali alternative, rispetto agli esuberi, quali i contratti di solidarietà adottati per gli stabilimenti che sono in Germania ma che sono stati rifiutati per lo stabilimento ternano; di intervenire sulla problematica legata all'approvvigionamento energetico, problema molto rilevante per un'azienda energivora come quella siderurgica. Si chiede altresì di esigere con determinazione che l'Europa ponga in essere ogni iniziativa volta a tutelare in modo effettivo il valore strategico nazionale di AST; di adottare ogni iniziativa, anche di natura finanziaria, per il rilancio dell'azienda e, cosa che a noi preme molto, che si presti la massima attenzione per scoraggiare fenomeni di delocalizzazione industriale, che provocherebbero una perdita di capacità industriale di questo Paese e la desertificazione occupazionale di una intera Regione.
2014-11-12	M5S	CioffiAndrea	Siamo anche i più bravi d'Europa a riciclare il materiale ferroso. Gran parte dell'acciaio che produciamo proviene dal riciclo; questo è un nostro punto di forza.
2014-11-12	M5S	LucidiStefano	Accanto a tutto questo abbiamo una filiera politica del PD completamente inesistente, che parte dalla città di Terni ma non riesce ad arrivare neanche in Regione, e figuriamoci quindi in Parlamento e al Governo o in Europa. Inoltre, ci sono gli errori commessi per decenni dalla politica nazionale, ma soprattutto da quella locale, decenni nel corso dei quali si sono succedute numerose scelte e non scelte che hanno penalizzato fortemente il territorio.
2014-11-12	PD	GotorMiguel	C'è, anzitutto, un problema di indifferenza che riguarda l'Europa. Qualche giorno fa mi ha molto colpito una dichiarazione dell'ex presidente della Banca centrale europea Jean Claude Trichet, rilasciata a una trasmissione italiana alla quale partecipavo, in cui candidamente spiegava di non essere a conoscenza della vicenda ThyssenKrupp, una vicenda che pure negli ultimi anni ha coinvolto a livello continentale gli interessi economici di Paesi come la Finlandia, la Svezia e la Germania.
2014-11-12	PD	GotorMiguel	La plurisecolare vocazione manifatturiera e industriale italiana deve essere rilanciata tramite investimenti pubblici e privati che devono trovare nell'attuale Governo non un luogo di divisione del mondo del lavoro e di indebolimento dei corpi intermedi, in nome della nuova religione della disintermediazione, ma un centro propulsore e sfidante, ad esempio ponendo all'Europa la questione dello scorporo dal calcolo del deficit dell'indebitamento realizzato a fini produttivi e di investimento. Le Acciaierie Speciali di Terni rappresentano il 20 per cento del PIL dell'Umbria, ma non si tratta solo di questo; delineano una prospettiva di sviluppo e la speranza di una Regione battuta come le altre dalla difficile congiuntura economica che in qualche modo sono il cuore e la metafora dell'Italia intera. Se non interveniamo con la politica e gli strumenti della politica, a furia di disintermediare, resteranno solo la rabbia nuda degli operai e la desolazione incattivita di una comunità, che potranno essere forse sfruttate a fini elettorali, ma non consentiranno mai il riscatto del nostro Paese: l'obiettivo a cui come Partito Democratico e Governo abbiamo il dovere, la possibilità e la responsabilità di impegnarci.
2014-11-12	PD	GotorMiguel	Sottolineo questo aspetto non per unirmi al coro delle giaculatorie antieuropee, ma per mettere in evidenza i ritardi e le difficoltà che abbiamo avuto come sistema Italia nel saper porre con la dovuta autorevolezza una grande questione industriale che riguarda gli interessi nazionali ed europei del versante mediterraneo, mentre la ThyssenKrupp sta prevedendo una riduzione della forza lavoro a Terni nell'interesse strategico dei produttori dell'acciaio del Nord Europa e della Germania, in particolare.
2014-11-12	PD	RossiGianluca	Nel 2011, la ThyssenKrupp ha deciso di uscire da tale settore con lo scorporo dell'area stainless e la creazione di Inoxum, comprendente TK-AST e società controllate (SDF, Tubificio e Aspasiel), TK-Nirosta e VDM in Germania, Merinox in Messico, TK stainless USA in Alabama. Nel gennaio 2012, il gruppo finlandese Outokumpu formalizzò l'offerta per l'acquisizione del 70 per cento di Inoxum, per circa 2,7 miliardi, con la creazione di un potenziale leader globale nella produzione, con un fatturato stimabile di 11,8 miliardi di euro e oltre 19.000 dipendenti. Con la chiusura del sito di Bochum alla fine del 2015, la cessazione nel 2013 delle attività fusorie dello stabilimento di Krefeld, gli stabilimenti di Tornio in Finlandia e Terni in Italia avrebbero dovuto rappresentare i capisaldi del gruppo in Europa. A maggio 2012 la Commissione europea ha iniziato a valutare l'operazione, per verificare se questa sarebbe incorsa nell'eccesso di concentrazione a svantaggio della concorrenza, ritenendo fondamentale il permanere di quattro player europei. Outokumpu ha quindi avanzato una proposta alternativa per soddisfare i parametri concorrenziali che non è stata ritenuta sufficiente dalla Commissione europea che, il 1° ottobre 2012, ha comunicato l'esito negativo dei market test. Secondo la Commissione, infatti, sarebbe avvenuta la costituzione di tre soggetti nella produzione dell'acciaio inossidabile: Aperam, Acerinox e Outokumpu e quest'ultimo con l'acquisizione di Inoxum, avrebbe raggiunto una copertura del mercato europeo di acciai laminati piani a freddo del 52 per cento e di quello mondiale del 14 per cento. Il 9 ottobre 2012, Outokumpu ha comunicato l'ulteriore conseguente proposta: cessione degli stabilimenti di Terni, ad eccezione del tubificio, e trasferimento della linea più moderna per la produzione di acciaio lucido, con un potenziale di 130.000 tonnellate in altro stabilimento. I tentativi di acquisizione del sito di Terni, sia per mani europee che italiane, non hanno dato esito positivo. Questo ha segnato, a parere mio, un momento cruciale per l'industria italiana, al fine dì ottenere la difesa di un asset strategico; purtroppo non tutti lo hanno considerato tale. Tuttavia, in questo quadro, e nel dare giudizi «trionfalistici» sull'eventuale acquisizione di AST da parte di Outokumpu o sul passaggio di proprietà ad altro soggetto, non si dimentichino né le serie difficoltà finanziarie che oggi Outokumpu vive, né le perdite di AST, che oscillano tra 100 e 150 milioni all'anno e che impongono a chiunque di farci i conti, noi in primis, se vogliamo essere seri. A novembre 2013 la ThyssenKrupp ha annunciato il riacquisito di Ast, VDM e alcuni centri servizi, perfezionato, con l'approvazione della Commissione europea il 13 gennaio 2014, con la richiesta di un piano di attività e investimenti finalizzati a migliorare la redditività di Terni. Il 17 luglio 2014, ThyssenKrupp ha esposto al Governo italiano e alle organizzazioni sindacali il nuovo piano industriale con cinque obiettivi fondamentali: incremento di redditività, ottimizzazione della struttura produttiva e dei costi, razionalizzazione della struttura del gruppo, aggiornamento delle procedure di information technology, con l'ipotesi, entro l'anno fiscale 2015-2016, della chiusura di uno dei due forni elettrici, riduzione dei livelli occupazionali per 580 unità, rinegoziazione degli appalti, delle modalità e dei costi degli approvvigionamenti delle materie prime, rinegoziazione dei contratti del personale, con una diminuzione del 10 per cento, ricostituzione nell'unico soggetto giuridico delle società del gruppo e revisione della contrattazione di secondo livello. Il 4 agosto l'azienda ha annunciato la mobilità per 580 lavoratori; grazie all'intervento del Governo si è ottenuta la sospensione e lo stesso ha aperto un tavolo di confronto con organizzazioni sindacali e istituzioni umbre, per modificare il piano industriale. L'8 ottobre, il Governo ha proposto un accordo quadro che prevedeva il sostanziale mantenimento delle attuali capacità produttive, condizioni che consentissero il potenziamento delle lavorazioni a freddo, dimezzamento degli esuberi, attivazione di ammortizzatori sociali e procedure di reimpiego alla fine del percorso della mobilità e ulteriori riduzioni dei costi per l'approvvigionamento energetico. Tale proposta non è stata condivisa né dall'azienda né dalle organizzazioni sindacali. A questo punto AST ha dato il via alla procedura di mobilità e comunicato la riduzione del 20 per cento del valore dei contratti con le aziende terze. Una di queste, l'ILSERV (330 dipendenti), strategica per il funzionamento del sito, ha avviato le procedure della cassa integrazione straordinaria, pur in presenza da parte di AST delle medesime condizioni fino al 31 dicembre 2014. Da tutto ciò lo sciopero generale dell'intera città di Terni e dell'Umbria il 17 ottobre e le ripetute manifestazioni di protesta culminate con il blocco della fabbrica, tutt'ora in corso, e i gravi incidenti del 29 ottobre a Roma. Lo stesso giorno, infine, l'amministratore delegato di AST aveva assicurato al ministro Guidi che avrebbe versato gli stipendi ai lavoratori, cosa avvenuta ma solo alla data del 10 novembre (con il taglio però della quota integrativa), condizione necessaria per la ripresa del confronto che tutt'ora permane aperto. Nell'auspicare una positiva e rapida chiusura della vicenda, al fine di salvaguardare il sito industriale, siamo a chiedere, per quanto attiene alla parte industriale: il mantenimento della capacità produttiva integrata a caldo e a freddo; conseguenti volumi produttivi (superiori al milione di euro); ulteriori investimenti, oltre quelli previsti per le manutenzioni e i miglioramenti impiantistici (100 milioni), ricerca e sviluppo e definitiva installazione della cosiddetta linea 5, che consideriamo in ogni caso positivi; il potenziamento reale della rete commerciale al fine di incrementare le vendite, altra condizione essenziale per garantire il primo punto, ossia il mantenimento della capacità produttiva integrata. Chiediamo inoltre la salvaguardia dell'occupazione, attraverso la ricerca di tutte le soluzioni possibili e la salvaguardia, in particolar modo, anche dei contratti degli apprendisti e dei lavoratori a tempo determinato, nonché di promuovere presso l'Unione europea una costante iniziativa utile a richiamare la ThyssenKrupp al rispetto degli impegni che la Commissione ha richiesto al momento del perfezionamento dell'operazione di vendita, prima, e di riacquisizione poi. In questo quadro chiedo al Governo di intervenire nei confronti delle dichiarazioni inaccettabili che ha reso ieri la Commissaria europea all'industria, la quale ha considerato la questione ThyssenKrupp un fatto italiano. Chiediamo poi specifici interventi, coerenti con la normativa vigente, a tutela dell'ambiente, del lavoro e della competitività del territorio, vista la concomitante presenza dei poli chimico, meccanico e siderurgico. Infine, chiediamo il completamento d'infrastrutture strategiche per il sito di Terni, come la Orte-Civitavecchia, e il raddoppio ferroviario Orte-Falconara, e di valutare, in presenza dell'ipotesi di vendita, il coinvolgimento della Cassa depositi e prestiti e di altre forme che il Governo riterrà opportune.
2014-11-12	LN	CandianiStefano	Signora Presidente, innanzitutto ritengo corretta l'impostazione data al nostro lavoro e che comunque siano stati considerati positivamente gli impegni richiesti da parte nostra al Governo. Non sono impegni dissimili da quelli presentati dalla maggioranza dei Gruppi all'interno di quest'Aula, il che significa che forse - questo è un appello e una considerazione che rivolgo al Governo - vale la pena di fare la voce grossa, in senso positivo, per far rispettare questa nostra emergenza industriale a livello europeo. Sappiamo infatti, e lo abbiamo ben capito dalla discussione, signora Presidente, che questa non è, al contrario di quello che dice il Commissario europeo, una questione esclusivamente e tipicamente italiana. Noi negli anni abbiamo condiviso scelte europee e l'Europa in questo momento deve condividere le difficoltà di un sistema industriale del quale tutti dobbiamo giovarci. Credo che una scelta che vada a punire l'industria siderurgica italiana semplicemente assecondando assetti industriali multinazionali non sia certamente nell'interesse di un Governo che si spende per il rilancio del Paese e chiaramente non gioverebbe nemmeno a quella credibilità sulla quale l'Europa continua ad insistere presso i cittadini europei. Abbiamo chiesto al Governo di impegnarsi opportunamente su questo fronte e accogliamo positivamente quanto detto dal vice ministro De Vincenti. Sappiamo bene che il lavoro non è difficile se ci si mette tutti insieme; diventa invece impossibile se ci si frantuma e ci si fraziona. Occorre coscienza anche da parte dell'impresa che questo non è un Paese che ha iniziato un strada di dismissione industriale, per la quale c'è remissività e per la quale le stesse scelte della ThyssenKrupp possono essere disgiunte rispetto all'interesse nazionale. Parlando in maniera semplicistica, non condividiamo indicazioni che possono portare ad una nazionalizzazione dell'impresa; no, non è questa la soluzione di mercato che auspichiamo. Riteniamo che debbano essere invece garantiti i diritti dei lavoratori e debba essere garantito il diritto di un'impresa di poter lavorare in concorrenza con altre imprese. In merito, verificheremo che l'impegno del Governo vada nella direzione, ad esempio, non solo per ThyssenKrupp, ma per tutto il resto del sistema industriale, dell'abbassamento dei costi dell'energia: è inutile pensare di rimanere sul mercato se i costi dell'energia, oltre a quelli del lavoro, sono così elevati. Insisto ancora con il Vice Ministro affermando che non può nemmeno essere presa una soluzione che trascuri l'assetto sociale e i riverberi sociali che il licenziamento di così tante persone ha all'interno della struttura ternana. I contratti di solidarietà, come è stato detto prima, possono essere attivati solo in condizioni particolari; sta al Governo gestire il tavolo di concertazione affinché, se non dovessero essere recuperate tutte le persone, queste condizioni siano verificate. Non si può accettare che ThyssenKrupp faccia il proprio interesse, chiudendo semplicemente l'impianto e traslocando le produzioni all'estero, solo in base ad una ragione di profitto. Dobbiamo ricordarci che l'industria siderurgica di Terni, come le altre del Paese, ci garantisce autonomia e indipendenza. Come è stato ricordato questa mattina nella discussione, negli anni addietro l'Italia veniva rimproverata di avere un esubero di produzione di acciaio. Oggi ci troviamo ad avere gli impianti in chiusura; ci troviamo ThyssenKrupp, industria tedesca, proprietaria delle acciaierie di Terni. Tutto questo non può essere visto in un'ottica provinciale e localistica: non è un problema di Terni, è un problema nazionale; non è un problema italiano, è un problema europeo. Signor Vice Ministro, non la faccio lunga; è questo che dovete andare a dire al Commissario europeo: la questione non si risolve se la si relega ad un problema nazionale italiano. Non vogliamo che si segua la stessa impostazione che ha lasciato l'Italia a gestire situazioni come quella di Mare nostrum. Problema italiano? No, noi non siamo la frontiera dispersa e se questa è l'impostazione della nuova Commissione europea, il Governo dimostri di interpretare, almeno nell'ultimo scampolo di semestre europeo, l'interesse della Nazione e di non essere remissivo su posizioni che non sono in alcun modo rispettose di chi lavora e di chi, rispettando l'articolo 1 della Costituzione, fa la propria parte di cittadinanza; ternana, italiana ed europea.
2014-11-12	M5S	MartelliCarlo	Signora Presidente, ho letto le vostre mozioni e se la vostra risposta alle crisi di Terni, ma anche di Taranto, della Ferriera di Servola o di Piombino sono quelle mozioni (magari con un po' di manganellate agli operai che protestano) allora posso dire che non avete proprio capito la domanda, perché date una risposta sbagliata. E perché la risposta sbagliata? Perché, prima di tutto, non avete centrato il problema fondamentale che si traduce in «benvenuti in Europa, benvenuti nell'Unione europea», la stessa Unione europea che ci disse tempo fa di chiudere il sito di Bagnoli perché produceva troppo acciaio. In nome e per conto di chi l'Unione europea ce lo disse? In nome e per conto della ThyssenKrupp che ai tempi era costituita da due colossi della siderurgia, uno tedesco e uno olandese. Benvenuti, quindi, nell'Europa dove si fanno gli interessi del più grosso e non quelli dei cittadini. Questa è la prima osservazione da fare. La seconda domanda che non vi fate mai è: qual è lo scopo che ha un compratore estero più grosso nell'acquistare qualcosa di più piccolo? È semplice; succede sempre così: il grosso mangia il piccolo e lo svuota del suo contenuto tecnologico magari spostandolo altrove. Che caso! È esattamente quello che ha fatto la ThyssenKrupp con le acciaierie di Terni: ha spostato le produzioni nobili in Germania e in Messico e ha lasciato quelle meno nobile. Ma naturalmente nessuno si è posto questa domanda. Sicuramente non se la pongono gli illustri scienziati dei Ministeri. Eppure, è una regola del mercato: non bisogna mai cedere il business principale. Pensate al caso dell'IBM. Quando ha venduto il settore PC lo ha fatto perché non rappresentava più il nucleo principale della sua produzione: era marginale, non vi era più un contenuto tecnologico che si potesse cedere ai cinesi della Lenovo. Era solo una rogna ed è stata ceduta a qualcuno che poteva assicurare la produzione ad un costo minore. Quella fu una buona operazione. Cedere invece le acciaierie di Terni prima ai finlandesi e poi ai tedesco-olandesi non è stata una grande decisione. Ma bisognava che ci pensaste prima. In secondo luogo, con il contenuto delle vostre mozione dimostrate di non conoscere neppure la realtà di Terni perché non sapete neanche quanta gente ci lavora. Eppure si tratta di un numero intero positivo, finito. Il PD, nella sua mozione, ha scritto che sono 2.900. Il Gruppo Misto-SEL ha scritto 2.900, ma anche 2.600. Facciamo una media? La Lega Nord ha detto 2.800, così come Forza Italia. Il numero preciso è 2.303: quello è il numero, sommando i dirigenti, i quadri e gli operai. Se volete, ci sono altre 549 persone che lavorano nelle società controllate. La somma fa, comunque, un numero diverso da tutti quelli che avete elencato. Mi dispiace, ma non sapete neanche contare quante persone lavorano nello stabilimento.
2014-11-12	PD	SantiniGiorgio	(ore 18,19) ( Segue SANTINI). È necessario un intervento forte e coordinato delle Istituzioni territoriali, nazionali ed europee, unito al senso di responsabilità dell'azienda, per affrontare con capacità risolutiva i diversi aspetti critici e socialmente inaccettabili della vicenda di Acciai Speciali Terni. Innanzitutto serve, nel brevissimo termine, la soluzione equilibrata e socialmente sostenibile della durissima vertenza sugli assetti industriali di Acciai Speciali Terni, sugli investimenti, sul mantenimento della capacità produttiva del settore a caldo e del settore a freddo e sugli assetti occupazionali, riducendo l'impatto negativo e attuando tutte le vie contrattuali possibili, in particolare con il ricorso ai contratti di solidarietà, che potrebbero anche essere estesi al settore dell'indotto, che ha una composizione molto articolata ed è un elemento portante nell'economia del territorio ternano; inoltre, è necessario attuare anche in questo campo alcune innovazioni normative, tra cui, ad esempio, i contratti di solidarietà territoriali o i contratti diretti d'impresa delle aziende dell'indotto. Va fatto ogni sforzo - lo chiediamo al Governo - per arrivare prestissimo, speriamo già domani, ad una conclusione della vicenda, valorizzando i tanti passi avanti compiuti nel corso del negoziato e sciogliendo gli ultimi nodi rimasti. Oltre a questo punto - che, ripeto, ha la priorità - ci sono però altri aspetti da affrontare contestualmente nelle prossime settimane, innanzitutto sul piano dei fattori di contesto e del territorio. Il problema del costo dell'energia, in particolare, che sarà affrontato a breve con interventi proposti dal Governo, deve trovare anche nel prossimo futuro soluzioni strutturali. Occorre rafforzare le infrastrutture, soprattutto quelle viabilistiche, per permettere e garantire collegamenti rapidi del sito di Terni con la portualità. Su questi temi - lo ricordo anche per averlo vissuto in prima persona - è stato fatto dieci anni fa un accordo di programma molto importante, che deve adesso trovare una rapida, rapidissima attuazione. La vicenda dell'AST parla anche del problema del settore siderurgico italiano, sottoposto a livello nazionale a rapidi processi disgregativi. La vicenda AST segue quelle di Piombino e di Taranto. L'Italia, il secondo Paese manifatturiero d'Europa, non può perdere - com'è avvenuto già in altri settori di base quale, ad esempio, quello della chimica - la struttura portante in un settore di base, perché ciò è decisivo per la qualità e per i costi. Una grande parte del settore manifatturiero italiano perderebbe in questo modo uno dei fattori di successo, ma avremmo anche subito un impatto devastante sulle importazioni, destinate a crescere e a compromettere, anche sul piano macroeconomico, il saldo positivo import-export. Per dare quindi una prospettiva alla vicenda dell'AST va costruito in tempi rapidi un futuro per il settore siderurgico italiano, attuando tutti gli interventi necessari a non perdere il controllo e la consistenza nazionale del settore, facendo di certo anche alleanze internazionali, ma in un quadro di controllo del nostro Paese. Infine, la vicenda dell'AST ha anche un risvolto europeo. Le «regole europee» hanno contribuito non poco a determinare la grande criticità dell'AST di Terni, com'è ben raccontato nella mozione. La domanda da porci non è né banale, né retorica: si può sanare una presunta irregolarità creando un grande guaio? Si può farlo in un settore portante dell'economia industriale europea, nel momento in cui si assiste nel mondo a processi di redistribuzione molto importanti, con il rischio altissimo di una totale fuoriuscita dell'Europa dal settore stesso? Se la risposta a questa domanda è un ragionevole no, dobbiamo allora allestire rapidamente un'azione convinta come Governo nazionale in sede europea, innanzitutto per chiedere conto alle aziende dei loro progetti industriali, in questo caso alla ThyssenKrupp; in secondo luogo, per correggere quelle regole e per renderle più flessibili in una regolazione non punitiva dei settori produttivi, che dovranno essere il punto di forza di una nuova politica industriale europea, elemento indispensabile di una strategia di crescita che il nostro Paese sta da tempo chiedendo ma che, purtroppo, è ancora mancante. Concludo, allora, dicendo che questi quattro aspetti (la soluzione rapida della vertenza AST, un contratto territoriale, il contesto siderurgico nazionale e le regole europee) sono aspetti diversi ma strettamente intrecciati l'uno all'altro e che c'è bisogno di una forza importante, un impegno straordinario perché, a partire dal nostro Governo, in sede europea si riescano a sciogliere nei tempi più brevi, perché questa vertenza sta creando troppi danni ad un settore e soprattutto a moltissime famiglie italiane.
2014-11-12	PD	TomaselliSalvatore	Signora Presidente, credo che la discussione che abbiamo svolto in questa giornata sul futuro dello stabilimento AST di Terni sia l'occasione importante per focalizzare l'impegno del Parlamento e del Governo del nostro Paese su uno dei settori strategici della manifattura italiana. Parliamo di un settore - è stato richiamato nel corso del dibattito - che occupa 70.000 addetti, 34 miliardi di fatturato, il due per cento del prodotto interno lordo del nostro Paese. Un settore strategico per questi numeri, e un settore decisivo per mantenere una solida presenza della manifattura del nostro Paese nella competizione globale, ogni giorno sempre più vorticosamente esposta ai venti di una concorrenza sempre più sfidante. Abbiamo discusso di Terni, una delle realtà più antiche e importanti del nostro Paese; una realtà in cui sono coinvolti centinaia e migliaia di lavoratori. Uno stabilimento che produce il 40 per cento della produzione nazionale dei laminati piani inox, dentro una filiera nazionale, che utilizza questo tipo di materia assolutamente storica e imprescindibile per il nostro Paese. La meticolosa ricostruzione del lungo travaglio passato e futuro di questo stabilimento, che abbiamo letto nelle varie mozioni, a cominciare da quella del Gruppo del Partito Democratico, illustrata dal collega senatore Gianluca Rossi, e che è stata testimoniata nella replica dal vice ministro De Vincenti, che ha seguito e continua a seguire con grandissima tensione e passione questo lavoro così delicato e meticoloso, ci dà l'idea che il nostro Paese, il Governo e il Parlamento abbiano deciso di seguire non solo l'impatto sociale gravissimo di questa così grave vicenda di futuro industriale. Le tensioni di queste ultime settimane, che anche oggi si sono manifestate, con i lavoratori che ancora una volta sono scesi in piazza, danno il segno chiaro non solo del fatto che i lavoratori non intendono arrendersi - e a loro va la nostra totale solidarietà, completa e assoluta, per quanto stanno compiendo nel tenere in piedi una mobilitazione così costosa per loro stessi e per le loro famiglie - ma danno anche l'idea di un impegno, alla cui testa ci sono quegli stessi lavoratori, oltre che il Governo e il Parlamento, affinché si possa costruire un futuro sostenibile, dal punto di vista industriale e delle prospettive future, per lo stabilimento di Terni. Questo lavoro ha bisogno di trovare uno sbocco nelle prossime ore e nei prossimi giorni. Il vice ministro De Vincenti ha annunciato qui la convocazione, già da lunedì, di un ulteriore tentativo e io credo che ci siano i contenuti e le idee perché si possa ottenere un risultato positivo. Si tratta delle idee e dei contenuti presenti nella nostra mozione, che ovviamente voteremo, che vanno non solo nell'ottica del mantenimento della base occupazionale. Vorrei dire ai colleghi del Movimento 5 Stelle, che hanno concluso il loro intervento dicendo sostanzialmente che l'auspicio di chiudere quello stabilimento in fondo è in qualche modo ragionevole e nelle cose, che noi continueremo a lavorare, fino alla fine, non solo perché si mantengano quei livelli occupazionali, ma soprattutto perché si mantenga una capacità produttiva integrata, innovativa, frutto dell'ammodernamento degli impianti e di uno sforzo verso la ricerca e lo sviluppo, di un adeguamento della rete commerciale e di vendita dei prodotti, perché ci sia, cioè, non un futuro assistito per quello stabilimento, ma un futuro competitivo per quella parte di siderurgia italiana. Non basta l'impegno del Parlamento e del Governo italiano, di cui abbiamo ben chiara la portata. C'è bisogno che l'Europa, su questo singolo aspetto di crisi aziendale, faccia sentire la sua voce, al di là delle battute infelici della commissaria europea Vestager dei giorni scorsi. Abbiamo la necessità che sul tema del futuro della siderurgia europea, e in particolare di quella italiana, per il ruolo che essa ha nel complesso europeo, per le crisi gravissime con cui siamo alle prese da anni in questo settore (da Terni, a Piombino, all'Ilva di Taranto, il più grande stabilimento siderurgico d'Europa) l' action plan, il piano di azione per il rilancio dell'acciaio europeo non resti lettera morta, non resti semplicemente un bel documento, ma sia un documento a cui seguono proposte concrete, impegni e investimenti. Esso deve costituire una parte consistente di quei 300 miliardi di investimento annunciati dal Presidente della Commissione europea Juncker, in modo di accelerare il processo di innovazione e di competitività della siderurgia europea, e quindi italiana. C'è infatti il tema dell'innovazione e di un più corretto funzionamento del mercato interno. C'è il tema rilevante della sostenibilità ambientale delle produzioni. C'è il tema dell'accesso alle materie prime e del costo dell'energia. Si tratta, quindi, di temi complessi attraverso i quali passa il futuro della siderurgia italiana e anche dello stabilimento di Terni, di cui ci siamo in questa sede occupati. Abbiamo bisogno - e lo diciamo al Governo italiano perché se ne faccia carico, ma sappiamo di sfondare porte aperte e di parlare ad orecchie assolutamente sensibili - proprio in queste settimane che volgono al termine della guida del semestre italiano dell'Unione europea, che la stessa Unione svolga un ruolo attivo, e non solo nell'essere garante formale della concorrenza. La vicenda dello stabilimento di Terni è il simbolo che l'Europa ha svolto un ruolo attivo, mettendo mani e piedi quando si è trattato di porre un limite a Outokumpu che voleva rilevare Terni e vi era un problema di aumento di quota di mercato. Chiediamo che l'Europa svolga un ruolo attivo anche nell'indirizzo economico e nello svolgimento di politiche industriali, che non possono più essere meramente nazionali, ma hanno bisogno di nutrirsi di una visione comunitaria davvero integrata. Questa è la discussione che abbiamo svolto oggi. Questa è Terni per noi. Non si tratta solo di una grande sfida per mantenere le migliaia di posti di lavoro e il futuro solido di una città operosa e industriale come Terni, ma anche di un pezzo di politica industriale, del futuro della manifattura italiana a cui noi crediamo non si possa e non si debba rinunciare, in una logica giammai di conservazione, bensì di fortissima innovazione e di rilancio della competizione, a cui il nostro Paese può tornare a guardare con fiducia e speranza. Per queste ragioni sosterremo la mozione presentata dal PD a prima firma del senatore Gianluca Rossi.
2014-11-13	M5S	SerraManuela	Meridiana ha prima assorbito nel lontano 2006 Eurofly, con annesse perdite, e poi Air Italy, rivelatesi entrambe dei flop colossali. Air Italy, ad esempio, ha dimezzato i ricavi tra il 2012 e il 2013 e chiude ovviamente in perdita. Meridiana, all'inizio del 2013, ha comprato il 38 per cento del capitale di Air Italy dagli ex soci storici. L'affare l'hanno evidentemente fatto gli ex soci di Air Italy e non certo Meridiana. Sicuramente l'affare non è stato fatto per i lavoratori, poiché leggiamo, in un'altra nota d'invito ai lavoratori, che il 18 novembre, dunque martedì prossimo, alcuni assistenti di volo sono convocati presso l' hangar della Meridiana a Malpensa per le selezioni in Air Italy. Quindi Meridiana chiude per surplus di personale ed Air Italy (38 per cento di Meridiana) assume per carenza di personale. Meridiana ha messo da parte i propri dipendenti, perché venissero stipendiati dallo Stato, attuando un programma di spostamento dell'attività nella controllata Air Italy, che ingrandita a dismisura, con le tratte e gli slot di proprietà di Meridiana (come i permessi sulla Napoli-New York), ha bisogno di reperire forza lavoro e la trova al di fuori del gruppo di esuberi, da cui attinge a piene mani dai distacchi di personale: una truffa, una truffa d'alta quota, nei confronti dei lavoratori, delle famiglie e di noi sardi. Noi siamo qui oggi per chiedere al Governo - che vedo qui distratto - un impegno finalizzato ad assicurare un'efficiente e adeguata gestione della continuità territoriale, che manca alla Sardegna e ai sardi da troppo tempo, e a porre fine a questo ridicolo svantaggio derivante dall'insularità che rende il costo dei trasporti di gran lunga superiore a quello della Penisola e del resto d'Europa. Ma soprattutto chiediamo di porre fine allo stillicidio e alla truffa della finta crisi nei confronti dei 1.634 dipendenti Meridiana. Ed è ora di smettere di schiacciare i cittadini con il termine crisi e giustificarne le più oscene nefandezze di Stato.
2014-11-13	PD	LaiBachisioSilvio	Signora Presidente, vorrei solo comunicare all'Assemblea, alla Presidenza e al rappresentante del Governo che è stata raggiunta un'intesa per il ritiro di tre mozioni. Si tratta, nel dettaglio, delle mozioni nn. 284, 340 (testo 2) e 342, che vengono sostituite da un unico ordine del giorno, il G1, sottoscritto dai primi firmatari delle suddette mozioni e, a seguire, da altri senatori e che impegna il Governo su cinque punti. Nel primo si chiede di riferire al Senato sulla vertenza in atto che riguarda il sistema del trasporto aereo nazionale e, in particolare, su quella in corso tra Meridiana, sindacati e istituzioni locali. Il secondo punto impegna a verificare ogni strumento necessario per evitare il ricorso massiccio alla cassa integrazione per lavoratori che rappresentano, peraltro, un patrimonio collettivo di cultura, competenza e specializzazione. Il terzo punto prevede l'impegno a verificare la compatibilità e la coerenza del piano industriale di Meridiana con il piano generale del trasporto aereo. Infine, sul tema della continuità territoriale per la Sardegna, sono previsti due punti specifici: l'impegno a definire, d'intesa con la Regione sarda, l'adozione di politiche di trasporto aereo adeguate a garantire una vera libertà di trasporto, di mobilità delle merci e delle persone; l'impegno ad intervenire, in sede di Unione europea, sempre d'intesa con la Regione sarda, per identificare un programma di misure compatibili con un vero sistema di continuità territoriale da e per la Sardegna a medio e largo raggio, ovvero con l'Italia e con l'Europa. Con questo ordine del giorno si intendono assunte tutte le premesse che riguardano le tre mozioni che ho citato, in quanto largamente condivise, quindi lo proponiamo alla valutazione del Governo. PRESIDENTE. Ha facoltà di intervenire il rappresentante del Governo, sottosegretario Del Basso De Caro, al quale chiedo anche di esprimere il parere sulle mozioni nn. 329 e 337 e sull'ordine del giorno G1.
2014-11-18	LN	StucchiGiacomo	Può sembrare, come dicevo prima, un provvedimento marginale, ma il mercato dell'America latina e l'interessante mercato dei Caraibi sono tra quelli che oggi - se pensate alle statistiche dei Paesi BRICS - vede premiare le aziende. Proprio questa mattina, sui nostri quotidiani c'era la notizia che i manager di quelle aziende sono più pagati rispetto ai manager delle aziende operanti nel nostro Paese. Quei mercati infatti vedono premiare l'effervescenza di economie che non hanno i lacci e i lacciuoli della nostra economia, che non hanno i vincoli burocratici presenti nel nostro Paese, che non hanno quindi quei lacci finanziari, dovuti all'assenza di banche che facciano le banche, presenti invece nel nostro Paese e che il Governo non è stato in grado di affrontare e risolvere nonostante i soldi che gli istituti bancari italiani hanno ricevuto dalla Banca centrale europea. Oltre alla sua finalità originaria, credo sia importante sottolineare un aspetto relativo al provvedimento in esame, vale a dire il contenuto dell'articolo 3, inserito alla Camera, che realizza un'operazione di trasparenza, soprattutto alla lettera b). In esso si afferma che le Camere devono essere informate su quanto viene fatto da queste istituzioni, e soprattutto devono essere messe in condizioni di poter capire se effettivamente vi siano sprechi e cattiva gestione degli istituti medesimi; cosa che può anche capitare, ma sicuramente in maniera minore rispetto a grandi gruppi bancari del nostro Paese, e potrei citarne tanti. Altro aspetto da evidenziare è che finalmente viene ribadito un concetto, che dovrebbe essere anch'esso chiaro per chi opera all'interno del mondo economico e finanziario del nostro Paese e dell'intera Europa, soprattutto nell'ambito delle grandi democrazie occidentali dove alcune scelte sbagliate sono state il primo motivo di crisi del sistema economico e finanziario mondiale a partire dal 2006: mi riferisco alla necessità di ispirarsi a criteri di efficacia, economicità e trasparenza nel comunicare e gestire tutti gli interventi. Questo è fondamentale. Purtroppo devo sottolineare un ulteriore aspetto, in chiusura di questo mio breve intervento. Noi inseriamo queste giuste indicazioni e diamo questi indirizzi corretti in un provvedimento come quello in esame, che riguarda istituti finanziari che operano al di fuori del nostro Paese. In molti casi le stesse disposizioni sono previste anche da noi, ma spesso ci dimentichiamo di farle attuare e di controllare se gli istituti finanziari italiani lavorano effettivamente nell'interesse della nostra gente, della nostra economia, delle nostre imprese o invece nell'interesse di qualcun altro che è molto distante, ma probabilmente è molto vicino al Governo.
2014-11-18	PD	ToniniGiorgio	Signor Presidente, noi invece voteremo con grande convinzione a favore di questo provvedimento. Vede, collega Minzolini, pochi mesi fa abbiamo insieme votato, praticamente all'unanimità di quest'Aula, con sole poche astensioni, la riforma della cooperazione allo sviluppo. Peraltro, si tratta di un disegno di legge largamente condiviso, non solo nel suo voto finale ma nel lavoro che ha portato a quel voto finale, in particolare con la partecipazione di autorevolissimi colleghi del centrodestra negli anni scorsi. Alla base di quella riforma c'è l'idea che la cooperazione allo sviluppo non è un atto di liberalità che l'Italia rivolge generosamente nei confronti dei bisognosi e che, quindi, come tutti gli atti di liberalità deve fare i conti con le nostre disponibilità, e certamente i regali di Natale sono all'ultimo posto nelle priorità: se ci sono le risorse, si fanno, se le risorse non ci sono, pazienza per i regali di Natale. La cooperazione allo sviluppo - come l'abbiamo riformata e ripensata lavorandoci per anni, in particolare nella Commissione esteri del Senato - è un elemento essenziale della nostra politica estera, perché, nella nostra visione, lo è anche per lo sviluppo non solo dei Paesi nostri partner, ma dell'Italia. La nostra idea di cooperazione allo sviluppo è per l'appunto una cooperazione paritaria di partenariato tra Paesi come il nostro e Paesi emergenti, per trovare insieme la strada per lo sviluppo. Non a caso, uno dei cardini della riforma è proprio un nuovo ruolo che viene riconosciuto al settore privato all'interno delle strategie di cooperazione. Per un Paese come il nostro, dunque, partecipare ad iniziative di cooperazione allo sviluppo non è un lusso e non si tratta di regali di Natale, ma è qualcosa che ha a che fare con il nostro progetto di crescita del Paese. Del resto, siamo un Paese che vive e cresce solo se si apre e siamo un Paese esportatore ed aperto al mondo, che ha un interscambio commerciale fortissimo in Europa e fuori da essa. Essere presenti in iniziative come questa, quindi in una Banca per lo sviluppo dei Caraibi e dell'America latina, è allora per noi un modo per essere presenti nei relativi mercati, con una politica di solidarietà nei confronti di quei Paesi, che però fa anche gli interessi nazionali. È infatti un nostro modo di perseguire gli interessi nazionali e, per questo motivo, pensiamo che quest'iniziativa sia giusta, dunque la sosteniamo. In coda, vorrei menzionare la chiusura di alcune ambasciate nell'area dei Caraibi, cui ho sentito far riferimento. La questione del ridimensionamento della nostra rete diplomatica e consolare attraverso la spending review è anch'esso un tema di grandissimo rilievo. Certamente l'indirizzo generale non è quello di ridurre la nostra presenza fuori dall'Europa, ma semmai, innanzi tutto, di ridimensionare la nostra rete diplomatica e consolare in Europa: oggi, infatti, vi è un eccesso di presenza di rete diplomatica e consolare in Europa, in gran parte superata, mentre dobbiamo rafforzare la nostra presenza negli altri continenti, in particolare nelle aree emergenti con le quali possiamo e dobbiamo trovare forme di collaborazione sempre più strette, finalizzate al reciproco interesse, quello dei Paesi partner ed il nostro. Ad esempio, l'Ambasciata presso la Repubblica Dominicana, di cui si è parlato, rappresenta certamente un tema da approfondire: in Parlamento vi sono gli strumenti per chiamare il Governo a rispondere e per capire le ragioni di tale chiusura, come di altre, che certamente non rientrano nelle linee generali, che sono appunto quelle di rafforzare la nostra presenza nelle realtà emergenti. Tale questione, che ha una propria autonoma dignità, non ha però nulla a che vedere con il tema di cui parliamo stasera, che è appunto il rafforzamento della nostra presenza all'interno di uno strumento essenziale per la crescita della cooperazione economica tra il nostro Paese, l'Europa, l'Occidente, ed un'area di così elevato sviluppo e dalle potenzialità di crescita tanto grandi come l'America latina. Con la riforma, la nostra partecipazione a queste istituzioni bancarie internazionali diventa un elemento sempre più centrale nella nostra strategia politica e, come tale, bisognoso e meritorio di essere approfondito nelle sue linee e di essere verificato anche nei suoi risultati. Quindi, ben vengano anche le sollecitazioni di alcuni colleghi, che sono state opportunamente raccolte dal Governo, per una gestione della nostra partecipazione all'insegna - come è ovvio - non solo della trasparenza, ma anche della verifica puntuale dei risultati e degli obiettivi che ci proponiamo. In sostanza, la decisione che prendiamo si colloca all'interno di una strategia che rappresenta uno dei tasselli fondamentali per far uscire il nostro Paese dalla crisi e riprendere la via dello sviluppo.
2014-11-19	LN	ConsiglioNunziante	Che dal 1988, anno in cui il Parlamento approvò la legge Vassalli, sull'onda del referendum popolare che introdusse la responsabilità civile dei giudici, si percepisse la necessità di modificarla era cosa altrettanto chiara. Che nonostante le sanzioni dell'Unione europea finora lo Stato non sia chiamato a rispondere dei danni nemmeno in caso di manifesta violazione del diritto europeo è tema decisamente attuale e che questa lacuna giudiziaria ci sia costata una dura sanzione nel 2011 da parte della Corte europea è cosa agli atti di questo Parlamento. Ne deriva signor Presidente, che, di fronte ai risultati prodotti dalla legge Vassalli, che sono stati da più parti giudicati non rispondenti agli obiettivi originari posti con l'esito referendario, sono stati presentati nel tempo svariati progetti di legge volti a introdurre modifiche sia sotto il profilo sostanziale che sotto quello procedurale al fine di contemperare, da un lato, l'esigenza di una reale applicabilità della responsabilità civile dei magistrati e, dall'altro, di non compromettere la necessaria autonomia e indipendenza degli stessi. Nel difficile dibattito sul tema si è fortemente inserita la Corte di giustizia dell'Unione europea che si è pronunciata in più occasioni riguardo alla mancata rispondenza della legge Vassalli alle norme del diritto comunitario. Con il disegno di legge n. 1070 e connessi si è fatto un ulteriore tentativo: erano in piena discussione in Commissione giustizia al Senato già all'inizio di questo anno, tanto che a febbraio erano già stati fissati termini per gli emendamenti. Dato però che in questo Paese, signor Presidente, c'è sempre qualche "ma", questa accesa e complessa discussione ha subito la doccia ghiacciata dell'approvazione dell'emendamento Pini alla Camera in sede di esame della legge europea. Ne è, quindi, derivato un leggero smarrimento del Governo che ha fatto annunciare la presentazione di un proprio disegno di legge, cosa che ha congelato di fatto la discussione fino al 24 settembre di questo anno, data in cui il Governo ha presentato un suo disegno di legge in cui dà un'impronta diversa, una propria linea sicuramente differente da quella elaborata nei lavori parlamentari. Come dicevo, la tematica è assolutamente complessa e, come ben noto, il potere giudiziario non deve e può subire limitazioni o interferenze tali da menomare la posizione di assoluta indipendenza della magistratura. Se per giudicare occorre essere imparziali e indipendenti, un magistrato, al pari, non può essere considerato esente da ogni tipo di conseguenza rispetto al proprio operato, perché ogni suo errore si riverbera sui diritti fondamentali dei cittadini, soprattutto quando va a toccare la libertà personale. Eppure il referendum di 26 anni fa era stato un "successone", e la legge Vassalli era stata in fretta e furia confezionata per mettere freno a questo referendum (quello che temiamo succeda al nostro referendum sulla questione di cui alla legge Fornero). Questa legge aveva clamorosamente sbianchettato quello che formalmente il referendum aveva chiesto e, quindi, il risarcimento formalmente si ammette, ma di fatto è una chimera, scritta solamente fra le righe di questa legge. La stessa Commissione europea nel rapporto per l'efficienza della giustizia del Consiglio d'Europa condanna il nostro sistema giudiziario. Abbiamo milioni di procedimenti pendenti. Da noi occorrono circa 500 giorni per il processo civile in primo grado, contro i 290 della Spagna, i 280 della Francia e i 185 della Germania: poi ci chiediamo perché le imprese non vengono in questo Paese ad investire. Da noi servono circa 80 euro per abitante all'anno per il funzionamento della macchina giudiziaria, contro una media europea di circa 58 euro. Noi della Lega ritenevamo che, con questa modifica alla legge, si dovesse e si potesse sicuramente osare di più. Il tentativo di trovare forme di mediazione e di compromesso porterà a risultati che scontenteranno tutte le parti. Quindi, cari colleghi, tanto fumo per pochissimo arrosto. Il problema vero, di cui nessuno parla, non è chi pagherà per l'errore commesso (se sarà lo Stato, che si rivarrà sul magistrato), ma se e quando la responsabilità sarà acclamata. Questo indurrà il meccanismo ad arrovellarsi su se stesso per trovare un cavillo per non essere operativo. Ciò mi porta a pensare che non sia giusto, signor Presidente, che ci sia responsabilità senza potere, né sia giusto che ci sia potere senza responsabilità. Le due cose devono, giocoforza, andare a braccetto. Signor Presidente, i comuni mortali, nel momento in cui commettono un errore (questo vale anche per tutte le categorie professionali), per dolo o colpa semplice (quindi arrecando danno ad altri cittadini), giustamente devono pagare. Per i magistrati questo non sempre vale: se il magistrato sbaglia non deve essere certificata la colpa grave, e, quindi, si innesca un meccanismo molto complesso per la verifica. La nostra preoccupazione è, quindi, che poco cambierà. Non chiamiamola, quindi, riforma della giustizia; non chiamiamola riforma innovativa, né riforma risolutiva. Diciamo semplicemente, signor Presidente, che si poteva fare di più e questa è l'unica cosa certa.
2014-11-19	M5S	CappellettiEnrico	Anche secondo il CSM e l'ANM non sussiste alcun obbligo per l'Italia di introdurre una responsabilità del singolo giudice. L'Europa, anzi, conferma che nei confronti del cittadino l'unico responsabile è lo Stato. Bruxelles si limita a constatare che l'Italia non ha dato seguito alla sentenza di condanna della Corte di giustizia dell'Unione europea. La pronuncia ribadiva la responsabilità diretta dello Stato nei confronti del cittadino, affermando che la responsabilità stessa non può essere limitata ai soli casi di dolo o colpa grave del giudice, ma deve essere ampliata a tutti i casi di erronea applicazione della norma comunitaria.
2014-11-19	M5S	CappellettiEnrico	Certo, qualcuno ha sostenuto che in fondo ce lo chiede l'Europa. Ma l'Europa ci chiede di dare applicazione al principio per cui gli Stati membri dell'Unione europea siano responsabili per i danni arrecati ai singoli da pronunce giurisdizionali in contrasto col diritto europeo. Citando il professor Trimarchi: «La sentenza e il diritto europeo richiedono una responsabilità dello Stato, e non già del giudice. Nella sentenza non vi è neppure una riga interpretabile in quel senso, né avrebbe potuto esservi».
2014-11-19	PD	LumiaGiuseppe	(ore 16,45) ( Segue LUMIA). Il meccanismo che è stato individuato in Commissione giustizia prevede una prima fase che riguarda il rapporto tra il cittadino e lo Stato: il cittadino può agire contro lo Stato e può agire per responsabilità civile. La scelta che, cari colleghi, al riguardo è stata fatta prevede, rispetto alla legge Vassalli, alla legge principe della responsabilità civile dei magistrati, una più ampia possibilità da parte del cittadino di ricorrere verso lo Stato. Infatti, nel nuovo testo approvato dalla Commissione giustizia si sostiene quanto segue: «Costituisce colpa grave la violazione manifesta della legge nonché del diritto dell'Unione europea, il travisamento del fatto o delle prove, ovvero l'affermazione di un fatto la cui esistenza è incontrastabilmente esclusa dagli atti del procedimento o la negazione di un fatto la cui esistenza risulta incontrastabilmente dagli atti del procedimento, ovvero l'emissione di un provvedimento cautelare personale o reale fuori dai casi consentiti dalla legge oppure senza specifica ed adeguata motivazione». Come potrete vedere, attraverso un emendamento sollecitato da più Gruppi e dal Governo, verrà tolta l'espressione: «specifica ed adeguata motivazione», per lasciare: «senza motivazione». Colleghi, il cittadino ha, quindi, più possibilità di veder riconosciuto il torto che ha subito da una giustizia negata o sbagliata. Un'apertura reale viene, pertanto, inserita all'interno della responsabilità civile dei magistrati. C'è poi una seconda fase: quando lo Stato può rivalersi nei confronti del magistrato. Colleghi, la scelta che è stata fatta a tal riguardo ha una duplice novità. La prima novità è data dal fatto che salta il filtro. Come è stato detto in diversi interventi nel corso della discussione generale, in Italia la legge Vassalli non era bloccata dalle condotte di colpa grave che stabiliva, ma si inceppava di fronte ad un filtro che, di fatto, lasciava passare, se non in pochissimi casi e con risultati che si possono contare sulle dita di una mano, delle semplici e residuali forme di responsabilità civile. Quindi, questa è la novità che abbiamo votato e valutato, non senza difficoltà e non senza un processo di maturazione: anche all'interno del nostro Gruppo, si riteneva che il filtro doveva essere rinnovato, ma, in alcune sue dimensioni, mantenuto. Alla fine, però, la decisione che è stata presa, di concerto con il Governo e con tutti i Gruppi, è stata quella di togliere completamente il filtro. Della legge Vassalli, però, rimane - tra l'altro era un suo punto di forza - che, accanto alla violazione manifesta della legge e a quegli altri aspetti che costituiscono colpa grave, il riferimento che queste violazioni debbono essere determinate, oltre naturalmente che dal dolo, da negligenza inescusabile. Ciò al fine di evitare, colleghi, che possa rientrare dalla finestra quanto - come dicevo all'inizio - abbiamo tenuto fuori dalla porta: non ripresentare un conflitto che possa rimettere in discussione l'autonomia e l'indipendenza della magistratura. Voi sapete, colleghi, che rimane una questione delicata, che ha impegnato la Commissione e anche la discussione in quest'Aula: il problema della cosiddetta interpretazione. Di chi è questo potere? Di chi è questa responsabilità? Cari colleghi, dobbiamo sempre partire dalla nostra Costituzione, che all'articolo 101, secondo comma, dice in modo lapidario, con una frase caustica che non lascia dubbi, che il magistrato è soggetto solo alla legge. Non ci sono spazi per diverse letture, soprattutto per delle letture forzate. Pertanto, qualora volessimo modificare l'idea che l'interpretazione è un punto fondante dell'attività del giudice, del magistrato, dobbiamo fare una scelta, quella più trasparente, ed imboccare la via maestra della modifica della nostra Carta costituzionale. Colleghi, il nostro non è un sistema di common law, in cui la vincolavità del giudicato, del precedente, ha un valore supremo, che si impone come una sorta di giudice più forte verso il giudice minore. Nel nostro sistema non vige questa gerarchia. Nel sistema italiano, la Costituzione ha messo da parte, per storia, per tradizione, per la cultura democratica costruita nella nostra civiltà giuridica, un'opzione di questo tipo, per cui l'idea di considerare come condotta da sottoporre a responsabilità civile il non attenersi al pronunciamento della Cassazione a sezioni unite non può, cari colleghi, diventare un punto da inserire nella legge ordinaria che prevede la responsabilità civile dei magistrati. È un punto che andrebbe inserito attraverso, per chi è d'accordo, una riforma della nostra Costituzione, perché c'è una sistematicità che andrebbe stravolta e che richiede un intervento altrettanto sistematico di taglio totalmente diverso. Attenzione, colleghi, c'è un'evoluzione culturale anche nel sistema di common law, che comincia a dare forza alla legge. C'è anche un'evoluzione all'interno dei sistemi di civil law, anche all'interno del nostro sistema, che sempre più dà qualità e valore all'interpretazione e così anche al precedente nell'interpretazione, per cui le discussioni e le valutazioni che sono state svolte non sono da demonizzare, non c'è da creare un conflitto ideologico intorno al pluralismo di vedute che è stato avanzato, ma abbiamo bisogno di riformare il sistema della responsabilità civile all'interno di un quadro costituzionale, all'interno di un quadro sistemico che garantisca il cittadino e allo stesso tempo non vada a disarticolare il nostro sistema. Ecco perché, di fronte all'Europa che fa una scelta molto chiara nel suo Trattato, che è quella di creare un sistema omogeneo negli Stati membri, al punto tale che lascia alla sua Corte la funzione primaria di interpretazione (e lì c'è una vera giustificazione storica), nel nostro sistema costituzionale questa scelta non c'è perché, appunto, non siamo nelle stesse condizioni in cui deve agire l'Europa per costruire un'omogeneità tra i vari Stati membri con tutte le differenza che ci sono all'interno dei diversi contesti culturali e giuridici dei vari Paesi. Per questo penso che possiamo avviarci alla fase emendativa con un atteggiamento che provi a valorizzare il lavoro svolto nella Commissione e, come sempre, concordiamo sul lavoro di riforma che qui in Aula vede spesso impegnata la Commissione giustizia. Possiamo senz'altro scansare molti problemi che ci hanno diviso, costruire una vera unità e, come diciamo spesso, provare a licenziare anche questa importantissima riforma con una condivisione ampia e con una soluzione moderna, come ci chiede l'Europa.
2014-11-19	PD	LumiaGiuseppe	Colleghi, l'Europa dice chiaramente no alla responsabilità diretta dei magistrati. Non c'è alcun Paese in Europa dove essa sia prevista e l'Europa stessa non è d'accordo con un tale approccio.
2014-11-19	PD	LumiaGiuseppe	L'Europa chiede la responsabilità nei confronti dello Stato e la stessa minaccia di infrazione che viene avanzata da parte dell'Europa ha questo obiettivo: gli Stati membri debbono prevedere una responsabilità civile di cui lo Stato si assume la prima responsabilità.
2014-11-20	M5S	DonnoDaniela	Signor Presidente, da ormai quindici anni il 20 novembre si celebra il transgender day of remembrance, ossia la giornata in memoria delle persone transessuali vittime di omicidio. Nel 1998, a Boston, Rita Hester, transessuale nota per le sue battaglie per i diritti civili, fu assassinata nel suo appartamento con una ferocia inaudita ed una violenza spinta da una transfobia dilagante. L'aggravante di tale crimine d'odio fu proprio il fatto che Rita fosse una transgender, come se essere transessuale fosse una colpa, e quindi meritasse l'incivile castigo: la morte. In Italia ci sono centinaia di persone come Rita, che ogni giorno lottano nell'affannoso ring della vita con il pensiero castrante di ritrovarsi aggredite, stuprate, picchiate o addirittura uccise da gente che ancora fa molta fatica ad allinearsi al civile concetto di democrazia e rispetto. Ci si riempie la bocca, tutti, con le parole rispetto, uguaglianza ed emancipazione, per poi ritrovarci catapultati nella triste realtà di un Paese, l'Italia, dove la legge antidiscriminazione non prevede l'aggravante per i crimini d'odio basati su transfobia ed omofobia. Eppure giace, dimenticato come un relitto in fondo al mare, il disegno di legge n. 1052 che mira ad estendere l'applicazione ai reati motivati da omofobia e transfobia. Parliamo di un testo da rivisitare in buona parte, ma che è la base dalla quale partire per costruire una sana legge degna di un Paese civile. L'Europa, la vostra tanto blasonata Europa, palliativo a tutti i mali economici e sociali della nostra Penisola, ha più volte lanciato l' input per affrontare nel più breve tempo possibile le tematiche legate ai diritti civili. Il rapporto Lunacek, approvato al Parlamento europeo, può essere un'ottima lettura per il Governo Renzi e la trasversale maggioranza che lo supporta. Giusto per farsi un'idea a 360 gradi di cos'è l'Europa che ascoltate a fasi alterne. La vostra Europa è quella delle banche, la nostra è quella dei diritti. Il 28 ottobre 2014, Amnesty International, in occasione della Conferenza congiunta della Presidenza italiana dell'Unione europea e l'Agenzia europea per i diritti fondamentali, ha chiesto a gran voce agli Stati membri dell'Unione europea di agire con urgenza per prevenire e punire i crimini omofobici e transfobici. Il Movimento 5 Stelle lo chiede a gran voce, e non da oggi. I diritti civili non sono in vendita, non hanno un prezzo e tanto meno possono sottostare a compromessi.
2014-11-20	PD	GinettiNadia	Rimane tuttavia da definire ancora il rapporto con la responsabilità disciplinare dei magistrati. Quali altre previsioni tassative di responsabilità nell'ordinamento rimangono il diniego di giustizia, di cui all'articolo 3 della citata legge Vassalli, sulla quale interviene la legge Pinto del 2001, e la previsione della responsabilità diretta dei magistrati, sancita dall'articolo 13 della citata legge n. 117 del 1988, nell'ipotesi di danni derivanti da fatti costituenti reato commessi nell'esercizio delle proprie funzioni. L'azione risarcitoria del danno viene modificata dal testo in approvazione con l'eliminazione della procedura del filtro di ammissibilità della domanda e chiarisce la natura obbligatoria dell'azione che lo Stato deve promuovere nei confronti del magistrato per il recupero del risarcimento, aumentando il tempo utile per proporre la domanda di rivalsa a tre anni, nonché il quantum della stessa alla metà di un'annualità di stipendio. In conclusione, è opportuno sottolineare come il quadro normativo che stiamo realizzando allinei perfettamente l'Italia agli ordinamenti degli altri Paesi europei, sani l'infrazione di cui alla condanna della Corte di giustizia del novembre 2011 e ci consenta di riacquisire un'ulteriore fetta di credibilità in Europa e nel contesto internazionale rispetto ad un sistema giustizia che deve connotarsi, irrinunciabilmente, come tutela dei diritti, ma la cui efficienza ed indipendenza sono anche fattori di competitività. Era importante, tuttavia, superare la percezione che l'indipendenza della magistratura, istituzione pertanto dotata di un proprio organo di autogoverno, nonché la scarsa applicazione della legge Vassalli in questi vent'anni equivalessero ad una sorta di immunità, in un contesto in cui i sentimenti antistato rischiano di minare quel rapporto di consapevole fiducia che deve legare il cittadino e le istituzioni contro il rischio di disgregazione sociale e contro la minaccia ad una compiuta responsabilità civile e collettiva. Nel dichiarare il voto favorevole del Gruppo del Partito Democratico, in un più ampio intento riformatore, rimane aperto, tuttavia, il dibattito sulla tempestività della giustizia e sull'ingorgo dei procedimenti pendenti in attesa. Rimane inoltre aperto il dibattito sui tempi di prescrizione dei reati e sulla capacità di organizzazione efficiente dell'ufficio del giudice - giustizia ritardata, questa, che è stata oggetto di numerosi richiami da parte delle Corti europee, dei quali il Paese ha cominciato a farsi carico in attuazione del principio del giusto processo - e di un servizio, quello della giustizia, che è fondamento e garanzia di una democrazia basata sulla tutela delle parti più deboli, di una legge uguale per tutti e del potere legittimo di un giudice che resta indipendente, al di sopra delle parti e in grado di rendere effettiva ed inviolabile la tutela giurisdizionale.
2014-11-20	LN	CentinaioGianMarco	Signor Presidente, signor Vice Ministro, se vi è un partito responsabile in Italia, penso possa essere quello della Lega Nord: io sono iscritto alla Lega Nord dal 1990 (i miei colleghi più o meno dallo stesso anno), ma non ricordo un atto o una manifestazione violenta compiuta dalla Lega, neanche in risposta a provocazioni da parte di centri sociali o altre amenità del genere. Quel giorno è vero che l'europarlamentare Matteo Salvini non ha comunicato alla DIGOS la sua presenza, quindi la sua posizione. Però (senza voler con questo accusare alcuno), se lo sapevano i giornalisti dove era Salvini, se lo sapevano i militanti della Lega, se lo sapevano i centri sociali, io mi chiedo come facesse la DIGOS, che teoricamente dovrebbe avere sotto controllo la politica e il territorio, a non sapere dov'era l'onorevole Matteo Salvini, e saperlo dopo troppo, troppo tempo. Ciò che mi duole sottolineare (al riguardo a suo tempo ho presentato anche un'interrogazione al ministro Alfano) è che c'è troppa leggerezza (ed è questa la cosa che onestamente mi fa paura) da parte delle Forze dell'ordine rispetto agli spostamenti di un leader di un partito, come la Lega Nord. Quando l'onorevole Salvini, in occasione della campagna elettorale per le elezioni comunali a Pavia, è arrivato in una sala chiusa e la questura di Pavia e la DIGOS hanno autorizzato dieci esponenti di Forza Nuova ad entrare per contestare in modo aggressivo e violento l'onorevole Matteo Salvini, anche in quel caso avevo espresso la mia contrarietà nei confronti dell'operato delle Forze dell'ordine. Non si può pensare che le cose non succedano mai. In una sala chiusa, come in quel caso, con dieci persone e 200 militanti della Lega, se ci fosse stata una persona fuori di testa che rispondeva alle provocazioni quell'incontro si sarebbe potuto trasformare in un disastro e oggi non saremmo qui a parlare di quanto tranquilla sia la Lega. Sarebbero usciti articoli sui giornali con titoli tipo «lotte fra la destra» o altre cose ridicole. Io ho espresso questa mia opinione in più occasioni. Non si può pensare che ci siano leader di partito che vanno in giro per il mondo con una scorta di decine di persone ed altri che vanno in giro per l'Italia abbandonati al proprio destino, pensando che tanto non succede niente. Questa è una cosa a mio parere inammissibile. Come ho già detto, noi agiamo con responsabilità. Lo abbiamo sempre fatto; agiamo e non rispondiamo alle provocazioni perché non ci vogliamo mischiare con certa gente. Noi non siamo come certa gente. Noi ripudiamo la violenza, di conseguenza non rispondiamo e non risponderemo mai a certa gente, però non ci va neanche di essere paragonati a chi utilizza la violenza. Noi abbiamo sempre utilizzato la politica, il dibattito politico. Non la provocazione, ma il dibattito politico. Abbiamo sempre risposto a quesiti, abbiamo sempre posto delle domande, abbiamo sempre ragionato e cercato di ragionare insieme ai cittadini. Mi dispiace che tutte le volte che c'è un'iniziativa, una manifestazione della Lega Nord o Matteo Salvini, ci siano sempre i soliti dieci o quindici scalmanati dei centri sociali che possono dire e fare quello che vogliono. Questo lo ritengo - me lo consenta - inaccettabile. C'è poi tutta una serie di situazioni e di eventi che le ho elencato. Purtroppo in questo momento nell'occhio del ciclone non è più solamente la Lega Nord, ma l'intero sistema politico. Quello che è successo a Salvini poteva succedere a qualsiasi altro leader di partito che si muove sul territorio nazionale. Mi correggo, a qualsiasi leader di partito che, purtroppo, non gode della stessa scorta del nostro Presidente del Consiglio.
2014-11-25	PD	PuppatoLaura	Dicevo che, anche se nella realtà europea, e italiana in particolare, in questo periodo, si può essere particolarmente felici per i successi internazionali della scienza, di figure di grande statura, come Samantha Cristoforetti, che abbiamo mandato, per così dire, a fare l'astro a bordo di una navicella in giro per lo spazio, e come Fabiola Gianotti, che abbiamo avuto ai vertici della massima autorità mondiale fisica in Europa, dobbiamo però aprire una parentesi rispetto a quello che accade nel mondo ed in particolare in un Paese come la Turchia, che vorrebbe entrare in Europa, che sta alle porte d'Europa, che è di fatto un pezzo del nostro continente e che oggi manifesta indisponibilità persino a considerare la donna come appartenente a quell'universo capace di competere, esistere, progredire, scolarizzarsi e quindi mettere a disposizione con profitto le proprie competenze per riuscire a migliorare questa umanità. Non è un caso che, oltre all'ISIS, abbiamo visto come Boko Haram abbia prodotto in Nigeria una schiavizzazione progressiva di intere aree di quel Paese, impedendo alle donne di andare a scuola e alle bambine di poter fare la propria vita e crescere in libertà. In questi giorni, tra la fine di ottobre e gli inizi di novembre, abbiamo visto come il Darfur sia stato teatro di stupri di massa di bambine dai sette anni in su, che sono state assoggettate a questa violenza da parte dell'esercito del Sudan. PRESIDENTE. Concluda, senatrice Puppato. PUPPATO (PD). Concludo subito nel rivolgere un appello alla ministro Mogherini: che rappresenti un'Europa capace di promuovere i diritti umani e civili e di rappresentare nel mondo un faro di civiltà, senza piegarsi e senza concedere a nessun Paese, per quanto possa chiedere di far parte dell'Europa, di permettersi un arretramento culturale umano e civile impedendo alla donna di poter esistere e rappresentare il meglio di sé, in considerazione del fatto che, come disse Mao Tse-tung, in modo pressoché perfetto, noi siamo l'altra parte del cielo, ed è una parte misteriosa e straordinaria, la più sensibile e capace di evolvere in un mondo di questo genere. Chi, ancora una volta, ha paura delle donne è bene sappia che le donne non intendo spegnersi, chiudersi e cancellarsi in virtù di violenze di ogni genere, anche fisiche, che continuano ad essere perpetrate e diventano sempre più pesanti in troppe parti del mondo.
2014-11-25	PD	PuppatoLaura	Signora Presidente, vorrei approfittare della giornata di oggi, il 25 novembre, dedicata alla lotta alla violenza sulle donne, approfittando anche della presenza del sottosegretario Pistelli per chiedergli di farsi latore nei confronti del commissario europeo Federica Mogherini, perché credo che l'Europa possa e debba fare molto rispetto ad una situazione che si evidenzia sempre più frequente in molte parti del mondo...
2014-11-26	LN	DivinaSergio	Signor Presidente, giudichiamo questo momento particolarmente pericoloso per tutti gli Stati democratici e occidentali, in quanto - ce ne saremo accorti - è stato fondato uno Stato autenticamente terrorista. Mi riferisco all'ISIS, che oggi ha assunto tutti gli elementi costitutivi per essere definito uno Stato: esso ha un suo territorio, una sua sovranità, ha organi politici e organi amministrativi, ha un suo bilancio e, dunque, lo dobbiamo a tutti gli effetti considerare uno Stato terrorista. Lo sappiamo, non solo perché i servizi da tempo monitorano la zona, ma addirittura un grande network internazionale, come la CNN, ha già dato la notizia che sulle coste africane e libiche si trovano 800 esponenti dell'ISIS, pronti a partire per l'Europa. Il primo approdo, o il più naturale, è sicuramente l'Italia. Non sappiamo se la destinazione sarà questa, ma sappiamo che, se arriveranno uno o più di questi 800 esponenti dell'ISIS, magari mescolati in mezzo ai poveracci, ai clandestini e ai profughi, una volta nel nostro Paese, una volta in Europa, possiamo immaginare lo scopo della loro visita. Questa organizzazione terroristica per il momento sembra relativamente poco considerata o poco combattuta. Ci sono pochissimi Paesi che hanno fatto pochissimi e minuti interventi, come gli americani e gli inglesi, perlopiù adottando le tecniche del sorvolo e del bombardamento aereo, a volte anche con droni senza pilota. Gli unici che riescono a contrastare l'ISIS in modo efficace sono quei poveracci turchi, che rischiano davvero di scomparire e che, forse per formazione, per cultura, per storia, hanno sempre dovuto combattere. Pertanto, organizzati anche militarmente (parliamo dei peshmerga), stanno tentando di difendere intanto loro stessi, ma sostanzialmente il mondo intero, perché sono l'unico baluardo e l'unico contrasto all'espansione di questa macchina del terrorismo che ormai è diventata uno Stato terrorista. Sembra che sia venuto meno anche il veto iniziale della Turchia, che vedeva la possibilità di aiutare l'esercito irregolare, autonomo, peshmerga come un potenziale armamento del PKK, che sappiamo aver sempre avuto problemi o comunque a livello turco il veto; è un partito fuori dall'arco costituzionale, è un partito bandito e addirittura messo nella famosa black list dei partiti o organizzazioni terroristiche. Ciò detto, vorrei fare un riferimento alle politiche italiane che hanno sempre visto con estrema tranquillità e disinvoltura l'apertura alla Turchia in Europa. Sul fatto di estendere eccessivamente verso Est o verso il Medioriente la possibilità di far entrare Stati nell'area Schengen, oggi la posizione della Lega Nord è diventata di estrema attualità. Cosa sarebbe successo, cosa succederebbe se avessimo mollato o mollassimo i freni e oggi la Turchia fosse in Europa? Turchia in Europa vuol dire Turchia nell'area Schengen, vuol dire nessun tipo di controllo alle frontiere, libertà di circolazione. Conosciamo le frontiere di quell'area del Kurdistan che noi definiamo frontiere-gruviera: quante persone avrebbero potuto arrivare con disinvoltura in Turchia e, una volta lì, sostanzialmente sarebbero state libere di circolare in tutta Europa? Per questo la Lega Nord proponeva a tutto il Parlamento italiano di prendersi il giusto tempo per considerare l'opportunità e i rischi di portare la Turchia in Europa. Il ragionamento da fare era che, ancorché la Turchia avesse un'economia europea, ancorché avesse fatto passi in ambito legislativo, recependo, dalla tortura alla pena di morte, una codicistica penale e civile di tipo europeo, si trova però in un'area geografica di estremo rischio e noi non possiamo con eccessiva disinvoltura far finta che tali rischi non ci siano. Abbiamo probabilmente evitato un grande errore; meglio ancora, ce lo hanno fatto evitare forse un po' con la forza. Se noi avessimo seguito le indicazioni del Presidente degli Stati Uniti, tutta l'Europa si sarebbe immediatamente schierata con i famosi guerriglieri per la libertà che avrebbero consentito di scalzare il Presidente siriano Assad, probabilmente considerato un cattivo presidente per gli Stati Uniti. Per nostra fortuna la Russia di Putin ha dato un colpo di tosse dicendo che probabilmente stavamo sbagliando, che lì non si doveva intervenire, perché si sarebbe esattamente ripetuta un'altra questione del tipo di quella avvenuta in Afghanistan con i talebani: avremmo armato guerriglieri dell'ISIS, che avrebbero con più facilità scalzato uno Stato intero, e l'area di occupazione o d'influenza dell'ISIS non sarebbe quella, ma probabilmente sarebbe molto diversa e molto più ampia. Gli americani hanno fatto lo stesso identico errore in Afghanistan: pensando di scacciare i russi, andarono ad allearsi con i talebani, diedero un supporto forse anche di tipo militare ed in termini di armamenti. Gli americani sono ancora lì; noi per fortuna alla fine di questo dicembre torneremo a casa, ma per 12 anni ci siamo dovuti imbattere in una guerra oltre i confini. Si parla di missione di pace, ma abbiamo lasciato più di 50 nostri soldati in quel Paese a combattere quelli che prima gli americani, giudicandoli amici, avevano sostenuto, aiutato e militarmente attrezzato. Si sarebbe verificato lo stesso identico errore, ma, per fortuna, la Russia di Putin ha evitato che questo accadesse di nuovo. Dovremmo, pertanto, riconsiderare, forse anche noi, l'opportunità di rimanere in una Comunità europea che, sciaguratamente, per la questione ucraina, continua a dichiarare guerra alla Russia (chiaramente una guerra non militare, ma economica) e impone a tutti gli Stati, tra cui l'Italia, sanzioni economiche che non vanno a sanzionare la Russia, ma sanzionano addirittura le nostre imprese, che, già in difficoltà, rinunciano ad uno dei pochi mercati in espansione per beni di prima necessità (verdure, carni, frutta e latticini), produzioni basilari per tante nostre imprese italiane. Vorremmo far evidenziare questo aspetto e per questo chiediamo al senatore De Cristofaro, come primo firmatario, e al Gruppo SEL di introdurre un passo successivo nella loro mozione, che noi potremmo accogliere. Più che puntare l'attenzione su Ocalan quale leader di PKK, che in questo momento è giudicata un'organizzazione terroristica, iscritta in un libro nero, non sarebbe forse stato il caso, colleghi di SEL, di citare Karayilan, che mi sembra il leader attuale, molto più disposto al dialogo che non a usare altri sistemi di lotta armata? Con quel leader mi sembra che anche il Governo turco stia iniziando delle trattative (e l'Europa le sta sostenendo) per arrivare a degli accordi. Noi vorremmo che tutto il popolo curdo, spezzettato tra Siria, Iran, Iraq e Turchia, possa trovare una sua unità, un'integrità territoriale e un minimo di indipendenza e autonomia, oltre che di unitarietà. Abbiamo, infatti, quattro confini di quattro Stati che spacchettano effettivamente un popolo che ha una storia e una cultura e che in questo momento - ribadiamolo per l'ennesima volta - è schierato in prima persona a fronteggiare il pericolo più importante, la minaccia peggiore che sta attraversando l'Occidente. Se mi è consentito, signor Presidente, propongo di aggiungere alla mozione n. 333 a prima firma del senatore De Cristofaro un secondo punto nel dispositivo che reciti: «nonché ad adoperarsi in sede europea perché, nell'ambito del negoziato già in corso tra Turchia e Unione europea, le legittime aspirazioni indipendentiste del popolo curdo ottengano le dovute e positive considerazioni da parte del Governo turco».
2014-11-26	M5S	BertorottaOrnella	Signor Presidente, questo disegno di legge ha come obiettivo quello di ratificare l'Accordo, siglato nel febbraio del 2010, dagli allora Capi del Governo, Berlusconi e Djukanovic. Fra i settori che questo Memorandum andrebbe a coinvolgere vi sono: le infrastrutture, gli investimenti sull'energia e sul turismo, la tutela dell'ambiente, la lotta alla criminalità. Mi vorrei soffermare sull'articolo 1, che punta a definire gli ambiti della collaborazione strategica. Fra questi emerge che i due Stati dovrebbero cooperare per investimenti destinati allo sviluppo sostenibile, dovrebbero impegnarsi per modernizzare e costruire le infrastrutture, cooperare per lo sviluppo del settore energetico o per produrre energia da fonti rinnovabili. Fra gli ambiti destinati alla promozione di progetti a tutela dell'ambiente, della biodiversità e del territorio, emerge pure il punto relativo alla gestione dei rifiuti industriali ed urbani, così come quello relativo al controllo di emissioni di gas nocivi. Mi chiedo: siamo sicuri di escludere una certa e potenziale pericolosità di una simile collaborazione in materia infrastrutturale ed energetica? Pur non volendo pensare male, sinceramente, non possiamo permetterci di sbagliare a votare, quando manca la chiarezza e c'è il rischio di danneggiare i nostri cittadini. Ci stupisce, tra le altre cose, il fatto che un accordo di tale portata ritenuto «strategico» debba ancora produrre i suoi effetti a distanza di più di quattro anni dalla sottoscrizione delle parti. Un dubbio, invece, ce l'abbiamo. Tanto che abbiamo in particolare indagato sulla questione dell'energia elettrica e della strana unione che ci lega a questo Paese dei Balcani. A tal proposito, sul sito del MISE, un post datato 6 febbraio 2010, era intitolato: «Energia: Scajola dà il via libera alla collaborazione tra Italia e Montenegro». Ancora oggi su Internet si legge: «(...) Claudio Scajola, in occasione dell'incontro e della firma di accordi di collaborazione strategica, tra il primo ministro del Montenegro, Milo Djukanovic, ed il presidente del Consiglio italiano, Silvio Berlusconi, a Palazzo Chigi, ha siglato con il ministro dell'economia montenegrino, Branko Vujovic, un accordo in materia di energia. La nuova collaborazione prevede la costruzione dell'interconnessione elettrica tra Italia e Montenegro, con la creazione, da parte della società Terna, di un cavo di alta tensione sottomarino che collegherà le reti di trasmissione delle città di Pescara e Bari. Il cavo sarà lungo circa 400 chilometri, di cui 300 sotto il livello del mare, e avrà una capacità iniziale di 1.000 megawatt (incrementabile a 2.000 megawatt). Grazie all'interconnessione, il nostro Paese potrà importare energia verde dal Montenegro e dagli Stati limitrofi, contribuendo così ad aumentare la quota prevista negli accordi di Kyoto e nel "Pacchetto 20-20-20" europeo. Energia che potrà essere prodotta da progetti italiani come quello della valle della Drina, tra la Serbia e la Repubblica Srpska» (la Repubblica Serba di Bosnia) «per lo sfruttamento idroelettrico dei fiumi». L'allora presidente Berlusconi puntava sull'energia, perché è un settore in cui si avrà lo sviluppo più dinamico nei prossimi anni; sul settore dei trasporti; sulla privatizzazione e sullo sviluppo delle capacità portuali e ferroviarie, per collegare l'Italia e l'Europa centrale; e puntava perfino sul turismo nei Balcani. Scusate, ma vorrei fare una domanda ai colleghi di Forza Italia: avete mai chiesto, a tutti i vostri elettori, se sono favorevoli alla privatizzazione delle capacità portuali e ferroviarie per collegare l'Italia e l'Europa centrale? Ve lo chiedo solo perché non penso che tutti siano d'accordo con il rendere un servizio come quello portuale o ferroviario un servizio privato. Questo provvedimento non è altro che il frutto di un impegno preso da Berlusconi, un impegno preso quando voi del Partito Democratico eravate all'opposizione. Berlusconi, in occasione dell'Accordo, ricordava che l'impegno aveva come obiettivo quello di sostenere gli investimenti italiani in Montenegro, così da consentire di passare dal 14° posto al 2° posto tra gli investitori. Aggiungeva che «grazie agli investimenti nel settore energetico da parte di A2A, siamo addirittura diventati il primo investitore nel Paese». In effetti, se andassimo a leggere uno stralcio di «infoMercatiEsteri» di giugno 2013, possiamo capire come il mercato dell'energia in Montenegro è caratterizzato dalla presenza di un grande produttore, il cui partner strategico è l'italiana A2A, dalla Società nazionale serba di trasmissione di energia elettrica, CGES, il cui partner strategico è l'italiana Terna. Proprio a proposito di Terna, deve dirsi che per collegare il Montenegro e l'Italia il costo stimato è pari ad un miliardo di euro. Ma a carico di chi sarà questo costo? A carico di Terna, appunto, e quindi a carico delle bollette elettriche che gli italiani dovranno pagare. Purtroppo si sa che i lavori di questa interconnessione sono da poco cominciati sulla terraferma italiana, vicino a Villanova, in Provincia di Pescara, in Abruzzo, non senza problemi e complicazioni. Certo è che, prima di firmare certi protocolli, sarebbe stato opportuno informare chi avrebbe subito veramente le conseguenze di tali scelte; ma come sempre si ignora l'opinione pubblica! Ciò che ha firmato realmente Berlusconi con Djukanovic è, quindi, l'accordo con Terna per il collegamento da 1.000 megawatt tra Montenegro e Italia, perché il settore dell'energia in Montenegro non può non considerarsi una priorità nella collaborazione futura. Lo stesso Primo Ministro montenegrino diceva che questo è un settore in cui si avrà lo sviluppo più dinamico nei prossimi anni in Montenegro. Peccato che le conseguenze per questo sviluppo le pagheranno gli italiani. Siamo alle solite: si prendono impegni senza valutare gli impatti negativi! E questo vorrei dirlo ai colleghi del centrosinistra, che sicuramente a suo tempo hanno fatto di tutto per contrastare le idee di Berlusconi, ma che oggi, divenendo maggioranza, assumono delle posizioni differenti. Lo dimostra la risposta del Governo Renzi all'interrogazione 5-02298 a prima firma del deputato del Movimento 5 Stelle, Andrea Colletti, che nella parte in cui parla del cavo sottomarino dichiara quanto segue: «Relativamente alla realizzazione del cavo sottomarino Italia-Montenegro, si rappresenta che tale interconnessione si inserisce in un piano generale di collegamento strutturale tra il sistema elettrico italiano ed il sistema elettrico dei Balcani, che consentirà il collegamento con le reti di Romania, Albania, Bosnia Herzegovina, oltre che con la Serbia». Ma soprattutto ecco come ha cambiato idea la sinistra, nonostante l'Accordo rechi la firma dell'allora suo peggior nemico politico: «La realizzazione del cavo va, quindi, inquadrata in un processo di progressiva interconnessione dei mercati elettrici europei volto alla riduzione del prezzo dell'energia per i cittadini e le imprese». Sappiamo bene che nessuna riduzione del prezzo dell'energia si sta operando, anzi, a dirla tutta, si paventa pure che il canone RAI debba essere inserito in bolletta! Quindi, signori colleghi, siate coerenti, sinceri e leali almeno con voi stessi. Avete l'occasione per dire no a questa ratifica! Il Movimento 5 Stelle non è d'accordo nel sostenere questa collaborazione e non lo è per mancanza di trasparenza e chiarezza. Per questo esprimo, a nome del mio Gruppo, un voto contrario a questo disegno di legge di ratifica dell'Accordo di collaborazione strategica tra Italia e Montenegro.
2014-11-26	M5S	LucidiStefano	L'analisi delle compatibilità dell'intervento non segnala criticità di ordine costituzionale, né di contrasto con le normative comunitaria e internazionale cui l'Italia è vincolata, e in particolare con la Convenzione del Consiglio d'Europa di estradizione del 1957, di cui è parte anche il Montenegro.
2014-11-26	PD	BertuzziMariaTeresa	Si stabilisce poi che, con cadenza annuale, si svolgano incontri tra i Capi di Governo o i Ministri competenti per discutere il rapporto trasmesso dal Comitato congiunto sulla realizzazione dei programmi e dei progetti della collaborazione strategica, nonché su eventuali modifiche migliorative dell'Accordo medesimo. Le parti terranno inoltre consultazioni periodiche di esperti su questioni bilaterali, internazionali, europee o regionali, di comune interesse secondo quanto stabilito dal Memorandum di collaborazione già sottoscritto tra i Ministeri degli esteri dei due Paesi. L'Accordo potrà essere modificato in modo consensuale o denunciato da ciascuna delle due parti e la denuncia avrà effetto dopo tre mesi dall'avvenuta notifica. Infine si prevede che l'Accordo entri in vigore al momento della ricezione delle notifiche dell'avvenuta procedura interna di ratifica. Il disegno di legge di ratifica dell'Accordo si compone di quattro articoli che dispongono, come sempre, in merito all'autorizzazione alla ratifica, all'ordine di esecuzione, alla copertura finanziaria e all'entrata in vigore. Gli oneri economici sono quantificati nelle sole spese di missione, ovvero in 620 euro annui a decorrere dal 2014. L'Accordo non presenta profili di incompatibilità con la normativa nazionale né con l'ordinamento comunitario e gli altri obblighi internazionali sottoscritti dal nostro Paese. Sul provvedimento in esame la Commissione affari costituzionali ha formulato un parere non ostativo mentre le Commissioni giustizia, difesa, territorio e ambiente e politiche dell'Unione europea, si sono pronunciate in senso favorevole. Per concludere desidero aggiungere ulteriori considerazioni per evidenziare come il Montenegro abbia in corso negoziati di adesione sia all'Unione europea che alla NATO. In particolare, lo scorso marzo il Paese ha aperto altri due capitoli negoziali nelle trattative di adesione all'Unione europea: quello sulla proprietà intellettuale e quello sulla società delle informazioni e media. A giugno 2014 ne ha aperto ulteriori tre: rispettivamente su libera circolazione dei capitali, politica estera, sicurezza e difesa e, infine, controlli finanziari. In tutto i capitoli negoziali sono 33 e finora il Montenegro ne ha aperti 12, portandone a conclusione 2. Si tratta quindi di un percorso lungo ma quanto mai interessante. Quanto alla NATO, di recente il Segretario generale dell'Alleanza atlantica ha definito il Montenegro come partner importante e un forte candidato all'adesione. Questi elementi, pur nella consapevolezza che i passi in avanti sul piano delle riforme economiche e sociali sono positivi ma non ancora sufficienti, vanno nel senso di una crescente integrazione tra il Montenegro e il resto d'Europa. Senza dimenticare, infine, la presenza importante di imprenditori italiani nel Montenegro e l'importanza crescente che questo Paese ha sul piano delle forniture energetiche all'Italia. In conclusione, si propone l'approvazione da parte dell'Assemblea del provvedimento in esame.
2014-11-26	PD	CociancichRoberto	Signor Presidente, intervengo solo per sottolineare come questi accordi sul rinnovo della Convenzione di Lomé prevedano degli accordi di partenariato tra l'Europa e gli Stati dell'Africa, Caraibi e Pacifici. Nell'ambito di questi accordi, diversamente da quanto sostenuto poc'anzi, la parte avvantaggiata risulta essere, in un certo modo, proprio l'Europa. Questi accordi di libero scambio che sottostanno agli accordi di partenariato rischiano, se non verranno governati in maniera lungimirante da parte delle autorità europee, di portare, non un beneficio, ma un maleficio alle economie locali dei Paesi che rappresentano le nostre controparti in questi accordi. Quindi, pur sottolineando l'importanza che hanno avuto questi accordi per lo sviluppo dell'area, anche dal punto di vista culturale (perché questi accordi di partenariato presuppongono anche delle riforme di tipo economico in cambio degli aiuti), credo che sia importante avere la consapevolezza che, in un contesto in cui - oggi - i Paesi interessati sono afflitti da carestie e da malattie gravi, è importante che la logica del libero scambio sottostante a questi accordi non sia portata a conseguenze tali da impoverire ulteriormente. Ciò nonostante, proseguendo in una logica di cooperazione e di partenariato che ha visto lo sviluppo di questi accordi dal 1963 ad oggi, ritengo che sia importante approvare questa Convenzione, che, per altro, era già stata approvata in prima lettura al Senato, e che oggi viene riproposta soltanto per un errore formale rilevato dalla Camera dei deputati. Pertanto, dichiaro il voto favorevole del Partito Democratico.
2014-11-26	PD	PegorerCarlo	Signor Presidente, dichiaro il voto favorevole del Gruppo PD al disegno di legge di ratifica dell'Accordo di collaborazione strategica fra Italia e Montenegro. Com'è stato ricordato, si tratta di un accordo finalizzato a rafforzare le già significative relazioni fra l'Italia e questo strategico Paese dell'area balcanica, al fine di coordinare programmi e progetti in importanti settori di collaborazione nel campo della lotta alla criminalità, della protezione del patrimonio culturale e dello sviluppo degli investimenti. Tale collaborazione non potrà che favorire i processi di integrazione economica dei due Paesi, determinando importanti ricadute positive per quanto riguarda sia l'interscambio commerciale che la stessa occupazione. Voglio far rilevare ancora che il provvedimento in esame si inserisce nel processo di adesione del Montenegro all'Unione europea e alla NATO, iniziativa che - come ha ricordato lo stesso rappresentante del Governo poco fa - il nostro Paese continuerà a sostenere. Voglio poi ricordare all'Assemblea che l'Accordo in questione si affianca ad altre due importanti azioni di collaborazione in atto nel cuore dell'Europa, quali l'Iniziativa centroeuropea e l'Iniziativa adriatico-ionica, ora in fase di formalizzazione; azioni, queste, che da tempo vedono l'Italia, il Montenegro e altri Paesi dell'area balcanica e dell'Unione europea impegnati a sviluppare le relazioni nei settori istituzionale, culturale, economico e sociale. Infine, ma non ultimo, la ratifica dell'Accordo è un ulteriore tassello nella costruzione di positivi rapporti fra i due Paesi, anche nel quadro - lo voglio rimarcare - di una fattiva opera per la stabilizzazione di tutta l'area balcanica.
2014-11-26	PD	ToniniGiorgio	L'Europa in questi anni ha maturato, attraverso l'esperienza terribile dei conflitti all'interno dell'Europa stessa, una cultura per affrontare tali questioni basata su due principi fondamentali. Il primo principio è l'intangibilità dei confini, se non attraverso il negoziato. I confini che ci ha consegnato la storia, che sono tutti, sempre, per definizione, confini opinabili, non devono essere rimessi in discussione attraverso la forza, ma, semmai, possono essere ridiscussi soltanto attraverso il negoziato.
2014-11-26	PD	ToniniGiorgio	Naturalmente, questo dato di fatto ha da radici molto antiche (potrei definirle secolari) perché, in fondo, esso è seguito proprio al ridisegnamento dei confini seguito alla Prima guerra mondiale, cento anni fa. In questi mesi stiamo celebrando il centenario dell'esplosione della terribile Grande guerra, la Prima guerra mondiale. Ebbene, i confini furono ridisegnati, dopo quel terribile conflitto, in particolare dalle potenze europee vincitrici della Prima guerra mondiale, a seguito della dissoluzione dei grandi imperi multinazionali (da un lato quello austroungarico e, dall'altro quello ottomano). Fu riscritta la carta geografica sulla base anche dell'ideologia allora prevalente in Europa, che era quella del nazionalismo e degli Stati nazionali.
2014-11-26	PD	ToniniGiorgio	Sappiamo quante tensioni questa nuova carta geografica abbia prodotto nella stessa Europa, tensioni che portarono poi alla Seconda guerra mondiale, e quanti problemi irrisolti abbia lasciato in quella ampia fascia intermedia a sud dell'Europa che va dal Marocco, dall'Oceano Atlantico, attraversando tutto il Nord Africa e poi il Medio Oriente, fino in Asia.
2014-11-26	M5S	SerraManuela	Spesso in queste Aule parlamentari si parla di un impegno propositivo e funzionale di accesso ad un'istruzione di qualità per tutti, come priorità assoluta, obiettivo che ogni Paese civile deve perseguire ad ogni costo; ma poi ci troviamo a leggere che quest'anno la spesa per l'educazione in Italia è stata del 3,8 per cento del PIL, contro una media del 6,1 per cento dei Paesi dell'OCSE. Ci siamo così collocati al 29° posto nella classifica che misura gli investimenti nell'educazione di 34 Paesi. In un momento storico sociale così complesso, in cui le nostre sicurezze sono rimesse in discussione da una forte crisi economica e sociale di cui l'Europa ne è l'epicentro, l'investimento più efficace sul futuro che tutti noi dobbiamo sostenere è certamente la scuola, diritto fondamentale di tutti i bambini e discriminante tra un futuro di disagio e un avvenire che li veda protagonisti dello sviluppo sociale dell'Italia.
2014-11-26	PD	CorsiniPaolo	Signora Presidente, vorrei muovere poche considerazioni, perché condividiamo lo spirito e la lettera dell'intervento del collega Tonini e della replica del vice ministro, onorevole Pistelli, che mi pare ancora una volta abbia dato ampia dimostrazione dell'alto grado di cognizione che coltiva dei problemi internazionali e dell'affidabilità con la quale gestisce il proprio ruolo. Credo sia stata opportuna e persino preziosa l'iniziativa del collega De Cristofaro, che per primo ha presentato la mozione di SEL. Nel contempo, ritengo opportuno e doveroso riconoscere che semi di verità erano presenti in tutte le mozioni oggi sottoposte alla nostra attenzione. È sicuramente positivo il fatto che, con uno sforzo che ha caratterizzato tutti gli estensori, si sia addivenuti alla proposta di una mozione unitaria. Per molti versi, si è trattato di un compromesso, cioè di un impegno condiviso, e, per altri, sotto il profilo politico, del conseguimento di un punto di equilibrio che a noi pare largamente condivisibile. In cosa consiste, a nostro avviso, questo punto di equilibrio? Nel fatto che si sia elaborata una riflessione (che sarà all'origine di un'iniziativa politica di Governo) che trova un equilibrio tra la tematizzazione più generale della questione curda e, al suo interno, il riconoscimento della specificità del problema costituito dal PKK, il partito dei lavoratori curdi. Crediamo che l'essere riusciti a trovare una sintesi tra questi due problemi costituisca certamente un punto d'approdo positivo, com'è dimostrato dal fatto che oggi quest'Assemblea parlamentare si impegna unitariamente nell'approvazione di una mozione condivisa. Ora, non c'è dubbio che i curdi difendano la propria sopravvivenza, ma altresì che, combattendo contro le forze dell'Islamic State, secondo l'impegno che si sono assunti, conducano una battaglia in difesa della democrazia contro un terrorismo che si è fatto Stato e si è istituzionalizzato e contro un Califfato che è espressione di una teocrazia imperialistica ed aggressiva nei confronti dell'Occidente e dei valori della democrazia. Si tratta di una teocrazia che sta facendo terra bruciata anche di quella tradizione islamica che costituisce una grande risorsa di cultura e di civiltà. Tematizzare la questione curda significa innanzitutto promuovere un impegno che sostenga la causa dell'autonomia politica dei curdi, perché è un punto d'approdo non scontato il fatto che questo popolo senza Stato - presente in Siria, Turchia, Iraq e Iran, ma con comunità anche nell'ex Unione Sovietica ed in Russia - abbia trovato sostanzialmente una posizione che non punta più ad un processo di State building, all'edificazione di uno Stato nazionale ed abbia acquisito la piena consapevolezza che l'orizzonte più avanzato della sua battaglia è il conseguimento di una piena autonomia politica, che rispetti la sovranità e l'integrità territoriale degli Stati di cui i curdi fanno parte. Se questo è l'orizzonte più complesso della questione curda, anche la questione del PKK trova una sua collocazione più propria. Mi pare che tre punti successivi dell'ordine del giorno indichino una prospettiva di iniziativa politica che merita di essere coerentemente perseguita. Nel punto 2) si parla della necessità di favorire uno sviluppo positivo dei negoziati in corso tra il Governo di Ankara e il PKK, in modo che sia raggiunta un'intesa e siano poste le condizioni affinché si possa addivenire, lungo un itinerario processuale, alla cancellazione del PKK dalla lista UE delle organizzazioni terroristiche. Ci sono poi gli altri due punti, il 3) e il 4), dell'ordine del giorno condiviso che mi paiono assolutamente rilevanti. Innanzitutto, si tratta di una mobilitazione delle risorse e delle energie della politica europea, in modo che l'Europa non si limiti ad assistere passivamente all'evolversi della situazione, ma assuma azioni che permettano alle autorità regionali curde di acquisire e garantire questa auspicata stabilità politica, riappropriandosi della loro storia, della loro autonomia, della loro tradizione e delle caratteristiche che contrassegnano la loro vicenda. Infine, sulla vexata quaestio della lotta armata, mi pare che anche rispetto ad una tradizione di politica estera che si è consolidata negli ultimi quindici-venti anni, l'ordine del giorno introduca un elemento positivo di novità e cioè l'impegno a favorire un processo che porti le componenti radicali, estreme curde alla rinuncia alla lotta armata, in modo che si attivi un processo politico e pacifico di riconciliazione interna, nella prospettiva dell'attivazione di un dialogo e di un negoziato tra le parti e con le diverse autorità nazionali. Sono queste le ragioni che in qualche misura definiscono il contemperamento di esigenze diverse, lasciando presagire, appunto, l'impegno per una positiva evoluzione della questione curda e, all'interno di questa, di quella del PKK. Sono queste le ragioni che portano i membri del Gruppo del Partito Democratico a votare con piena convinzione quest'ordine del giorno condiviso.
2014-11-26	PD	GranaiolaManuela	Signora Presidente, l'Italia è un Paese che sembra essersi scordato dei bambini siamo ai primi posti della classifica europea sul rischio di povertà minorile, mentre siamo agli ultimi posti in Europa per finanziamenti in favore delle famiglie, infanzia e maternità, con l'1,3 per cento del PIL, contro il 2,2 per cento della media europea. L'Italia non è mai stata un Paese particolarmente attento ai minori, ma, se osserviamo l'andamento delle politiche sociali per l'infanzia e l'adolescenza negli ultimi anni vediamo che esse hanno subito una grave battuta d'arresto, non solo dal punto di vista delle risorse, ma anche della capacità dello Stato di portare a sistema l'insieme di tali politiche.
2014-11-27	M5S	FucksiaSerenella	D'altronde, misure contro l'evasione sono improrogabili. Non è un mistero che l'Italia è uno dei Paesi europei con più alto tasso di evasione fiscale. Secondo il Task Research, di cui anche l'Unione europea si avvale per le proprie statistiche sul tema, le tasse non pagate ogni anno nel nostro Paese ammontano alla stratosferica somma di circa 180 miliardi di euro! La somma di 180 miliardi di euro è pari a cinque manovre finanziarie da 36 miliardi, quale quella prevista per il triennio 2015-2017. Queste somme non versate naturalmente non sono dovute soltanto all'uso del contante, e infatti sappiamo benissimo che questa riforma va inquadrata in altre a spettro molto più ampio: dalla distinzione tra le banche d'affari e le banche di risparmio al discorso delle evasioni per i Paesi a fiscalità privilegiata, le società esterovestite, le frodi carosello, gli spalloni, le transazioni internazionali offshore. Sono tutte misure che, secondo me, andrebbero prese. Consideriamo che sei cittadini italiani hanno evaso per una manovra di 10 miliardi, patteggiando e pagando solo il 20 per cento. Quindi, questa è una misura di semplificazione utile, ma da inserire in un contesto generale molto più ampio. Se noi riuscissimo a recuperare i 180 miliardi di euro (qui speriamo che Renzi non mi ascolti, perché se mi ascolta e prende questa cosa, non ce ne liberiamo più per il prossimo cinquantennio, anziché ventennio), si potrebbe fare una manovra non di 80 euro per poco più di 10 milioni di cittadini, ma di 3.000 euro per 60 milioni di italiani, nessuno escluso. Secondo me, alle volte è utile aver presente questi numeri, perché, in effetti, i vantaggi potrebbero essere tanti. Ricordiamocelo: recuperare quei 180 miliardi significherebbe 3.000 euro per 60 milioni di italiani; una manovra che si potrebbe anche provare a fare. Oggi le iniziative in questo senso ci sono state, ma non hanno inciso in maniera determinante perché non hanno colto il problema e non hanno posto al primo piano, non hanno ascoltato le esigenze dei cittadini. Penso alla legge di stabilità del 2014, che ha escluso il contante nel pagamento dei canoni locativi indipendentemente dall'importo. Si può andare a ritroso, al cosiddetto decreto salva Italia di Monti, che però si è limitato ad abbassare a 1.000 euro il tetto delle operazioni possibili in contanti; al decreto Bersani, che nel luglio 2006 ha introdotto la norma per cui i compensi dei professionisti potevano essere riscossi solo mediante strumenti finanziari tracciabili. Non è bastato, ma diciamo che non era adeguato e ha creato anche dei problemi a dei cittadini. È necessario compiere un'operazione in controtendenza: non imporre, ma favorire e rendere conveniente a tutti l'uso dei pagamenti elettronici. Se guardiamo al di fuori dei nostri confini, notiamo che in Europa l'utilizzo del contante è residuale, soprattutto grazie alla gratuità dell'uso dei pagamenti elettronici. Negli USA l'uso del contante è pari a circa un quinto del totale dei pagamenti; nel nostro Paese il rapporto è inverso. Signori miei, riassumo e mi avvio alla conclusione. I motivi per ridurre l'uso del contante sono: semplificazione, tracciabilità, trasparenza e lotta all'evasione. A questi ne aggiungo un altro: la lotta al crimine organizzato. Mi riferisco in particolare al riciclaggio di denaro sporco e alla falsificazione delle banconote. Pensate che solo nella metà del 2013 sono stato state ritirate dalla circolazione oltre 350.000 banconote false. Insomma, adeguare le abitudini degli italiani all'uso dei pagamenti elettronici significa adottare strumenti e adempimenti utili, ma soprattutto compiere un passo decisivo verso la cultura della legalità. Abbiamo molte montagne da scalare; diciamo che l'approvazione di queste mozioni potrebbe rendere le vetta più vicina. Tuttavia, ricordiamoci anche che gli italiani non si fidano di noi perché temono manovre notturne alla Amato - le ricordate tutti - e quindi hanno paura di abbandonare il contante perché temono magari di non poter più disporre di somme da un giorno all'altro. Quello che dobbiamo fare è un progresso culturale, che metta il cittadino al centro, dando fiducia, così da rendere il vantaggio per lui e per il Paese.
2014-11-27	PD	CassonFelice	Ricordo, en passant, che esistono alcune convenzioni internazionali datate che propongono la questione e che chiedono agli Stati membri di intervenire. Il primo riferimento a livello internazionale che voglio ricordare è quello relativo ad un protocollo addizionale legato alla convenzione del Consiglio d'Europa sui diritti dell'uomo e sulla biomedicina che è stata firmata ad Oviedo il 4 aprile del 1997. Successivamente, nel 2004, è intervenuta l'Organizzazione mondiale della sanità per invitare gli Stati membri ad adottare misure volte a proteggere le categorie più fragili, impedendo acquisto e vendita di organi umani per trapianti. In particolare, l'Organizzazione mondiale della sanità invitava e sollecitava gli Stati a porre divieti su tutte le forme di pubblicità, compresa quella elettronica, volte invece a sollecitare mediazioni e cessioni a scopo di lucro di organi umani. In questo momento storico è in corso presso il Consiglio d'Europa la preparazione, in fase ormai avanzata peraltro, di una convenzione dedicata esclusivamente alla costituzione di strumenti internazionali per la repressione del traffico di organi umani. Voglio concludere questa prima parte della mia relazione ricordando e condividendo l'aggettivazione e la connotazione che ha voluto dare il primo firmatario di questo disegno di legge, il senatore Maurizio Romani, che ha parlato espressamente di una forma di neocannibalismo. Se ci pensiamo bene ci rendiamo conto che non si tratta di un esagerazione perché il corpo degli altri viene considerato come una fonte di pezzi di ricambio con la quale prolungare le proprie vite in maniera illecita e criminale, talvolta correndo dietro agli appetiti delle associazioni criminali. Dico questo anche perché il disegno di legge al nostro esame impostava la repressione dal punto di vista penale proprio mirando all'indicazione delle associazioni criminali dedite al traffico di sostanze stupefacenti. Devo dire, però, che nel corso del lavoro in Commissione, durante il quale ha avuto luogo una discussione ampia e un approfondito lavoro da un punto di vista sociale, politico, ma anche tecnico, si è preferito arrivare a normare in maniera più tecnicamente corretta e completa la materia, proprio partendo dalla considerazione che il delitto vero e proprio che si vuole individuare e punire è tecnicamente definito comune perché vuole incriminare la condotta in sé del traffico di organi prelevati da una persona vivente. La formulazione che è stata data è la più ampia possibile, nel senso che viene introdotto l'articolo 601- bis del codice penale e si fa riferimento a «Chiunque, illecitamente, commercia, vende, acquista ovvero, in qualsiasi modo e a qualsiasi titolo, procura organi o parti di organi prelevati da persona vivente». Durante i lavori della Commissione si è discusso anche sul fatto di punire in maniera specifica l'intermediazione. Ora, da un punto di vista tecnico-giuridico, l'abbiamo considerato in Commissione e in questa sede sono stati superati i dubbi avanzati, nel senso che proprio una formulazione letterale tecnica così ampia intende certamente ricomprendere in queste attività anche l'intermediazione. Si dice, infatti, «commercia, vende, acquista o procura a qualsiasi titolo e in qualsiasi modo». Peraltro, per venire incontro alle sollecitazioni di completezza e per evitare, comunque, di avere dubbi all'interprete di dottrina, di giurisprudenza e anche pubblico di qualsiasi amministrazione, compresi gli uffici di polizia, ho inserito proprio questa mattina con l'emendamento del relatore, dopo la parola «procura», l'espressione «o tratta». Ciò in modo che l'articolo viene integrato nel modo seguente: «Chiunque, illecitamente, commercia, vende, acquista ovvero, in qualsiasi modo e a qualsiasi titolo, procura o tratta organi o parti di organi prelevati da persona vivente». Questa formulazione dovrebbe, quindi, soddisfare tutte le esigenze degli interpreti anche del diritto. L'articolo 2, invece, introduce delle modifiche all'articolo 416 del codice penale, proprio per venire incontro alle sollecitazioni dei presentatori del disegno di legge ed anche alla realtà criminale dei fatti. Sappiamo, infatti, come siano ormai le organizzazioni criminali che hanno fatto un business vero e proprio di questo traffico. Per questo sono presenti dei riferimenti specifici, come l'introduzione del riferimento al nuovo articolo 601- bis nell'elenco dei reati per i quali si applica l'aggravante che prevede la reclusione da 5 a 15 anni. Si tratta di una pena piuttosto rilevante - tra l'altro è una pena che ricorderò quando esamineremo gli emendamenti - proprio per far presente che alcuni emendamenti, che vorrebbero aumentare ulteriormente la pena, con le indicazioni di questa fattispecie sono ampiamente coperti proprio per quanto riguarda la gravità sanzionatoria. L'articolo 3 del disegno di legge si occupa, invece, di coordinare l'introduzione di questa nuova disciplina con la norma specifica dell'articolo 22- bis della legge n. 91 del 1999, che ho ricordato all'inizio. Si tratta di una norma che era stata creata per l'impostazione di per sé della normativa da un punto di vista amministrativo e sociale della materia dei trapianti. In questo caso si tratta di una previsione diversa riguardante le sanzioni di natura penale e le fattispecie punitive penali da codice penale vero e proprio. Poi c'è l'articolo 4, l'ultimo del disegno di legge, che si limita a svolgere un ulteriore coordinamento con la legge n. 458 del 26 giugno 1967 in materia di trapianto del rene tra persone viventi. Peraltro, prima di concludere la mia relazione, voglio ricordare che la fattispecie inserita, perché sollecitata anche dalle convenzioni internazionali che ho ricordato all'inizio, è proprio quella relativa alla propaganda, alla comunicazione e al turismo criminale di questo tipo. Questa norma punitiva è stata inserita nel secondo comma dell'articolo 601- bis, che si chiede di introdurre, che letteralmente stabilisce: «Salvo che il fatto costituisca più grave reato, è punito con la reclusione da tre a sette anni e con la multa da euro 50.000 ad euro 300.000 chiunque organizza o propaganda viaggi ovvero pubblicizza o diffonde, con qualsiasi mezzo, anche per via informatica o telematica, annunci finalizzati al traffico di organi o parti di organi di cui al primo comma» di questo stesso articolo 601- bis. È ovvio che con questa indicazione precettiva e sanzionatoria è stato e sarà opportuno coordinare le norme della legge speciale del 1999. Signor Presidente, questa è la mia relazione; per quanto riguarda gli emendamenti, li affronteremo ovviamente in seguito, dopo la discussione generale.
2014-11-27	PD	PuglisiFrancesca	Signor Presidente, rappresentanti del Governo e onorevoli colleghi, la mozione che stiamo per votare intende ricordare l'approvazione, 25 anni fa, della Convenzione internazionale per i diritti dell'infanzia e dell'adolescenza, che abbiamo appena celebrato il 20 novembre. La Convenzione è diventata il trattato in materia di diritti umani con il maggior numero di ratifiche da parte degli Stati e, ad oggi, sono ben 193 gli Stati che fanno parte della Convenzione. Nonostante siano trascorsi 23 anni dalla ratifica italiana della Convenzione sui diritti dell'infanzia e dell'adolescenza, le politiche dedicate dal nostro Paese hanno fatto fatica, in questi anni, a trovare spazio ed ascolto. Voglio ricordare come, alla fine del 2011, dopo aver esaminato il terzo rapporto periodico presentato dal Governo italiano, il Comitato ONU ha rivolto al nostro Paese oltre 50 raccomandazioni per combattere la povertà minorile, le discriminazioni, i divari territoriali e la dispersione scolastica e per migliorare le condizioni di vita dei minori stranieri non accompagnati. L'Italia è infatti agli ultimi posti in Europa negli indicatori principali relativi al benessere e ai diritti dell'infanzia. Non vi sto a ricordare i numeri, perché lo hanno fatto ieri, nel dibattito in Aula, praticamente tutti gli interventi. Si tratta di numeri drammatici sui dati di povertà relativa e assoluta, sulla dispersione scolastica (che dobbiamo dimezzare entro il 2020) e sulla mancanza strutturale di asili nido e servizi scolastici, per poter davvero combattere le disuguaglianze di partenza. Oltre alla povertà relativa al reddito, a me colpiscono moltissimo i dati presentati da molte associazioni non governative sulla povertà educativa dei nostri bambini e dei nostri adolescenti. Negli ultimi 12 mesi il 39,5 per cento dei bambini non ha mai letto un libro; il 33 per cento non ha mai usato un computer; il 19,8 per cento non è mai andato a vedere un film al cinema; il 26,2 per cento non pratica mai sport. Questi bambini e questi adolescenti rischiano di essere davvero i nuovi poveri di domani, ipotecando oggi il loro futuro. Dobbiamo sostenere i bisogni educativi ed è necessario sviluppare - come dicevano bene, appunto, le mozioni del Partito Democratico e anche di altri - un nuovo sistema di welfare per l'infanzia, un intervento di tipo comunitario centrato sulla territorialità e sull'attivazione di un mix di risorse pubbliche e private no profit. Si tratta di risorse anche educative già presenti sul territorio, ma spesso disperse non in rete tra loro e, di conseguenza, non in grado di esprimere tutto il loro potenziale. È per questo che serve un Libro bianco. Noi siamo nel pieno del semestre europeo. Allora, se l'Europa non è solo norme prescrittive e cavilli, ma il destino comune dei nostri figli; se è una comunità di valori, serve più scuola, più educazione, più mobilità europea degli studenti. Soprattutto, se l'istruzione è la leva fondamentale per la crescita, l'inclusione, l'uguaglianza e la libertà, nonché uno dei valori fondanti dell'Unione europea, non può essere considerata tra i costi e i vincoli del Patto di stabilità da rispettare. Proprio l'altro ieri, Papa Francesco a Strasburgo ha chiesto al Parlamento europeo e alla Commissione di operare restituendo la speranza ai cittadini. Ha spronato le istituzione europee a prendersi cura dalla fragilità dei popoli e delle persone; ha esortato a lavorare perché l'Europa riscopra la propria anima buona e ha più volte richiamato nei suoi discorsi la classe politica a non essere indifferente. Ecco, contrariamente a quanto sostiene la senatrice De Petris, questo Governo non è indifferente di fronte ai bisogni delle giovani generazioni. Dopo anni di tagli, in questa legge di stabilità restituiamo risorse alla scuola pubblica per la lotta alla dispersione scolastica, l'apertura delle scuole il pomeriggio, assicurando alle scuole gli insegnanti che servono a far raggiungere agli studenti il proprio successo formativo e scolastico. Diamo un miliardo per il prossimo anno e 3 miliardi dal 2016 come investimento; offriamo alle famiglie con redditi medio-bassi, in modo strutturale, 80 euro come taglio IRPEF direttamente in busta paga (lo stanno ricevendo 11 milioni di italiani) e un bonus bebè che la legge di stabilità prevede come incentivo alla natalità e come contribuzione alle spese per il suo sostegno. Ancora, un assegno di importo pari a 960 euro, che andranno a percepire famiglie con un reddito inferiore ai 90.000 euro (tetto che non vale per le famiglie numerose). Inoltre, ricordo che, lo scorso anno, sempre in quest'Aula, abbiamo dibattuto un'analoga mozione sulla povertà minorile e, come avevamo chiesto all'epoca, questo Governo, il Governo Renzi, dopo la Conferenza nazionale sull'infanzia e sull'adolescenza di Bari dello scorso marzo, il 23 luglio ha insediato il rinnovato osservatorio per l'infanzia e l'adolescenza - voglio ringraziare la sottosegretario Biondelli per il lavoro che sta facendo - insieme a ONG e associazioni nazionali. Come avevamo chiesto nella mozione, il Governo sta realizzando, insieme alle associazioni, il Piano nazionale di azione: un piano che dovrebbe essere definito ogni due anni - questo è l'impegno - e che invece non è stato rinnovato dal 2004 al 2010, mentre l'ultimo copriva il biennio 2009-2011. Tale piano deve favorire il potenziamento e il coordinamento delle azioni svolte dalle pubbliche amministrazioni, dalle Regioni e dagli enti locali. Le priorità trovate insieme all'associazionismo e agli enti locali sono il contrasto della povertà dei bambini e delle famiglie, lo sviluppo dei servizi socio-educativi per la prima infanzia, l'inclusione dei bambini stranieri, delle seconde generazioni, dei minori non accompagnati, il sostegno alla genitorialità e il suo rafforzamento: quindi, non generiche questioni, ma impegni precisi. Cari colleghi, è arrivato il tempo del fare. In questa legislatura, in cui ci siamo assunti in modo trasversale l'impegno e la responsabilità di tirare fuori il Paese dalla crisi, questo Governo ha il dovere di cambiare questo stato di cose; in questa legislatura - riconosciamocelo anche - nell'Aula di questo Senato stiamo lavorando su importanti proposte di legge che stavamo aspettando da molti anni. Sto pensando al disegno di legge - che speriamo approdi in Aula - che ha già passato il vaglio della Commissione giustizia, sulla continuità affettiva dei bambini in affido familiare; al disegno di legge sul sistema integrato di educazione e istruzione 0-6 anni, che è in 7ᵃ Commissione al Senato, a quella sul cyberbullismo, in 1ᵃ Commissione, e ad importanti iniziative legislative sull'educazione dei ragazzi e delle ragazze al rispetto delle differenze. Ecco, stiamo facendo una rivoluzione, passo dopo passo, nell'affermare con forza che nel tempo della crisi le nostre sono le priorità delle famiglie perbene, e nelle famiglie perbene, nel tempo della crisi, si guarda a quanto si ha in tasca e poi, prima di tutto, si pensa ai più piccoli e ai più deboli.
2014-11-27	M5S	LezziBarbara	Signor Ministro, io non posso ritenermi soddisfatta perché lei non mi ha risposto: non ha detto agli italiani se il percorso, nel solco delle regole europee, è fattibile. Ha detto, tra l'altro, che si sta diminuendo la spesa e si stanno riducendo le entrate. Non è così: noi stiamo soltanto spostando dei fondi da una parte all'altra. Abbiamo detto alle imprese che avremmo diminuito del 10 per cento l'IRAP per tutte le imprese, ma abbiamo cambiato idea e stiamo riducendo l'imposta per una parte che darà vantaggio solo alle grandi imprese. Io avrei voluto, invece, un atto di coraggio. Se, come ho detto prima, andassimo tutti a riscrivere le regole - tutto il Paese lo chiede - e se fosse tutto il Parlamento a chiederlo, dovremmo essere ascoltati, visto che non siamo l'ultima ruota del carro dell'Europa. Se invece continuiamo a dire una cosa e ad accettare poi gli «zero virgola» - perché di questo si tratta - l'Italia non riuscirà a venire fuori dal pantano. Ministro, lei sa benissimo - lo sa molto meglio di me - come sta il bilancio dello Stato e che anche le dismissioni, com'è già avvenuto per quelle del 1991 e del 1995, andranno a coprire gli squilibri, non impattando, invece, sul debito pubblico. Sono certa che su questo, purtroppo, non può smentirmi.
2014-12-02	M5S	EndrizziGiovanni	Signor Presidente, colleghi, se lo chiamiamo jobs act sembra quasi una medicina ma il provvedimento al nostro esame non è una medicina: al massimo è un placebo, uno di quei finti rimedi, che però suggestionano il paziente, che per un po' si sente meglio. Se lo chiamiamo con il suo vero nome, ovvero delega lavoro, questa norma svela tutta la sua pochezza e i vizi costituzionali che nasconde. Essa non produrrà lavoro, semmai produrrà nuove norme sul lavoro. Si è voluto lo scontro sulle tutele dei lavoratori per mero interesse elettorale, per pagare cioè un conto al socio di centrodestra. Le piccole imprese, che sono il tessuto dell'economia italiana, dicono che a loro l'articolo 18 non crea problemi e lo dicono anche le medie imprese e le multinazionali. Sono altri i problemi che frenano gli investimenti e le assunzioni in Italia. Ora il Governo ha fatto parzialmente marcia indietro sul licenziamento senza giusta causa e l'opposizione interna del Partito Democratico canta vittoria. Ma quale vittoria? Ascoltate gli imprenditori: il lavoro si crea se si eliminano le tasse come l'IRAP, che penalizzano gli investimenti e le assunzioni, ma ancor più se ripartono i consumi. Gli imprenditori ci dicono che, se nessuno compra, falliranno con i magazzini pieni. Il Movimento 5 Stelle ha presentato le proposte per sopprimere l'IRAP, ma sono sempre state respinte e, va detto, le coperture finanziarie avevano avuto l'ok dalla Commissione bilancio. L'ex sottosegretario Fassina, che oggi è critico con il Governo, proprio un anno fa bocciò la nostra proposta di eliminare l'IRAP per le aziende sotto i dieci dipendenti, e poi perfino per quelle sotto i cinque dipendenti: i soldi c'erano, ma lui disse che la contrarietà era politica. Non se ne rallegri Renzi, il cui Governo ha sempre respinto le nostre proposte e solo da poco ha dato una sforbiciatina all'IRAP. Il nodo vero, comunque, sono i consumi: non stiamo parlando del consumismo, ma della possibilità di compiere spese essenziali, che le famiglie non hanno più. Ci sono 303.000 famiglie, più di un milione di persone, sotto la soglia di povertà. L'Europa ci chiede da anni di introdurre il reddito di cittadinanza, ma, tra quelle che aspirano ad essere grandi Nazioni, siamo gli unici a non averlo introdotto. Abbiamo oggi una forte carta da giocare: il reddito di cittadinanza viene finalmente calendarizzato in Commissione lavoro e noi abbiamo l'onere di rispondere alla gente, che chiede se sia vero che costa così tanto. Avviare il reddito di cittadinanza costa 17 miliardi di euro, però abbiamo indicato dove prendere queste risorse: intervenendo su sprechi e privilegi e prevedendo una tassa riparatoria sul gioco d'azzardo, che impoverisce le famiglie, il divieto di cumulo per le pensioni d'oro, il taglio alla consulenze e agli stipendi d'oro nelle società e nelle amministrazioni pubbliche. È una misura, poi, che immediatamente riduce il suo stesso costo, perché, se tante persone possono recuperare dignità e possibilità di spesa (cibo, vestiti, libri, manutenzione dell'auto e della casa, qualche piccolo investimento per il risparmio energetico), su 17 miliardi 3,5 rientrano sotto forma di IVA. Poi c'è il gettito fiscale dalle aziende che producono quei beni; sono tasse sane, perché nascono da nuovo lavoro e da nuove commesse, finalmente. Ci sarà poi una ripresa delle assunzioni, dunque meno disoccupati e meno persone che chiederanno di usufruire del reddito di cittadinanza. Ecco da dove nasce il nuovo lavoro. Era anche nel programma di Matteo Renzi: ma cosa ha fatto in questo senso? 80 euro dati a chi un reddito di lavoro ce l'ha, sotto i 1.500 euro, che però - è un dato CISL - vengono presi con nuove tasse che ricadono sui redditi ancora più bassi. Un aumento di tassazione, in tempi di recessione, porta ancora più recessione, depressione fiscale e deflazione. E Dio non voglia che si aumenti l'IVA - come sento dire - al 25,5 per cento! È venuto il momento di far finire questa politica da cameriere, che cambia le posatine in tavola, ma nel piatto non mette niente. E deve finire l'occupazione abusiva del potere legislativo da parte di un Governo che pensa solo alla propria sopravvivenza. Torniamo alle parole: delega lavoro. In base all'articolo 76 della Costituzione: «L'esercizio della funzione legislativa non può essere delegato al Governo se non con determinazione di principi e criteri direttivi» - stringenti - «e soltanto per tempo limitato e per oggetti definiti». Il Governo invece presenta di iniziativa propria la delega che vuole ricevere dal Parlamento, la emenda e ci pone la fiducia. A questo proposito, signor Presidente, visto che alcuni dicono che arriverà la «signorina buonasera» a chiedere la fiducia, allora io chiedo a lei di sospendere i lavori fintanto che la Giunta per il Regolamento avrà finalmente stabilito se qui dentro - e siamo in Senato - abbia la priorità l'Assemblea nel chiedere il non passaggio agli articoli o il Governo nel porre la fiducia, spegnendo anche la minima possibilità di emendare questo testo!
2014-12-02	M5S	PagliniSara	Il reddito di cittadinanza - che è l'unica cosa certa che l'Europa ci chiede - a quest'ora avrebbe già salvato le persone e l'economia del Paese.
2014-12-02	PD	TocciWalter	Signor Presidente, onorevoli senatori, è venuto a mancare Silvano Andriani, senatore della Repubblica, stimato esponente della sinistra italiana e valente studioso di politica economica. Ci uniamo alla commozione che il Presidente della Repubblica ha espresso ieri con parole affettuose e piene di vividi ricordi. Poche ore fa, a Tor Vergata lo hanno salutato gli amici ancora sgomenti per la notizia inaspettata. Per sua volontà nulla si era saputo della malattia e nessuna parola è stata pronunciata nella camera ardente. Ha cercato anche nella morte quella sobrietà riflessiva che lo ha accompagnato nella vita. Sia in privato che in pubblico Silvano è sempre riuscito a mettere in tensione creativa tutte le differenze tra la ritrosia e la socievolezza, tra la necessità e la bellezza, tra il rigore e l'invenzione, tra la coerenza di partito e quello spirito libertario che in gioventù aveva attinto alla sorgente di Lelio Basso. Forse non avrebbe voluto neppure questa mia commemorazione. Mi sembra quasi di sentire il suo rimprovero mentre parlo a voi, cari colleghi, ma credo valga la pena, ancor di più in questi tempi difficili, onorare la memoria di un uomo politico che ha servito il Paese con sapienza, lungimiranza e onestà. Silvano Andriani ha rappresentato il Partito Comunista Italiano in questa'Aula del Senato, cercando sempre un confronto leale con le altre parti politiche. Da ricordare sono i suoi dibattiti in Commissione bilancio, con l'allora ministro Beniamo Andreatta: così diversi tra loro per le matrici culturali e per i ruoli di maggioranza e di opposizione, eppure così vicini per la medesima curiosità verso il cambiamento del Paese. Correvano gli anni Ottanta, quel decennio di passaggio tra una ripresa del vitalismo produttivo e il conservatorismo dell'oligarchia finanziaria. Andriani sapeva cogliere i nessi tra politica industriale e dimensione finanziaria, non solo nell'attività parlamentare, ma soprattutto nell'attività di ricerca del Cespe, che sotto la sua direzione fece crescere una nuova generazione di economisti. Questa attenzione ai nessi gli ha consentito di prevedere, prima degli altri, negli anni Duemila, la grande crisi che ancora ci attanaglia. È impressionante rileggere oggi il suo libro, pubblicato nel 2006, sull'ascesa della finanza, in cui - appunto - prevede con un anno di anticipo la crisi, proprio a partire dalle cause reali che riguardano l'eccesso di disuguaglianza e il debito privato, che rimpalla su quello pubblico. La stessa attitudine, negli anni Settanta, da dirigente del PCI toscano, lo aiutò a superare il paradigma dell'arretratezza e a vedere la nascita di nuovi distretti industriali. Incrociando gli studi della scuola di Becattini, si creò una circolazione virtuosa tra invenzione imprenditoriale, coesione sociale, elaborazione culturale e politica locale. Qualcosa di analogo avvenne anche nelle Regioni bianche della terza Italia e questa economia del territorio è stata forse la nostra innovazione più ammirata nel mondo: così le vere riforme si fanno in Italia, mai per editto, sempre quando una politica consapevole di non poter fare tutto da sola aiuta i riformatori che, nella società, già vanno facendo qualcosa di buono. Nella curiosità per i distretti non gli fece velo la sua formazione macroeconomica, maturata nella grande stagione della programmazione ai tempi del miracolo economico. Aveva studiato alla scuola di Claudio Napoleoni e della Svimez, allora una finestra aperta sul mondo, da cui entrava l'aria fresca del riformismo del New Deal e dell'esperienza scandinava. Aveva iniziato la sua militanza nella CGIL, che in quei tempi - forse i giovani di oggi non lo sanno - aveva una cultura riformista più avanzata dello stesso PCI. Ricordo che quando Silvano mi raccontava di quegli anni, gli si illuminavano gli occhi, non per una decadente nostalgia. Sapeva bene che gli obiettivi e le tecniche di quella programmazione non erano e non sono assolutamente proponibili nel mondo di oggi, ma, per dare una nuova ambizione all'Italia, diceva, avremmo tanto bisogno di ricostruire quell'energia intellettuale e politica che si creò allora nell'incontro tra le migliori risorse culturali del Paese: dal cattolicesimo di Pasquale Saraceno, al riformismo socialista di Riccardo Lombardi, ai tecnici formati da Francesco Saverio Nitti, molto più appassionati dei tecnocrati di oggi, fino alla sensibilità popolare di un Giuseppe Di Vittorio (il suo Piano del lavoro era tornato negli ultimi scritti di Silvano, non come consolazione, ma come pensiero per il futuro). Conservo con grande affetto la sua ultima e-mail : mi raccomandava di non chiuderci sulla difensiva come sinistra italiana, ma - anzi - di proporre noi una nuova idea dell'impresa, non più basata solo sul valore degli azionisti, ma pienamente responsabile rispetto a tutti i portatori di interesse, ai lavoratori prima di tutto, ai consumatori ed alla qualità ambientale. Soprattutto ci invitava sempre a leggere l'economia come una scienza storica e sociale, che non serve solo a fare i compiti a casa, ma a tracciare una strada nuova per il destino dell'Italia e dell'Europa. Era sempre più avanti e non sempre siamo riusciti a stargli dietro. Da qui sono venute, forse, incomprensioni e, forse, mancati riconoscimenti per il suo valore. Salutiamo allora Silvano Andriani con una certezza, un dubbio ed un impegno. Con la certezza di avergli voluto bene; con il dubbio di non averlo compreso fino in fondo; con l'impegno di cercare ancora nel suo pensiero e di additare ai giovani il suo esempio di uomo che ha onorato la politica e la cultura italiana.
2014-12-03	LN	DivinaSergio	Che il Governo si raccordi! Se non vogliamo far chiudere tutto il sistema produttivo, dobbiamo partire da lì per far funzionare la macchina organizzativa, che sono le aziende, che sono le imprese. Se si affossa l'impresa, non servirà il jobs act, perché nessuno assumerà più nessuno. Qui si inizia con il piede sbagliato. Ci si dovrebbe chiedere come si fa ad assumere le persone. Il Governo dice invece: come facciamo a licenziare più facilmente le persone? Andate fuori di qua, pochi metri fuori dal Senato, e chiedete ai sindacati cosa pensano e che tipo di partecipazione hanno avuto nell'elaborazione di questo testo, che è completamente privo di centro, anacronistico. Oggi il problema non è licenziare: oggi il problema è trovare un modo perché le imprese possano assumere. Un Ministro ci ha detto che è stata fatta una norma grazie alla quale chi assume i giovani per tre anni sarà defiscalizzato e non pagherà oneri. Non è una brutta norma, ma è una norma che non serve a niente, perché le imprese non assumono; anche se i giovani costassero zero, le imprese non possono assumere. Servono politiche industriali, politiche a sostegno e vorrei dire anche, in questo momento, politiche keynesiane. Sostituiamo la domanda privata, che non esiste, con domanda di lavoro e domanda di opere pubbliche. È inutile andare a fare gli sciacquini, anzi gli zerbini in Europa. In Europa si va e si dice che, con l'austerità, la prima a chiudere sarà l'Italia, ma dopo l'Italia seguiranno tante altre Nazioni. Usciamo dalle politiche di austerità, che, come abbiamo visto, non servono assolutamente, se non ad indebolire ancora di più il nostro sistema. E noi, come italiani, dobbiamo aggiungere: se l'euro è tarato su quello che era il marco, se l'euro è tarato sull'economia tedesca, non può andar bene la stessa moneta per un'economia messa sul tappeto, messa all'estremo, messa alla gogna, cui forse rimane ancora qualche anelito. Non va bene l'euro‑marco per un'economia in ginocchio qual è l'economia italiana; abbiamo il coraggio di dirlo. Tutti gli economisti, sette premi Nobel, dicono che un euro così forte per un'economia così debole è un massacro. E noi lo vediamo: abbiamo gli euro pesanti in tasca e andiamo a comperare prodotti convenientissimi provenienti dall'estero, perché, se li comperassimo in Italia, compereremmo esattamente la metà di quei prodotti. È conveniente comperare all'estero; ma, a forza di comperare all'estero, non produciamo più nulla in Italia. E cosa sopravvive del sistema produttivo-economico italiano?
2014-12-03	LN	DivinaSergio	Ma il genio di Renzi, in questo momento in cui dovrebbe essere sostenuta la produzione italiana, ha deciso di ossequiare le sanzioni europee. Quelle poche aziende e imprese strutturate che riuscivano ad esportare sul mercato russo oggi si vedono bloccata anche quella possibilità. Esportavamo frutta, verdura, carne, latticini; un respiro per l'economia agroalimentare italiana, che invece è stata bloccata, perché noi dobbiamo sanzionare la Russia, dal momento che l'Europa ci ha detto che dobbiamo allinearci alle sanzioni europee. Benissimo. Chi ci ha rimesso? Il Paese che abbiamo sanzionato o noi, i sanzionanti? Economia a terra e poche esportazioni, anche quelle decapitate. Dall'altra parte, la Russia non sta ad aspettare che l'Italia cambi opinione e posizione o che l'Europa si ravveda. Ha guardato ad oriente e ha fatto un contratto con la Cina, in base al quale la Russia cede gas e petrolio, di cui la Cina ha bisogno, essendo un Paese in grandissima espansione, in cambio di tutti quei prodotti agroalimentari che noi abbiamo deciso di mettere al bando e di sacrificare.
2014-12-03	LN	DivinaSergio	Per inciso, noi importiamo il 49 per cento del gas dalla Russia; il 49 per cento non è il 50, ma è comunque quasi la metà del gas che arriva e che viene consumato dalle famiglie e dal nostro sistema imprenditoriale. Putin giustamente dice: se proprio l'Europa ha deciso di farci la guerra, noi giochiamo con le nostre armi e il South Stream, progettato per arrivare in Italia e in Austria, avrà altre destinazioni. Uno dovrebbe iniziare a massaggiarsi la testa e a mettersi le mani nei capelli. Invece il nostro presidente Renzi cosa risponde? Risponde che, tutto sommato, South Stream per noi non è strategico. Ministro Poletti, lei mi sembra una persona ragionevole: dia un po' la sveglia a Renzi.
2014-12-03	LN	MuneratoEmanuela	Detto tutto ciò, secondo il vostro premier Renzi, con questa riforma ci sarà la grande ripresa. I nostri imprenditori non avranno più alibi e cominceranno ad assumere à gogo, occupando magari anche tutti i clandestini che ogni giorno sbarcano sulle nostre coste. Caro Presidente del Consiglio, secondo lei le nostre aziende non delocalizzeranno più solo perché abbiamo tolto dei diritti ai lavoratori? Se questo è veramente il suo pensiero, Signor Presidente del Consiglio, mi preoccupa molto perché mi sembra di capire che secondo lei la colpa della crisi in cui ci troviamo è di chi lavora per 1.000 euro al mese! Non è togliendo le ferie ai lavoratori, e magari cancellandogli anche la tredicesima, che l'Italia diventa la Nazione numero uno in Europa!
2014-12-03	LN	MuneratoEmanuela	Signor Presidente, onorevoli colleghi, il mio intervento sarà breve, ma non sarà solo una semplice dichiarazione di voto, bensì una vera dichiarazione di guerra contro questa riforma. Una dichiarazione preparata e condivisa con centinaia e migliaia di persone incazzate, che noi della Lega Nord ogni settimana incontriamo sul territorio. Signor Ministro, per «persone» non intendo parlamentari che dicono che con 80 euro si fa la spesa per due settimane o europarlamentari che ci fanno l'elenco di quante volte vanno dall'estetista o Ministri che ultimamente vediamo a banchetti con capiclan mafiosi, ma persone preoccupate: uomini, donne e giovani disoccupati, esodati e famiglie in difficoltà. La cosa più triste è vedere come vi siete ridotti voi, senatori del Partito Democratico: voi, che sotto una bandiera rossa con falce e martello vi siete sempre erti a difendere il mondo dei lavoratori. Almeno questo ci avete fatto credere. Tra di voi c'è anche chi ha un'importante storia sindacale alle spalle; e da veneta non posso non citare Giorgio Santini, dirigente sindacale da quando aveva 23 anni: arrivato alla pensione, ha staccato il biglietto per il Parlamento. In pratica, non ha mai lavorato.
2014-12-03	M5S	BulgarelliElisa	Invece, approviamo questa legge delega (che porterà uno spostamento di pochi punti percentuali) e andiamo anche a dire all'Europa che si tratta di una manovra fondamentale, perché sarà uno dei cardini della rivoluzione che ci sarà in Italia.
2014-12-03	M5S	CatalfoNunzia	L'aspetto paradossale di tutta questa vicenda è il fatto che il Governo presenta questo disegno di legge come misura per rilanciare l'economia italiana: si usa un appellativo molto sofisticato e molto british, come « jobs», ma nella realtà fattuale, di jobs, cioè di posti di lavoro, il provvedimento ne porterà pochi o nulla, anzi accentuerà il lento declino dell'economia italiana. Prendiamo i dati più recenti dell'ISTAT sulla situazione della forza lavoro in Italia. Sembra di leggere un bollettino di guerra: il Ministro e noi tutti lo conosciamo bene. La disoccupazione tocca il livello record del 13,2 per cento, in aumento dello 0,3 per cento rispetto al mese precedente, un dato mai così alto dal 2004 ad oggi. Rispetto al mese di settembre l'occupazione è diminuita di 55.000 unità. Ovviamente per i giovani il tasso di disoccupazione si alza ulteriormente. I numeri sono sotto gli occhi di tutti. Questo Governo non è stato in grado neanche di impiegare bene quelle poche risorse che venivano dall'Europa e che avrebbero potuto dare un respiro, seppur piccolissimo, ad alcuni dei giovani italiani disoccupati. Parlo del programma Garanzia giovani e mi rivolgo a tutti coloro che ne hanno parlato in quest'Aula. La Commissione lavoro è ben al corrente del fatto che il programma Garanzia giovani, in Italia, è un fallimento: nulla è stato messo in atto dalle Regioni.
2014-12-03	M5S	CatalfoNunzia	Signor Presidente, signor Ministro, colleghi, inizio col dire che questa non la chiamerei una riforma, perché per fare e attuare una riforma vera bisogna investire risorse finanziarie, in capitale umano, nel sociale; bisogna aiutare coloro i quali in questo momento in Italia non riescono né a lavorare né a vivere. Oggi ci apprestiamo a votare, per la seconda volta in quest'Aula, la legge delega con un testo che nei fatti è identico a quello approvato dal Senato due mesi fa. Il giudizio del Movimento 5 Stelle sull'impianto della legge delega non può che confermarsi profondamente negativo. Nel testo rimangono le criticità circa il livello delle tutele garantite ai lavoratori a cui non si applicherà l'articolo 18 e la totale discrepanza tra gli obiettivi che il disegno di legge delega si propone di raggiungere e le misure messe in campo dal jobs act, le quali risultano totalmente inadeguate e controproducenti. Rimane e si rafforza lo storico dualismo all'interno del mercato del lavoro: il meccanismo infatti che prevede per i neoassunti la possibilità, in caso di licenziamento economico, di usufruire solo dell'indennizzo economico, farà frammentare ancora di più il nostro mercato del lavoro (che io chiamerei non più mercato, ma mondo del lavoro); non vi sarà solo la storica dicotomia tra atipici e tipici, perché essa sarà affiancata da quella creata da questa delega, la differenza tra neoassunti e lavoratori storici, con pesanti conseguenze in tema di turnover e di mobilità aziendale. Il Governo, quindi, che a parole punta ad abbattere le barriere presenti nel nostro mercato del lavoro, oggi di fatto ne innalza un'altra. Rimangono poi le ben note carenze strutturali dell'impianto della legge delega, che in questa sede mi preme ribadire. In primo luogo, non si investe in servizi per l'impiego e in politiche attive, come è evidente nel disegno di legge di stabilità. Non possiamo dire che stiamo perseguendo o cercando di adeguarci all'Europa, in quanto gli Stati membri, quando hanno fatto delle vere riforme del lavoro, hanno investito grandi risorse finanziarie. Ancora, questo provvedimento agisce sul costo del lavoro attraverso la possibilità di demansionamento e quindi di riduzione della retribuzione del lavoratore; introduce i controlli a distanza; allarga la possibilità di ricorso al lavoro accessorio; abbassa le tutele contrattuali senza garantire efficaci tutele nel mercato; non prevede l'investimento in politiche fiscali e sociali di sostegno al reddito per i meno abbienti. A tale riguardo devo necessariamente contraddire il senatore Pagano, il quale ha dichiarato che la delega prevede un sostegno alla povertà. Nella legge delega questo è previsto come criterio generale, ma nel disegno di legge di stabilità non si trova nulla del genere
2014-12-03	M5S	MorraNicola	Questa appassionata esortazione alla memoria e al ricordo mi ha fatto venire in mente parole che lo stesso Matteo Renzi ad aprire 2012 - post Christum natum, non avanti Cristo - diceva in uno studio televisivo, per l'esattezza ospite da Santoro. Cosa diceva Matteo Renzi? Esattamente questo: «Non c'è un solo imprenditore italiano che ponga l'articolo 18 come un problema. Perché, mi dicono, c'è un problema di burocrazia, di tasse, di giustizia, non dell'articolo 18. E non ho mai trovato neanche un ragazzo, precario, che mi abbia detto: "Sogno l'articolo 18". Per quello che mi riguarda l'articolo 18 è un problema mediatico». Questo era Matteo Renzi. È ovvio che non tutto può essere ricondotto all'articolo 18, perché bisognerebbe anche ricordare l'articolo 13 e l'articolo 4; a me piacerebbe ricordare anche l'articolo 31 dello Statuto dei lavoratori, quello che veniva citato ieri in un articolo di Marco Lillo e che permette al nostro Presidente del Consiglio e ad altri politici di potersi avvantaggiare da un punto di vista previdenziale, forse facendo un danno a tutti i lavoratori che onestamente intraprendono la via della politica, dovendo essere giustamente tutelati e non arrivando a questa contribuzione in maniera privilegiata. Ma tant'è. C'è chi lavora nell'azienda di famiglia e chi invece il lavoro se lo va a cercare sudandoselo, magari superando anche dei concorsi, senza avere un rapporto di lavoro che, dopo essere stato di collaborazione, ad 11, 8 o 7 giorni prima della candidatura a Presidente della Provincia di Firenze si trasforma, diventando un contratto di lavoro a tempo indeterminato con funzioni dirigenziali. Il punto è che stiamo recependo in toto delle indicazioni che i poteri finanziari internazionali ci hanno rivolto nella famosa estate del 2011, quindi di tre anni fa, con una lettera che doveva essere riservata, ma che è stata pubblicata. Noi stiamo comprimendo sempre di più il costo del lavoro perché dobbiamo essere il futuro Paese dell'ex Europa occidentale in cui le aziende di altri Paesi potranno delocalizzare le loro produzioni, continuando quel processo per cui dovranno essere i lavoratori - e soltanto loro - a pagare il conto di un sistema che ha fatto bancarotta e che è fallito. Non si può infatti riversare soltanto sull'anello debole il cancro che ha rovinato l'intera catena. Noi non investiamo più - come si dovrebbe - in innovazione, in tecnologia e in cultura e pertanto la nostra obsolescenza produttiva, la nostra incapacità di fronteggiare la sfida della competitività legata all'innovazione pressano affinché si produca quel risparmio, scaricandolo soltanto sui più deboli, sugli ultimi, su quelli che non hanno voce, cioè sui lavoratori. Questa riforma sarà presentata, come fanno molti di coloro che siedono anche alla mia sinistra - mi riferisco agli amici del Gruppo Nuovo Centrodestra - come una riforma epocale; in realtà sarà l'ennesima riforma mancata, perché non produrrà alcunché di positivo e, se qualche effetto lo avrà, sarà soltanto per peggiorare le condizioni dei lavoratori, precarizzandole ulteriormente, perché non è questa la soluzione dei problemi, non è questa la flessibilità intelligente. Questa è solo un'ulteriore riduzione verso la schiavitù di una figura che modernamente si è imposta come lavoratore. PRESIDENTE. La invito a concludere il suo intervento, senatore. MORRA (M5S). Ma voglio anche rivolgermi ai colleghi che siedono sui banchi alla mia destra e, quindi, ai colleghi del PD. Ieri ho letto alcune dichiarazioni di D'Attorre, il quale si lamentava del fatto che la fiducia non solo viene chiesta troppe volte, ma finanche su una legge delega. È inutile ragionare sulla fiducia come un istituto che comprime le libertà parlamentari ed offende la dignità di parlamentari, che non sanno più replicare e accettano tutto pur di mantenere in vita una maggioranza che sopprime in radice ogni dignità a questo Parlamento. Desidero ricordare delle cifre. PRESIDENTE. Senatore Morra, la prego di concludere. È ormai finito il tempo a sua disposizione. MORRA (M5S). La ringrazio, Presidente. Siamo arrivati alla ben ventinovesima fiducia su 55 leggi approvate da questo Governo. Se si tolgono le leggi di ratifica, siamo a 74,3 per cento di fiducie richieste. A questo punto rivolgo un invito al nostro Presidente di fatto, e cioè al presidente del Consiglio Matteo Renzi: piuttosto che trasformare il Senato in altro, chiuda proprio il Parlamento. Forse con quello che si risparmierà, si potrà dare qualche risorsa al lavoro. Almeno, in questo modo, si avrebbe rispetto nei confronti dei lavoratori, visto che non lo si ha nei confronti della democrazia parlamentare.
2014-12-03	PD	ParenteAnnamaria	Signor Presidente, signor Ministro, colleghe e colleghi, pensiamo che nessun'altra riforma tocchi nel profondo la vita di un Paese come quella del lavoro: tocca la vita delle persone che cercano lavoro, di chi lo perde, di chi vuole migliorare la propria condizione lavorativa; tocca la vita delle imprese, della loro possibilità di reggere in un mondo del lavoro molto competitivo e le loro opportunità di crescere; tocca, infine, anche le politiche pubbliche di un sistema Paese, a cominciare dal sistema scolastico. Pensiamo alla portata fortemente innovativa di una diversa concezione degli ammortizzatori sociali, della riduzione delle tipologie contrattuali in un momento di grande precariato, della realizzazione di un sistema efficiente di sostegno all'occupazione e del rendere semplici le regole del lavoro. A me piace più usare l'espressione «rendere semplici» che parlare di semplificazione. Inoltre, la delega lavoro non è un intervento isolato, è frutto di un disegno complessivo, di una visione di insieme che mette al centro il lavoro. Cos'altro sarebbero altrimenti l'intervento sull'IRPEF, la riduzione delle tasse sul lavoro, gli 80 euro e l'intervento sull'IRAP? È una scelta politica precisa del Governo, in un mondo così difficile, ridurre le tasse sul lavoro anche a condizioni economiche date. E che cos'è, se non una visione d'insieme, sostenere la delega lavoro con la stabilità, con sgravi fiscali a chi assume a tempo indeterminato e con risorse economiche. Concordo pienamente con chi ha detto che le risorse sono e saranno fondamentali perché questa sia una riforma vera. Una visione d'insieme è testimoniata anche dalla battaglia che il nostro Premier sta compiendo in Europa per avere risorse per una politica di investimenti, perché la crisi che stiamo vivendo è europea. Battaglia che si sta conducendo per realizzare politiche della crescita, come ha ricordato il Ministro, perché solo con la crescita si allarga la base occupazionale ed entrano più persone nel mondo del lavoro, soprattutto giovani. Una visione d'insieme che è contenuta anche in interventi del Governo, come il sostegno al made in Italy o come una norma, su cui forse nessuno di noi ha posto tanta attenzione, contenuta nello sblocca Italia, sulla funzione sostitutiva del Governo nel caso in cui i Comuni e le Regioni non spendano risorse. Non spendere soldi pubblici è uno scandalo. Ci scandalizziamo per la corruzione dei politici ed è giusto che sia così, ma altrettanto scandaloso è che in Italia non spendiamo soldi europei. Signor Ministro e onorevoli colleghi, l'Italia ha bisogno di virtù, ed è senz'altro una virtù saper spendere le risorse europee in un momento di crisi economica ed occupazionale così forte. Dobbiamo avere politici volti al bene comune, dirigenti funzionari della pubblica amministrazione che non tengono nei cassetti autorizzazioni e pratiche. L'Italia ha bisogno di virtù per rinnovare l'intero sistema. Penso alla necessità che avremo di digitalizzare l'intero sistema produttivo italiano: occorre per questo uno sforzo di programmazione e la capacità di lavoratori e lavoratrici di prepararsi. È fondamentale avere cura del capitale umano, perché la vera tutela che noi potremo avere per i nostri lavoratori è dotarli di competenze. La delega mette una base su questo. La maggiore tutela sarà questa. Il mondo del lavoro (non cito altre cifre perché le ricordiamo tutti, e qui non dobbiamo dare cifre, ma risposte) dal 2008 ad oggi ha perso più di 2 milioni di giovani. È per questo che la ratio profonda della delega è creare un terreno favorevole di accesso al lavoro per nuovi assunti, soprattutto a tempo indeterminato, e l'impegno a non lasciare solo nessuno in tutto l'arco della vita lavorativa. Avere inoltre norme diverse per nuove assunzioni, senza intaccare le regole per chi già lavora, è nel pieno rispetto dell'articolo 3 della Costituzione. Ieri abbiamo votato le pregiudiziali di costituzionalità che non hanno fondamento su tale questione, perché le regole che stiamo approvando per raggiungere uguaglianza sostanziale delle condizioni di lavoro sono pienamente rispettose del dettato costituzionale. Questo è tanto più necessario proprio in un mondo in cui si stanno accentuando le disuguaglianze. Le disuguaglianze ci sono già: tra generazioni, tra territori, tra gli inclusi e gli esclusi dal lavoro. Ci sono già! Come si fa a non vedere, a non sentire che ci sono già ragazzi o ragazze con finta partita IVA che non hanno diritti, c'è già chi vaga da un contratto a termine all'altro senza avere un sostegno al reddito!
2014-12-03	PD	PezzopaneStefania	Ma ci rendiamo conto che troppe volte, quando abbiamo trovato le risposte, ci hanno già cambiato le domande? Forse questa è già una di quelle occasioni in cui, mentre troviamo le risposte, le domande del Paese sono già diventate altre. Viviamo così, in questo assurdo Paese, sempre in ritardo. Oggi, mentre approviamo questa delega, qualcuno si accorge che ci sono delle iniquità; altri si accorgono che c'è la disoccupazione; altri ancora convengono che i giovani disoccupati siano troppi, come se non ci fosse una storia delle ragioni, delle questioni grandi, a volte più grandi di noi. Qualcuno sostiene magari che questi problemi nascano proprio con la delega. In realtà, questa è una riforma necessaria, e saranno i dettagli dei decreti delegati a specificare e scrivere il vero e complessivo jobs act. L'Italia ha bisogno delle riforme; ne hanno bisogno i giovani e i soggetti più deboli. Siamo un popolo e un Paese a volte intorpidito, e non sarà svegliato da un infausto mix di rabbia, qualunquismo ed esasperazione, non certo utile a rafforzare le fila di certi massimalismi di una parte della nostra sinistra; ad avvantaggiarsi di questo clima saranno le aree della demagogia razzista e populista. Ma così è: si preferisce esasperare i toni per un po' di visibilità e per trascinare anche il sindacato in una contesa politica, piuttosto che guardare al merito della riforma. Auspicabile e necessario - mi rivolgo al Ministro e al Sottosegretario - è invece un dialogo positivo tra Esecutivo, sindacati e imprese su come aumentare la produttività del Paese, e come aumentare le occasioni di lavoro. Ho sentito infatti improvvisati difensori dei diritti e dei sindacati, gli stessi che abbiamo sentito inveire contro i sindacati nell'ultima campagna elettorale. Chiedo: ma avete mai conosciuto qualche giovane o qualche disoccupato che è andato via dall'Italia per cercare altrove l'articolo 18? Io non ne conosco di questi giovani; io conosco giovani che vanno via con le lauree e con i master a cercare un lavoro, qualsiasi esso sia, a volte nero e precario. Cosa raccontiamo a questi ragazzi? Che cosa stiamo difendendo? Su cosa ci stiamo arroccando? Sull'articolo 18 o non invece sulle nostre resistenze ai mutamenti? Questa riforma è urgente, altroché. Sono stati citati i dati: al 42,9 per cento è il tasso di disoccupazione giovanile. È altissimo, troppo alto, non possiamo permettercelo. Tra i quindici e i ventiquattro anni sono 698.000 i disoccupati e 3,2 milioni è il numero complessivo dei disoccupati. Di fronte a questi numeri enormi, non possiamo rimanere ostaggio di divisioni. Stiamo giocando una partita più grande di noi e dobbiamo averne la consapevolezza. Chiudere la riforma entro l'anno restituisce un po' di credibilità all'Italia. Con le nuove regole dell'impiego e la contemporanea decontribuzione dal 1° gennaio per chi assume a tempo indeterminato diamo un segnale di fiducia non solo alle imprese che intendono creare lavoro ma anche a chi lo cerca. La riforma delega che approviamo cammina mentre nella legge di stabilità saranno disponibili nuove risorse per chi perde il posto di lavoro. Questa delega ha un suo equilibrio che non va snaturato; toccherà poi ai decreti attuativi, che saranno il vero cuore della riforma, entrare ancor più nel merito di alcune questioni. Banale e sciocco ridurre quindi tutto il dibattito alla questione dell'articolo 18. La legge delega ha infatti raccolto una sfida più grande: costruire un mercato del lavoro nuovo. Infatti la delega prevede anche l'armonizzazione dei sussidi di disoccupazione, la riorganizzazione delle politiche attive, la creazione di un salario minimo legale, oltre all'estensione della tutela della maternità. Inoltre, prevede una riorganizzazione del sistema dei centri per l'impiego, attraverso l'Agenzia nazionale per l'occupazione, e non dimentica il personale proveniente dalle amministrazioni o dagli uffici soppressi o riorganizzati. La delega restituisce equità ad un sistema profondamente iniquo. In Italia ci sono 8 milioni di dipendenti a tempo indeterminato protetti dall'articolo 18 nelle aziende private e 9 milioni di lavoratori a tempo determinato e con partita IVA più facilmente licenziabili che in qualsiasi altro Paese. Inoltre, voglio sottolineare come aspetto estremamente positivo che la conferma degli 80 euro mensili prevista nella legge di stabilità per i redditi fino a 26.000 euro, insomma gli 80 euro netti, sono molto più di un rinnovo del contratto. Questo è un segno concreto e positivo. La delega lavoro è qualificata come collegato alla legge di stabilità - come diceva, nell'esordio della discussione, il collega senatore Ichino - con conseguenze tutte positive, ma che ci spingono a concentrarci nel lavoro in pochissimi giorni. Le modifiche apportate alla Camera dei deputati hanno migliorato, ma non hanno mutato i fondamentali della delega, e quindi sono del tutto confermati i presupposti e l'impianto definito in prima lettura al Senato. Ricordo i tre pilastri fondamentali del provvedimento: nuove norme in materia di ammortizzatori sociali, nuove norme in materia di servizi nel mercato e disciplina dei contratti di lavoro e del loro scioglimento. La delega cerca insomma di passare da un ordinamento del lavoro caratterizzato da profonde disparità di protezione, sottoposte più volte a rigide critiche dell'Europa, a un nuovo sistema, tendente piuttosto ad applicare misure per correggere le distorsioni del mercato del lavoro, ancora caratterizzato da enormi ingiustizie. In molti interventi ho sentito citare casi ed esempi: potrei farlo anche io, magari raccontando alcune pietose vicende della mia città, dove alla crisi economica, di rilievo europeo e internazionale, si è aggiunto il terremoto e il periodo post-terremoto. Sono i racconti di tante vite precarie, perché precario è il loro lavoro, e le storie di quelli che vanno via. Non intendo farlo, perché anche in quest'Aula dobbiamo rispetto a queste persone, cui dobbiamo invece offrire delle soluzioni. Essi vanno alla ricerca del lavoro, sempre più difficile da trovare: se permettete, sono dunque orgogliosa di aver fatto questo faticoso percorso. La parola «vergogna» aleggia quasi sempre a sproposito in questa Aula, brandita come un'arma. Dico allora anche io che ci saremmo dovuti vergognare se non avessimo raggiunto questo obiettivo e se non avessimo consentito al nostro Paese di fare un passo avanti. Non possiamo aspettare tempi migliori, che non vengono mai. «Bisogna usare il tempo come uno strumento, non come una poltrona», diceva Kennedy, e noi dobbiamo usare il tempo che ci è stato dato per cambiare il Paese. Per questo voterò convintamente questa importante riforma.
2014-12-04	M5S	CappellettiEnrico	Signor Presidente, colleghi e colleghe senatrici, parliamo dell'autorizzazione all'utilizzazione di intercettazioni di conversazioni telefoniche nell'ambito di un procedimento penale che poggia su ipotesi corruttive, che certo coinvolgono più soggetti, ma parliamo comunque di procedimenti legati ad episodi di corruzione. Ieri mattina noi italiani ci siamo svegliati con un nuovo primato: l'Italia è il Paese più corrotto d'Europa, lo abbiamo letto su tutti i giornali. Abbiamo superato Bulgaria e Grecia. L'indice della corruzione percepita ci colloca stabilmente al 69° posto nel mondo. Un primato di cui andare ben poco orgogliosi. I titoli dei giornali di ieri si sono tutti concentrati sugli arresti di Roma per mafia. Una mafia degli appalti che ha coinvolto, o meglio travolto, sia i partiti di destra che di sinistra. Come sempre la criminalità politica in Italia è bipartisan. Io arrivo dal Veneto, la Regione di Galan e del vice di Galan - che ora corre nuovamente per la Presidenza della Regione - e dello scandalo del MOSE, un buco nero che si é ingurgitato in tangenti, sprechi e fatture gonfiate una cifra vicina ai 3 forse 4 miliardi di euro. Una cifra pari a mille volte tanto la madre di tutte le tangenti, quella Enimont per intenderci. Ancora una volta - anche con riferimento al MOSE - si tratta di tangenti rigorosamente bipartisan, per non scontentare nessuno. In Veneto la candidata alla Presidenza della Regione del centrosinistra ha avuto un finanziamento alla campagna elettorale per le europee dalla famiglia Maltauro, nota società di Vicenza due volte commissariata dall'Autorità nazionale anticorruzione, come se fosse la cosa più normale del mondo. Certo è lecito, ma è anche etico? La più importante infrastruttura in costruzione nella mia Regione, la Pedemontana veneta, del valore di oltre 2,25 miliardi, viene realizzata nascondendo a tutti i cittadini la convenzione economica che stabilisce metodi e criteri di ripagamento dell'opera. Non sono bastate quattro richieste di accesso agli atti e due interrogazioni parlamentari per riuscire ad entrare in possesso di questi documenti. Dove non c'è trasparenza, colleghi, sappiamo bene che alberga il malaffare ed in tema di Pedemontana la trasparenza non c'è. Ho fatto questa premessa per indicare in modo forte e chiaro che priorità nel nostro Paese è chiaramente la lotta alla corruzione. Serve una legge efficace anticorruzione, lo sappiamo tutti. Serve una riforma della prescrizione e l'introduzione del falso in bilancio. Sappiamo bene, però, che tutte queste riforme sono state bloccate dal Governo da ben prima dell'estate. A dire la verità, su richiesta insistente del Movimento 5 Stelle, il pacchetto di norme anticorruzione era persino stato tolto dalla polvere e posto all'ordine del giorno del Senato in concomitanza con l'esplosione dello scandalo tangenti di Expo 2015. Lo ricordiamo tutti bene perché eravamo in campagna elettorale per le europee. Ma il giorno successivo a quello di chiusura dei seggi elettorali - guarda caso - il pacchetto di leggi anticorruzione, tra cui era presente anche il disegno di legge a prima firma Piero Grasso, è sparito dall'ordine del giorno. Chiediamoci se questa è solo incapacità o mancata volontà di agire; non è forse, invece, mancanza di volontà di far funzionare la giustizia? Perché mai, d'altra parte, dovreste andare contro i vostri interessi? Vi ricordo che l'inazione del Parlamento nella lotta alla corruzione, però, è complicità. In questo contesto, non certo idilliaco, la Giunta delle elezioni e delle immunità parlamentari nega alla magistratura di fare il suo mestiere, o meglio glielo rende più difficile, negando l'autorizzazione all'utilizzazione delle intercettazioni telefoniche in un procedimento penale nei confronti del senatore Azzollini. Ora, io non ho nulla contro il potente senatore Azzolini del Nuovo Centrodestra. Potrebbe essere anche l'arcangelo Gabriele, ma, se il sindaco di Molfetta è protagonista dello sperpero di 150 milioni di euro destinati alla costruzione di un porto inutile, dannoso e mai terminato e viene intercettato incidentalmente dalla magistratura, perché mai deve essere la politica a sottrarlo alle sue responsabilità, mettendosi di traverso e dunque ostacolando l'accertamento della verità?
2014-12-04	PD	GinettiNadia	Le Convenzioni internazionali in tema di contrasto alla criminalità economica, cosi come indicato nelle proposte formulate dalle diverse Commissioni istituite per l'analisi del fenomeno, pongono come principi fondamentali nel contrasto all'evasione fiscale e all'economia illegale, la trasparenza contabile e la trasparenza dei flussi finanziari (come nel caso della Convenzione penale sulla corruzione del Consiglio d'Europa e la convenzione dell'OCSE contro la corruzione), nella consapevolezza che la realizzazione di molti reati economici presuppone, ancor prima del riciclaggio dei proventi illeciti, una rappresentazione contabile falsa, fittizia, tale da falsificarne il compimento.
2014-12-04	PD	RicchiutiLucrezia	Il GAFI, il principale organismo internazionale in materia di lotta al riciclaggio, aveva espresso la necessità che in Italia si introducesse la norma sull'autoriciclaggio già nel 2006 e, considerato che nei primi mesi del 2015 il nostro Paese sarà oggetto di una nuova valutazione, diventa indispensabile colmare questa lacuna. Del resto, l'autoriciclaggio esiste in tutta Europa, negli Stati Uniti e perfino nel codice penale della Città del Vaticano.
2014-12-04	PD	RossiGianluca	Signora Presidente, onorevoli colleghi, signor vice Ministro, con questo provvedimento e con la scelta che intendiamo compiere con il voto finale, ovvero di tenere insieme lotta all'evasione fiscale e ai movimenti occulti di capitale e il reato di autoriciclaggio, il nostro Paese raccoglie una grande sfida. Si tratta di una sfida culturale anche in relazione alle tradizionali modalità in cui tali questioni sono state fino ad ora affrontate, in particolar modo dai Governi che sono stati appena citati. La fuga dei capitali dai confini degli Stati nazionali verso i cosiddetti paradisi fiscali è un problema che attanaglia l'economia mondiale: uno studio recente della London School of Economics riportato dal «Financial Times» stima che la quota di ricchezza europea che si radica in economie di favore sia pari a 2.600 miliardi di dollari per il 2013, con una perdita di gettito pari a 75 miliardi di dollari. Si tratta di un fenomeno che affligge tutte le economie e che si può risolvere definitivamente - come dimostrato dal caso LuxLeaks e gli interventi contro l'elusione fiscali promossi da Francia, Germania e Italia all'ECOFIN - solo adottando una fiscalità omogenea che, almeno all'interno dei confini geografici dell'Europa, rimuova tutti gli angoli bui della fiscalità. Il 29 ottobre 2014 a Berlino, in occasione del Global Forum per la trasparenza e lo scambio di informazioni dell'OCSE, 51 Paesi hanno sottoscritto l'accordo per l'implementazione del nuovo standard unico globale per lo scambio automatico di informazioni a partire dal 2017. L'accordo si estenderà poi a 92 Paesi dal 2018. In qualità di Presidente di turno del Consiglio dell'Unione europea, l'Italia ha inoltre finalizzato il testo della nuova direttiva sulla cooperazione amministrativa, ottenendo l'accordo politico in occasione della riunione dell'ECOFIN dello scorso 14 ottobre. La nuova direttiva impegna gli Stati membri dell'Unione europea ad adottare il Common Reporting Standard a partire dal 2017. La politica, a nostro avviso, ha il difficile compito di guardare in avanti e mettere in atto tutte le misure necessarie a fermare questo fenomeno. Il provvedimento in esame può essere perfettibile: può essere migliorata la definizione e l'incisività delle norme, strette o allargate le maglie della severità. Ci saranno senz'altro dei difetti, ma il non fare niente, come sollecitato da opposte visioni, ci lascerebbe all'anno zero in materia di autoriciclaggio e non ci consentirebbe di stanare almeno una parte di quei capitali illecitamente detenuti all'estero. Questo provvedimento è importante perché caratterizzato da un'impostazione di fondo nuova: si è usciti dalla logica del condono - checché si sostenga - per introdurre un modello di tax compliance che favorisce lo scambio di informazioni fiscali e costituisce il mezzo determinante per combattere la fuga dalle imposte nazionali. La fine del segreto bancario sta diventando il nuovo standard globale, sia a livello internazionale che in ambito europeo con la nuova direttiva sul risparmio. A partire dal 2017-2018, cadrà il segreto bancario in tanti Paesi quali Svizzera, Singapore, Lussemburgo, San Marino. L'Italia con questo provvedimento, in applicazione della Convenzione OCSE già sottoscritta da 84 Paesi, anticipa questa scadenza, introducendo il procedimento di voluntary disclosure, una collaborazione volontaria nominativa e trasparente, che consentirà agli italiani che non hanno dichiarato capitali detenuti all'estero di regolarizzare la propria posizione con il fisco italiano, pagando integralmente le imposte dovute sulle somme esportate e quelle sui flussi di reddito guadagnati durante gli anni dell'esportazione, con sconti sulle sanzioni amministrative e su eventuali reati fiscali. Si tratta di quegli elementi di incentivo indicati proprio dall'OCSE e necessari a rendere fruttuoso questo tipo di scelte fiscali. Tra gli incentivi «in negativo» c'è il rafforzamento delle norme relative al reato di riciclaggio, punto questo molto rilevante per l'Italia; tutti gli organismi internazionali chiedono da anni di riformare la norma del codice penale relativa al riciclaggio, prevedendo appunto l'autoriciclaggio. L'emendamento introdotto dal Governo alla Camera rappresenta una vera innovazione legislativa, introducendo nel codice penale l'articolo 648- ter.1, appunto il reato di autoriciclaggio. Su questo vi sono state sollecitazioni del Fondo monetario internazionale, del Gruppo di azione finanziaria internazionale e del G20, affinché il nostro Paese aderisse più compiutamente alle nuove regole internazionali sulla trasparenza dei movimenti di capitale e sulla regolazione della globalizzazione finanziaria, anche con lo scopo antievasione. D'altra parte l'Italia due anni fa aveva già ratificato la Convenzione di Strasburgo del 1999. Ciò che si vuole colpire sono le condotte di occultamento e ostacolo concreto all'identificazione dei proventi illeciti, specificando per inverso che non sono punibili le condotte di mera utilizzazione o di godimento personale attuate in forme agevolmente ricostruibili e trasparenti, che rappresentano soltanto la prosecuzione del delitto presupposto, peraltro già punito. Con l'intento di andare verso un restringimento degli illeciti in materia di riciclaggio e la soluzione definitiva al problema dei paradisi fiscali, lo Stato mette in atto una soluzione transitoria per l'emersione dei capitali nascosti dai contribuenti italiani. È per questo motivo che il Partito Democratico esprime convintamente il suo voto favorevole.
2014-12-16	LN	DivinaSergio	Finalmente, dopo anni in cui l'Europa parlava di rigore, adesso sembra che si parli di crescita. Peccato che ubbidendo alle direttive dell'Europa noi ci siamo trovati in ginocchio. Ubbidendo all'Europa, uno dei suoi predecessori, Monti, aveva deciso di mettere in ordine i conti. Peccato che mettere in ordine i conti è semplice: basta andare in banca e pagare il debito. Far ripartire l'economia di un Paese è molto più difficile. Monti è un economista e peccato che tutti gli economisti dicano che, in momenti di recessione e di stagnazione, servono politiche di stimolo o, in ogni caso, politiche keynesiane. Noi abbiamo fatto l'esatto opposto. Prendiamo l'ultimo degli imprenditori italiani che sa solo gestire la sua azienda e ditemi se in un momento di difficoltà va a chiudere il mutuo in banca. Va in banca e chiede una dilazione, un differimento come i nostri saggi latini ci suggerivano. Primum vivere, deinde philosophari, ma noi abbiamo seguito le direttive dell'Europa. Abbiamo fatto giustamente i nostri compitini. Il problema è che adesso è molto più difficile partire. Sembra che su spinta del presidente Renzi l'Europa cambi corso e, infatti, Juncker decide di mettere in moto 300 miliardi destinati alla crescita. Noi che siamo poveri, piccoli e comprendiamo poco di economia, andiamo a guardare e i 300 miliardi non ci sono. Ce ne sono poco più di 20. Da 20 per arrivare a 300 c'è un moltiplicatore di 15. Ma chi pensate che ci metta gli altri 14? Vorrebbe dire fare politiche di stimolo con il 6,5 per cento d'incentivazione. Vedremo perché vorremmo perderla questa scommessa, ma pensiamo che sarà proprio un grande tuffo nel vuoto. Per quanto riguarda le sanzioni europee, per seguire l'Europa, abbiamo deciso di sanzionare e siamo stati sanzionati dalla Russia e abbiamo visto che le poche esportazioni che funzionavano in Italia (carni, latticini, frutta e verdura) sono state bloccate. La Cina ha rimpiazzato le nostre mancate forniture in cambio di gas e adesso abbiamo visto che ci abbiamo rimediato la chiusura del progetto di South Stream per cui dipenderemo sempre più per il trasporto del gas da un ramale che passa per la Turchia, che a noi sembra non essere un grande Stato democratico per come si sta comportando e, soprattutto, per i rapporti subdoli che sta tenendo con lo Stato islamico. Forse il nemico comune sono ancora i curdi e si lascia che le cose vadano avanti.
2014-12-16	LN	DivinaSergio	Signor Presidente del Consiglio, noi vorremmo che i temi della sicurezza e del sopravvivere della nostra economia siano trattati nel prossimo Consiglio europeo, che siano nella sua agenda e che diventino agenda dell'Europa. Vorremmo che lei li portasse avanti con meno teatralità e con più efficacia.
2014-12-16	M5S	AirolaAlberto	Bravo, Alberto! AIROLA (M5S). A proposito di corruzione, l'organismo internazionale Transparency International ha pubblicato un rapporto che vede l'Italia prima in corruzione nell'Unione europea. Siamo al 69° posto su 175 Paesi nel mondo, fanalino di coda dei Paesi del G7, ultimi in Europa, senza più nessuno dietro di noi. E questo pesa 60 miliardi. Secondo la Commissione europea, mancano le corrette norme anticorruzione. A proposito, visto che lei si diverte a raccontare in giro che siamo solo degli urlatori, «meetuppari» che gridano
2014-12-16	M5S	AirolaAlberto	Grazie, signor Presidente. Signor presidente Renzi, gran parte del suo discorso è un copia e incolla degli slogan contenuti nel discorso da lei tenuto alla vigilia dell'inizio del semestre europeo. «Non si può essere più attenti all' austerity che alla salute dei propri figli»: slogan. «Non si può lasciare l'Europa nelle mani dei tecnocrati»: slogan. «Basta con l'Europa che si cura solo con lo zero virgola»: slogan. «Il piano Juncker prevede 315 miliardi per gli investimenti»: slogan. Intanto, i miliardi di partenza sono 21, che vengono moltiplicati da una base di 8, con un sistema di leve e un piano oscuro che persino il «Financial Times» ha bocciato, e che ricorda tanto le speculazioni sui derivati con i quali l'Europa è caduta in questa crisi. Quindi, anche questo è uno slogan : almeno per noi, non certo per le banche. In mezzo, il nulla. Nessun italiano si è accorto della nostra presidenza dell'Unione europea, di cosa è successo in questi sei mesi. O, meglio, si sono accorti di un cambio di tre ministri degli esteri in un anno; si sono accorti che nell'Unione europea non contiamo nulla; che non contiamo nulla alle Nazioni Unite; e che non contiamo nulla nemmeno nelle relazioni bilaterali, come dimostrano le notizie di oggi sui marò. Ci siamo accorti che il debito pubblico è cresciuto di 23,5 miliardi: ridi, ridi, Renzi! E che ci hanno declassato il rating - pensi - a un gradino sopra i titoli spazzatura. Questa è l'Italia. C'è poco da ridere!
2014-12-16	M5S	AirolaAlberto	Si sono accorti gli italiani che sull'immigrazione la situazione è drammaticamente peggiorata, e che l'Europa che doveva darci una mano in realtà ci ha serrato le frontiere. Gli italiani oggi si ricordano tre parole: Trattato di Dublino, quello che ferma i rifugiati in Italia; questo hanno imparato gli italiani.
2014-12-16	M5S	MolinariFrancesco	Ma non è bastato, ora si vogliono vendere, e lo abbiamo sentito anche stamattina, l'insediamento della nuova Commissione (il cui Presidente è uno dei più rappresentativi personaggi del vecchio regime dell'Eurogruppo) e il suo programma - un programma che dice di portare in dote oltre 315 miliardi - come salvifici: è l'ennesima bufala! Di soldi veri, in realtà, si mette a disposizione giusto qualche decina di miliardi, trovati nelle pieghe del già magro bilancio europeo: tutto il resto viene rimesso alle forze taumaturgiche delle leve finanziarie. È l'ennesimo gioco delle tre carte sulla pelle dei cittadini europei. In pratica continueremo a fare finta di niente, facendo affidamento sulla sola BCE e nei limiti del suo mandato originario. I soloni del pareggio di bilancio tacciono ora di fronte a dati - peraltro complessivi e non rappresentativi di situazioni localmente assai più gravi - sintomatici dei guasti prodotti dalle loro previsioni strutturali, il cui ottimismo si è perso sulla carta. (Il senatore Marcucci interloquisce con il presidente Renzi). CANDIANI (LN-Aut). Un po' di rispetto per l'Aula! VOLPI (LN-Aut). Insomma, presti attenzione. MOLINARI (M5S). Mentre si inventavano regolamenti tesi ad applicare il cappio del fiscal compact (con i loro tristi corollari) e strumenti pattizi per ricattare gli Stati usurati da pessime classi politiche e dalla mancanza di risorse, un continente rimaneva fermo al palo per soddisfare gli egoismi di una sua parte, quel 10 per cento della popolazione che ha visto continuare ad aumentare il suo reddito, con buona pace di una classe media in via d'estinzione. Nel frattempo i consumi delle famiglie e le aspettative delle imprese venivano sacrificate da chi, per tutelare una finanza speculativa e spregiudicata, all'ombra del sistema bancario, bruciava la liquidità del sistema, che occorreva invece destinare al rinnovo delle infrastrutture, della tecnologia, dell'istruzione per 1'innovazione, piuttosto che all'aiuto ad un sistema finanziario-bancario, sostenendo che così si favoriva il sistema economico nel suo complesso: cos'è rimasto di quelle false certezze? Per salvare i privilegi di un sistema finanziario e bancario corrotto è stata compromessa la capacità produttiva dell'Europa e sono state distrutte le speranze di chi, per sopravvivere, non ha altro da offrire che la propria forza lavoro: come si fa ad avere il coraggio, ora, di venire a parlare di voler salvaguardare le potenzialità di crescita dell'Europa? Ma in Italia, con questi ultimi tre Governi, siamo ossequiosi e la Commissione può stare tranquilla: le attese riforme strutturali dei mercati dei beni e dei servizi e del mercato del lavoro saranno attuate, ancora una volta, a spese dei lavoratori: e a garantirlo sarà il jobs act ! Sentire ancora parlare di strategie di bilancio e di crescita impostate al risanamento coniugate con la crescita economica e con il solito rigore ricorda un po' quelle improbabili diete dove si promette di dimagrire mangiando sempre le stesse minestre. Ma in Europa dove pensavano che prendessero le risorse gli Stati per rientrare dei debiti elevati, se non dall'aumento delle imposte e dalla diminuzione di investimenti pubblici e prestazioni sociali e dal dumping salariale? Ci sembra che quest'ennesimo semestre europeo sia stata l'ennesima occasione persa dall'Italia e dall'Europa per poter sperare in un'Europa diversa, con in più la sgradevole sensazione di essere presi in giro per quello che trapela dalla cattiva coscienza dell'istituzione europea e che potrebbe farci dire: «Ve l'avevamo detto!». Signor Presidente del Consiglio, le ripeto l'interrogativo che avevo posto in occasione della Nota di aggiornamento al DEF: l'Europa senza l'Italia non esisterà, ma conviene all'Italia questa Europa? Ecco, si ponga questa domanda durante il suo viaggio a Bruxelles, perché molti nostri concittadini stanno cominciando a porsela. La colpa è di chi ha perso di vista l'ideale europeo, che non era quello di creare l'ennesimo organo sovranazionale di fronte al quale sbattere i tacchi, ma di rendere pacifica la convivenza di popoli che speravano in un futuro di pace e libertà fra pari e che, purtroppo, la classe dirigente europea ha tradito rimettendo ogni decisione in mano a tecnocrati, trasformando il sogno di Spinelli in un incubo. È arrivato il momento, in Europa, di tornare a parlare di politica e di ridiscutere i patti per rilanciare quel disegno originario, oppure a patirne le conseguenze saranno i nostri figli, perché all'orizzonte stanno tornando fantasmi che pensavamo di aver relegato nel più buio passato recente della nostra storia.
2014-12-16	M5S	MolinariFrancesco	È certo, invece, che in Europa, il modesto aumento di produttività, il basso livello di investimenti e l'elevato livello di disoccupazione strutturale limitano le prospettive di crescita europee, che sono, tutte, il frutto delle scelte di austerità assunte per far fronte a questi anni di crisi.
2014-12-16	PD	FedeliValeria	Allo stesso modo, con le ultime elezioni europee, si è affacciata un'altra parte di Europa significativa, per fortuna non maggioritaria nei diversi Paesi, che in realtà pensa che, di fronte ai problemi effettivamente creati dall'Europa del solo rigore, si possano affrontare i temi della crescita e del lavoro disfacendosi dell'Europa.
2014-12-16	PD	FedeliValeria	C'è una seconda riflessione che voglio proporre e che è contenuta anche nelle comunicazioni rese dal Presidente del Consiglio. Mi rivolgo in particolare al senatore Malan, che intervenendo appena prima di me ha criticato molto il piano Juncker: avevo capito, senatore Malan, che lei fa parte di quella stessa parte politica. Lo dico perché, francamente, dovremmo essere reciprocamente impegnati, almeno come Paese, fuori dalle nostre frontiere, a determinare insieme quello che, insieme, riteniamo essere fondamentale per l'Europa. Faccio questa riflessione, non per astratta polemica, ma perché sono convinta di un passaggio di cui non c'è ancora grande consapevolezza, nemmeno nel nostro Paese. Forse - anzi, sicuramente - in questa Assemblea questa consapevolezza c'è, ma non c'è complessivamente nel Paese.
2014-12-16	PD	FedeliValeria	Guardate che quello che si sta giocando come scontro politico in Europa, tra una Europa dei conti e dei parametri che è rimasta la stessa e continua a voler rimanere tale e a non essere l'Europa della crescita e del lavoro, esiste e non è scomparso.
2014-12-16	PD	FedeliValeria	Il secondo ed ultimo elemento riguarda tutto ciò che di importantissimo in questa fase si sta facendo sul rapporto e sul nuovo accordo di libero scambio tra l'Europa e gli Stati Uniti d'America. Signor Presidente, questo è un tema delicatissimo, lo sappiamo: è un tema che contiene terreni molto difficili e contraddizioni. In questo senso, io penso che anche questo sia un tema di seria attenzione; esso riguarda tutta l'Europa e i suoi principi fondamentali, ma riguarda ovviamente in particolare i Paesi produttori di qualità, che vogliono stare nel mondo con pari regole, che non vogliono protezione, ma vogliono pari regole. Anche questo è un elemento fondamentale.
2014-12-16	PD	FedeliValeria	Io penso che il Governo abbia portato a casa questo risultato. Il Presidente del Consiglio dice che ci sono solo parole. Mi permetto di dire, Presidente, conoscendo la dimensione europea da un altro versante grazie alla mia precedente esperienza, quanto segue. Il fatto che Juncker abbia comunque ceduto (certo, sotto la pressione rispetto anche alla sua elezione determinata dai numeri, ovviamente democratici, del Parlamento europeo) sulle necessità di assumere il tema degli investimenti fuori dal patto di stabilità, sul valore di quei driver che sottolineano la crescita per l'occupazione di tipo qualitativo e quindi sostenibile, pur continuando a ritenere politicamente nei propri Paesi che l'Europa dei numeri, dei parametri e dell'austerità va invece bene, penso sia un fatto politico importante. Bisogna comprendere che si tratta di un fatto politico importante su cui fermarsi e portare a casa un risultato (per poi ovviamente non fermarsi, ma andare avanti). Se posso permettermi di dirlo, qualche volta in Europa ci dicevano, mentre sostenevamo queste cose, che non eravamo credibili perché in qualche modo non avevamo tutto il Paese dietro di noi; al contrario, questo dobbiamo saperlo affermare con grande forza, perché si tratta di un pezzo dell'autorevolezza e della reputazione che ha un Paese all'interno di questa dimensione. Desidero svolgere due ultime riflessioni, Presidente. Anche qui - come lei dice giustamente - faremo l'ultima valutazione in merito ai sei mesi. Stiamo parlando di sei mesi di una Presidenza e non di cinque anni di una responsabilità politica dell'Europa
2014-12-16	PD	FedeliValeria	La riflessione semplice e banale che ho fatto negli anni precedenti, e che voglio fare con voi in questa sede, è la seguente: se lo scontro in Europa è questo, che ciascuno di noi con le sue diverse sfumature afferma, la prima cosa di cui dare atto - secondo me - a questo Governo è oggettivamente il fatto che ha preso parte al percorso più difficile di costruzione della nuova Commissione europea e con determinazione. Secondo me, se avessimo avuto e avremo alle spalle anche successivamente tutto il Paese unito su questo, avremo più forza a determinare e a far realizzare esattamente quel cambiamento. È l'interesse del Paese che viene prima del singolo interesse di parte.
2014-12-16	PD	FedeliValeria	Signor Presidente del Consiglio, vada avanti con il suo lavoro, come ha fatto con determinazione fino ad oggi, perché è chi crede nell'Europa che può cambiare e rilanciare questa Europa.
2014-12-16	PD	FedeliValeria	Signor Presidente, signor Presidente del Consiglio, intanto la voglio ringraziare perché non considero così usuale iniziare il dibattito sull'incontro europeo che si terrà nei prossimi giorni citando il tragico episodio avvenuto questa mattina in Pakistan, accompagnato purtroppo dall'altro tragico episodio, anche se magari non delle stesse dimensioni, avvenuto ieri in Australia. Con ciò si vuole segnalare un primo passaggio, per un rilancio politico e di cultura politica ideale, che a mio avviso è importante, ovvero che l'Europa ci serve come dimensione per stare nel mondo globale e che la politica estera - la più unitaria e forte possibile - ci serve esattamente per contrastare le violazioni dei diritti umani e il terrorismo. Questo passaggio mi ha colpito: anche se può sembrare una cosa scontata, questo è un primo passaggio dell'anima di ciascuno di noi, perché nel 2014 - anche se ciò non valeva nemmeno negli anni 2000 e negli anni precedenti - non possiamo più immaginare di non avere un collegamento e un'interdipendenza. Siamo interdipendenti da tutti i punti di vista, e la nostra cultura, la storia dell'Europa e il rispetto dei diritti umani e della pace - per cui ritengo che tutti e tutte operiamo in quest'Aula - devono portare a riconoscere l'importanza di questo aspetto. Non si è trattato dunque di una scelta scontata e questo tema sarebbe potuto restare fuori dall'intervento del Presidente del Consiglio, in apertura del dibattito. Apprezzo dunque tale scelta, proprio perché credo sia collegata alla dimensione europea.
2014-12-16	PD	FedeliValeria	Voglio sottolineare un altro punto. Alcune cose sono state raggiunte. Ci sono cose, Presidente, importanti, legate agli obiettivi già dichiarati anche all'interno del piano di investimenti che sono rimaste aperte, su cui dovremo lavorare anche dopo il semestre europeo, perché la nostra capacità di stare in Europa non finirà. Anzi, ci dovremo stare di più e cito due aspetti che reputo collegati alla qualità degli investimenti e alla effettiva creazione di lavoro. Uno riguarda - veniva citato da altri in altro modo, io lo cito per come lo conosco - le nuove politiche di investimento, che creano sostenibilità e competitività sostenibile a tutto il sistema europeo, quindi che creano lavoro credibile e di futuro; ma esse hanno bisogno anche che noi teniamo aperto il fronte delle regole reciproche per il commercio internazionale. Non si può continuare a chiedere al manifatturiero e all'industria di investire sull'innovazione e sulla ricerca che crea lavoro e poi non avere pari condizioni nella competizione globale. Guardate, questo è un tema di democrazia e di collegamento sulla questione.
2014-12-16	PD	GuerrieriPaleottiPaolo	Signor Presidente, il Gruppo del Partito Democratico voterà la risoluzione n. 2, in appoggio all'azione che in Europa sta svolgendo il Governo presieduto da Matteo Renzi e in questa dichiarazione vorrei brevemente richiamare le ragioni del nostro voto. Già nel suo discorso, il Presidente del Consiglio ha ricordato la fase complessa e difficile da affrontare in Europa, segnata da una debolezza dell'economia, da molte gravi crisi politiche e sociali dei Paesi nel vicinato europeo, da un aumento dell'euroscetticismo e del nazionalismo. È del tutto evidente che la principale voce di questa sfiducia che si diffonde è il peggioramento delle condizioni di vita, che ha interessato in questi anni milioni di cittadini europei e che ha spinto verso la disoccupazione, ad oggi, più di 26 milioni di questi cittadini. Tanto più che in Europa si delinea un futuro di ristagno a lungo termine, con il rischio di cadere in una trappola da deflazione, che per il nostro Paese sarebbe particolarmente grave. Di fronte a queste difficoltà ci sono due reazioni, in qualche modo estreme, ma entrambe demagogiche: c'è chi evoca l'uscita dall'euro e c'è chi predica di sfondare i vincoli di bilancio, per rilanciare l'economia. Sono due strade entrambe impercorribili. A proposito della prima strada, servirebbero almeno due generazioni per pagare i costi dell'uscita dall'euro; mentre chi evoca in qualche modo la possibilità di riprendere a spendere senza vincoli, non sta evocando altro che il fatto di riportare l'Italia nell'occhio del ciclone dei mercati finanziari internazionali. Il caso della Grecia lo conferma, perché quanto sta accadendo in quel Paese è solo il primo sintomo di mutamenti profondi, che mettono a rischio la stessa esistenza dell'eurozona. In realtà, la strada obbligata non è uscire dall'euro: è uscire dalle politiche profondamente sbagliate che sono state condotte finora. Ciò comporta, quindi, il rifiuto della tesi di coloro che sostengono che poi le cose non vanno così male, che si possono apportare correzioni di rotta in qualche modo marginali. Non è affatto così. Siamo passati dall'Europa a due velocità all'Europa a due lentezze, e la priorità assoluta è, quindi tornare a crescere. Per questo serve marcare una profonda discontinuità nelle strategie e nelle politiche fin qui condotte. La diagnosi è, oggi, in qualche modo molto condivisa a livello europeo e anche internazionale. C'è bisogno di muoversi su tre fronti: una politica monetaria non convenzionale, attraverso anche l'acquisto di titoli pubblici, a cui associare una politica fiscale espansiva dell'area dell'euro, che sia imperniata su un piano di investimenti a livello europeo e, in terzo luogo, continuare a rafforzare i processi di riforma strutturale dei singoli Paesi. Ora, da questo punto di vista, l'affermazione della necessità di tale discontinuità è stata al centro del semestre di Presidenza italiana, durante il quale si è in qualche modo rivendicata la necessità sia di avanzare sul piano delle riforme interne, sempre nel rispetto delle regole di bilancio, sia di avviare un nuovo corso delle politiche dell'Unione. Certo, è una strada ancora impervia e tutta in salita, lo sappiamo benissimo. Lo sappiamo perché ci sono Paesi, con in testa la Germania, che non vogliono che la Banca centrale europea passi a politiche monetarie non convenzionali, perché in qualche modo temono che questo sia un freno alle politiche di riforme nei Paesi più indebitati. E allo stesso tempo, anche sul fronte degli investimenti - è stato già detto - il piano Juncker, con i suoi 315 miliardi di investimenti virtuali, ma in realtà basato su solo 21 miliardi reali, può essere un primo passo, un'indicazione di direzione di marcia, ma non è certo lo shock necessario per l'area dell'euro. Noi però dobbiamo continuare ad adoperarci, come il nostro Governo ha fatto fino ad oggi, perché l'Europa avanzi su questi tre fronti. Soprattutto noi dobbiamo ribadire la priorità di una crescita in Europa trainata dagli investimenti in aree strategiche. Questi investimenti, però, richiederanno risorse aggiuntive; in qualche modo è necessario che i singoli Paesi mettano risorse proprie anche al di fuori del Patto di stabilità. Altrimenti il progetto Juncker può rimanere una scatola vuota, e questo non lo vogliamo certo. Da questo punto di vista ci sono, oggi, proposte di progetti finanziabili che superano i 1.000 miliardi di euro. Allora è possibile, con contributi degli Stati membri, che gran parte di detti progetti possano rapidamente essere avviati alla loro realizzazione. Questi contributi possono raccogliere poi, a loro volta, altre risorse. Noi dobbiamo continuare a chiedere che queste risorse che verranno dai Paesi possano essere non computate ai fini del rapporto tra deficit e debito. Per il nostro Paese e per la nostra economia è vitale, perché noi abbiamo già impostato una nuova strategia di politica economica, in cui stiamo ridefinendo gli obiettivi della funzione di politica economica in chiave di rilancio della crescita e dell'occupazione. Noi abbiamo discusso e stiamo approvando una legge di stabilità che va in questa direzione e persegue detti obiettivi. La Commissione ha per ora accettato la linea del nostro Governo, cioè il fatto che si possano consolidare i conti pubblici puntando sul rilancio della crescita e accelerando l'attuazione di riforme economiche; ma, certo, il confronto continuerà e da qui a marzo e l'appuntamento di quel mese sarà decisivo. Noi non vogliamo evadere le regole europee: noi vogliamo che si arrivi a ridefinire un'interpretazione di queste regole, in modo che il loro rispetto significhi potenzialità di crescita per i singoli Paesi che lo fanno e per l'area euro nel suo complesso. Come il Presidente del Consiglio ha ricordato, naturalmente non è solo sulla politica economica che le sfide dell'Europa sono complesse, ma lo sono anche in termini di politica estera e di sicurezza. Da questo punto di vista, c'è da ribadire la necessità che i 28 Paesi non affrontino queste sfide in ordine sparso, ma che si evitino divisioni e debolezze. Lasciatemi allora concludere ribadendo che il problema più grosso resta la sfiducia reciproca che regna oggi in Europa. È necessario in realtà affermare una visione condivisa della situazione economica e soprattutto convergere sui modi per uscirne. Bisogna però far presto, perché dalla diffidenza reciproca c'è il rischio di una deriva nazionalistica in Europa. In realtà è una minaccia grave, che il nostro Paese vuole scongiurare e farà di tutto per scongiurare. Molti di questi nodi verranno al pettine nel Consiglio europeo di giovedì; sarà un confronto molto difficile. Noi ribadiamo al Governo e al Presidente del Consiglio tutto il nostro sostegno e gli formuliamo davvero gli auguri di buon lavoro.
2014-12-16	PD	PignedoliLeana	Ecco, credo che dobbiamo esigere che il dibattito sulla revisione intermedia della PAC prevista per il 2016 si posizioni su una logica avanzata, su una ricerca di naturalità e distintività non imposta da vincoli di ordinanze o decreti ma come scelta strategica di fattori competitivi, perché proprio su questo e non sulle commodity indifferenziate può competere l'Europa agricola nel mondo. È un cambio di approccio, quello attivo che non si arrende all'idea di un modello agricolo impostato sul predominio dei soggetti commerciali nella filiera e la debolezza dei produttori, che stanno perdendo il governo dei propri prodotti in ogni angolo del mondo (in modi diversi, in proporzioni diverse, dai prodotti agricoli alla corsa alle terre coltivabili, dall'Europa al Madagascar, a tanti Paesi dell'Africa). Io lo definisco il rischio mezzadria del nuovo secolo. Esagero, ma forse neppure tanto, se i produttori di Parmigiano-Reggiano, uno dei simboli del made in Italy, rischiano di chiudere le aziende e gli utili vanno a chi il Parmigiano lo confeziona e lo commercializza, se gli industriali cominciano ad acquistare i caseifici, il latte, la materia prima e si introduce la soccida, che ci fa ritornare indietro di un secolo. Di un secolo, Presidente! Qua sta un grande pezzo della sfida competitività: far sì che i produttori europei possano essere protagonisti in tutte le fasi, fino allo scaffale; far sì che gli utili che si formano nella costruzione della catena del valore possano essere generati e condivisi dai produttori, per una tenuta delle imprese produttive, per una garanzia dei consumatori, perché siano più informati, più consapevoli, più decisivi. Questo Governo, questo Parlamento, il Ministero delle politiche agricole - il ministro Martina - hanno lavorato in questo 2014 avendo presente questi scenari, tenendo insieme riforme di strutture e misure per la competitività. Abbiamo proposto e stiamo approvando, in accordo con il Governo, una riforma degli strumenti pubblici di ricerca, degli strumenti per la gestione delle risorse europee e degli strumenti finanziari per le imprese, ma bisogna fare presto, più presto, e intervenire, perché troppi errori e troppe inefficienze hanno fatto perdere risorse, là dove servivano. Occorre fare presto! C'è bisogno ora di quel modello di ricerca, spesso di ottimo livello ma troppo chiuso nelle pubblicazioni dei ricercatori e non utile all'innovazione delle imprese agricole, ovvero l'obiettivo per cui sono nati tali enti. Da oltre due anni lavoriamo su questo aspetto: non c'è più tempo da perdere. Per il settore produttivo abbiamo approvato incentivi a chi si aggrega, a chi fa sistema in reti di impresa e per il ricambio generazionale - perché l'agricoltura sia un mondo per giovani - e misure per l'internazionalizzazione e l' export, che vanno dal rafforzamento degli strumenti, a risorse dedicate, a risorse per nuove competenze qualificate. C'è finalmente un piano straordinario, ma che da solo non basta: c'è bisogno di un' Europa capace di perseguire in modo sistematico accordi di libero scambio con i Paesi delle nuove economie, per la riduzione dei dazi e per il riconoscimento di norme e prassi omogenee nell'ambito internazionale. In questo senso l'accordo con gli Stati Uniti, l'ormai famoso Partenariato transatlantico per il commercio e gli investimenti (TTIP), sarà emblematico e costituirà un banco di prova per tutto il mondo e per gli accordi che seguiranno. C'è una grande spazio per le produzioni europee nei mercati internazionali e uno spazio enorme per il made in Italy, ma bisogna avere una consapevolezza forte dello scenario in cui ci muoviamo. Bisogna essere consapevoli del fatto che si sta ridisegnando la mappa delle produzioni a livello mondiale, anche nell'agroalimentare e il baricentro di questa mappa può non essere più l'Europa. Un nuovo assetto si sta costituendo, sospinto da una grande rivoluzione tecnologica e dall'ingresso di nuovi Paesi competitori, soprattutto nell'area orientale, dall'Asia e dal Pacifico. Per questo non bastano certo uno o due decreti, lasciati a sé stessi negli ordinari percorsi procedurali, ma serve una spinta politica forte, di carattere nazionale ed europeo. Per quanto riguarda il nostro Paese, il Paese dell'Expo 2015, la questione agroalimentare deve essere a tutti gli effetti una questione nazionale: serve un patto straordinario per la competitività, per la creazione di sistemi volti all'internazionalizzazione, per il ricambio generazionale. Ecco, Presidente: prendo in prestito le parole che lei ha usato in questi giorni, parlando del tempo delle opportunità, che trovo più che mai adeguate per l'agroalimentare. Per l'agroalimentare il tempo delle opportunità è ora: dipende da noi se arrenderci alle dinamiche feroci di mercato o reagire e coglierle, per una ripartenza vera, stabile e duratura, soprattutto per le generazioni che verranno.
2014-12-16	PD	PignedoliLeana	Questo settore in Italia, come in tutta Europa, ha bisogno di un cambiamento radicale se vuole promuoversi a importante traino di sviluppo economico e per un nuovo tipo sviluppo: deve passare da un diffuso atteggiamento di conservazione di tutele e di rendite ad un atteggiamento di promozione di fattori misurabili di competitività; appunto misurabili come viene chiesto, com'è giusto. La vera novità, signor presidente Renzi, è proprio questa e io spero che l'Italia, come Presidente di turno europeo, ma anche successivamente, sostenga questa tesi: passare dalla conservazione delle tutele del reddito agricolo alla promozione dei fattori generatori di reddito. Serve passare da un'Europa che per troppi anni ha detto ai produttori: «Tu produci e non ti preoccupare del mercato» ad un'Europa che dice: «Ti aiuto a conoscere i diversi mercati e a strutturarti perché tu possa avere gli strumenti per affrontarli direttamente. Ti aiuto a creare le condizioni per valorizzare il tuo prodotto perché tu possa trovare una compensazione adeguata dal mercato di quel valore alto, salubrità certificate, distintività che tu hai creato. Ti sostengo invece di fronte a quei rischi, che non sono i rischi normali di impresa, ma quelli non governabili dal singolo come le emergenze climatiche, dalle grandinate agli eventi alluvionali, alla siccità o alla volatilità dei prezzi, generata il più delle volte da speculazioni globali, oppure là dove il mercato non può remunerare sufficientemente, sulle montagne, sui crinali, dove il produttore ha costi di produzione più alti, dove svolge un servizio di pubblica utilità nella regimentazione delle acque e nel sostegno dei versanti, ma anche qui non a prescindere ma attraverso criteri misurabili, servizi reali e riconoscibili».
2014-12-16	PD	PignedoliLeana	Signor Presidente, signor Presidente del Consiglio, onorevoli colleghi, ho pochi minuti pertanto devo venire subito al punto. Nella giornata in cui quest'Aula si confronta sugli obiettivi di competitività e crescita dell'Europa, colgo l'occasione per parlare di quel 38 per cento del bilancio europeo destinato all'agricoltura, di quella nuova politica agricola comune 2014-2020 che, pur indicando tematiche e priorità importanti, non coglie ancora tutte le opportunità di un agroalimentare su cui l'Europa, e il nostro Paese in particolare, può investire un pezzo importante del proprio futuro. Si tratta di un comparto in cui possono nascere mestieri e professioni del tutto nuovi, di un settore che ha in sé gli elementi fondamentali della vita e della sostenibilità, che mentre crea economia può produrre miglior ambiente, miglior cibo, più salute e più cultura: il massimo delle aspirazioni che possiamo regalare ai nostri figli.
2014-12-18	FI	DAliAntonio	Ancora una volta il Governo porrà la questione di fiducia; avrà certamente la fiducia del Parlamento, perché le forze che sorreggono il Governo non possono consentirsi alcun passo falso, ma non avrà la fiducia di molti italiani, vorrei dire di quasi la totalità degli italiani. Non avrà certamente la fiducia dei cittadini del Sud Italia, scippati di 4 miliardi di fondi, di cui 3,5 miliardi riservati allo sviluppo e alla coesione, per decisione del precedente Governo, del ministro Barca e - poi - del ministro Trigilia, scippati in maniera tra l'altro traumatica, perché con una tagliola messa al 30 settembre 2014, si bloccano tutti i progetti che già erano in itinere. Oltre alla perdita per la mancata realizzazione di questi progetti, chi risarcirà quei Comuni che già avevano speso, e anche molto, per poter avanzare questa progettazione? Chi risarcirà le Regioni del Sud Italia (la Sardegna, la Sicilia, la Calabria, la Puglia, la Campania, il Molise e l'Abruzzo), coinvolte in questo scippo volto a finanziare l'iniziativa, sicuramente lodevole, della decontribuzione totale dei nuovi assunti, ma in tutto il territorio nazionale? Invano abbiamo cercato di convincere il Governo che questa prassi rappresentava un trasferimento netto di risorse dal Sud Italia al resto del Paese, e principalmente a quella parte di Paese che ancora può consentirsi di fare assunzioni a tempo indeterminato. In tanti anni di esperienza parlamentare, e anche in Commissione bilancio, io non avevo mai visto una legge così antimeridionalista come questa: con questo trasferimento di fondi e la penalizzazione delle più importanti attività economiche del meridione d'Italia. L'agricoltura esce massacrata da questa legge e questo Governo non avrà certo la fiducia degli agricoltori, con questa legge di stabilità. Non si è voluto recuperare l'IMU dei terreni agricoli (350 milioni di ulteriore aggravio fiscale). Con un meccanismo diabolico, il Governo dice che gli agricoltori devono pagare l'IMU agricola e la recupera immediatamente con un taglio ai Comuni, imponendo a questi di attivare le procedure di riscossione di questa imposta, mettendo così in difficoltà soprattutto quei Comuni dove sappiamo esistere un alto tasso di evasione fiscale. I Comuni naturalmente protestano, ma non protesta certamente l'ANCI; protestano i piccoli Comuni, che non sanno come chiudere i bilanci, mentre l'ANCI ha un suo rapporto privilegiato e diretto con il Governo, forse anche per motivi politici. Quindi, tutto ciò passa, se non in cavalleria, sulle spalle degli agricoltori e sulle spalle dei piccoli Comuni. Ancora una volta gli agricoltori subiranno un taglio delle percentuali di gasolio agricolo agevolato; e di questo, naturalmente, nessuno se ne fa carico. Si è recuperato un minimo di possibilità di utilizzo del bonus sulle assunzioni, ma, guarda caso, per gli agricoltori la copertura per questo bonus si trova all'interno dei finanziamenti dello stesso Ministero. Si tolgono le risorse alle leggi per l'incentivazione della giovane impresa agricola, mentre, quando si parla di altri comparti (per carità, tutti degni di attenzione), subito si individuano risorse altre. Guai a finanziare gli incentivi all'occupazione nel settore manifatturiero e industriale con fondi dell'industria e del settore manifatturiero! Si vanno a cercare nelle Regioni del Sud. Questa legge di stabilità, come dicevo poco fa, acuisce ulteriormente il divario tra il Sud e il Nord. Io ho scritto una nota a tutti i colleghi senatori eletti in quelle Regioni, augurandomi che ci sia un sussulto di orgoglio da parte dei colleghi eletti nelle Regioni che hanno subito questo clamoroso scippo. Mi auguro che essi non votino, anche non partecipando al voto, questa legge di stabilità; che dimostrino così il loro dissenso da una iniziativa del Governo che non è tollerabile. Le Regioni naturalmente protestano poco, perché anche nelle Regioni, anche nella nostra provenienza territoriale, prevalgono più i filoni partitici, le subordinazioni alle segreterie romane, piuttosto che non gli interessi del territorio e dei cittadini che ci eleggono. Io non so quanto ancora i cittadini saranno disposti a votare noi stessi, se non ci opponiamo fermamente a questo tipo di situazione. Ancora, oltre agli agricoltori piangeranno gli operatori turistici, che non avranno nessuna fiducia in questo Governo, perché privati di potere usare nel loro contratto di lavoro principale (che è quello della stagionalità) gli sgravi contributivi previsti, invece, per il lavoro a tempo indeterminato. Anche lì, invano, abbiamo sollecitato il Governo perché intervenisse. Potrei elencare categorie infinite di cittadini che non voteranno la fiducia a questo Governo. Cito i proprietari di immobili, ancora una volta non agevolati dalle tassazioni. Se è vero che una norma dice che i Comuni - naturalmente sono sempre i Comuni e gli altri, e non il Governo, ad assumersi le proprie responsabilità, anche economiche - non possono aumentare TARI e TASI, in realtà l'aumento ci sarà. Se è stato tolto il fondo per le detrazioni dei Comuni, è chiaro che, pur mantenendo l'aliquota formale numerica in quei valori, essi non potranno fare altro che addossare nuove tasse a coloro che hanno usufruito delle detrazioni fiscali. Quindi, il patrimonio immobiliare degli italiani, soprattutto per quanto riguarda le prime case, ancora una volta crollerà, come la Banca Italia ci ha detto nel suo ultimo rapporto sulla situazione patrimoniale dei cittadini. Pertanto, affrontiamo i problemi del futuro dell'Italia con sistemi vecchi, con una legge di stabilità che ha ormai i connotati delle vecchie leggi finanziarie e soprattutto con la mancanza di nuove iniziative. Avevamo detto che bisognava ridurre le tasse. Appena, però, l'Europa ha dato un colpo di tosse, il primo ad essere tagliato è stato il Fondo per la riduzione della pressione fiscale: sono stati tolti 3,3 miliardi e altri 500 milioni - come ho inizialmente detto -sono stati tolti al cofinanziamento relativo sempre alle Regioni meridionali che, tra l'altro, alimenta un maggiore volume di investimenti. Poi, però, si danno - per esempio - ancora 110 milioni di contributo straordinario a Roma Capitale. Signora Presidente, credo che questo sia veramente un momento in cui cose del genere non dovrebbero accadere; quantomeno bisognerebbe soprassedere prima di procedere, ancora una volta, ad aumentare il plafond straordinario della capitale, che è arrivato a superare i 500 milioni annui di intervento. Credo veramente che avremo una sfiducia complessiva, come parlamentari, non tanto come parte politica, perché ci siamo fermamente opposti, con un lungo dibattito e utilizzando tutti i mezzi di cui disponevamo, allo scippo delle Regioni meridionali, ai finanziamenti a pioggia, alla mancanza di strategia economica (e quest'ultima, alla fine, si condensa in alcune cose singolari). Gli unici ad essere oggetto di attenzione in questo provvedimento sono, come sempre, i petrolieri, che hanno sempre la strada spianata e agevolazioni. Il Governo ha, addirittura, fatto un classico e clamoroso autogol quando ha presentato la proposta di aumentare i canoni del demanio marittimo e terrestre, laddove i petrolieri hanno i loro insediamenti. Si immagini, signora Presidente, un chilometro quadrato che, per chi ha pratica agricola, come molti rustici di noi ha, significa 100 ettari di terreno, come canone demaniale costa alle compagnie petrolifere (sia di terreno che di mare che di piattaforma continentale) 100 euro. Questo è il costo previsto dal Governo nella sua proposta, che poi ha ritirato, avendo noi messo sul tavolo la possibilità di un sensibile aumento di questi canoni, che avrebbe rappresentato una clamorosa ed utile copertura di tante altre utili iniziative che il Governo poteva mettere in campo; ma l'ha rifiutata: pur di non aumentare una scandalosa situazione di privilegio nei confronti delle compagnie petrolifere, ha preferito accantonare la questione dei canoni. Spero che la voglia riprendere in esame nelle prossime ore in Consiglio dei ministri, perché si tratta di tariffe che vigono dal 1996. La proposta che veniva dal grandioso Ministero dello sviluppo economico era solo la trasformazione da lire in euro, in quanto nel 1996 vigevano ancora le lire, senza alcun sensibile, doveroso e dovuto aumento. Tutta una serie di incongruenze ci porterà, quindi, con grande convincimento - ripeto - a parte la posizione politica, a votare no alla fiducia a questa legge di stabilità. Soprattutto sarà una sfiducia votata con il loro cuore dai cittadini italiani, ancora una volta penalizzati dalle previsioni di questa legge, ancora una volta privati di un obiettivo strategico di recupero economico del Paese. Mi riferisco in particolare ai cittadini del Sud Italia, i quali si vedono ancora costretti a essere divisi dal resto del Paese. Quando qualcuno dice che ci sono forze politiche che propongono la secessione, dovrebbe invece considerare quali sono gli effetti degli atti concreti che compie. Queste sono leggi che spingono alla secessione, ma non tanto per un Nord una volta ricco che voleva lasciare il Sud meno ricco di lui, ma per un Sud esasperato che non può più tollerare una politica di discriminazione in questi termini.
2014-12-18	M5S	EndrizziGiovanni	(ore 17,58) ( Segue ENDRIZZI). Che fine ha fatto il disegno di legge del presidente Grasso, anch'egli eletto nelle file del PD? Glielo dico io, signora Presidente. Pare che un accordo privato tra Renzi e Berlusconi preveda un nuovo assetto del Parlamento che ricalca il disegno della P2: una legge elettorale che blindi un'alternanza di Governo tra i due soci del partito unico. Ora emerge anche l'accordo sul nuovo Presidente della Repubblica e, appunto, un freno a mano sull'anticorruzione. Capite cosa succede? Il presidente del Consiglio Matteo Renzi chiede all'Europa margini di manovra su deficit e debito pubblico, mentre il segretario del Partito Democratico Matteo Renzi frena sull'anticorruzione, l'autoriciclaggio, il conflitto di interessi e il falso in bilancio. Vuole la libertà di caricarci di altri debiti, senza dare garanzie all'Europa e ai cittadini italiani che questo denaro - lo dico a lei, signora Presidente, che conosce bene Roma - sia destinato davvero ad investimenti produttivi e non alla porcilaia che si è scoperta con Mafia Capitale. Ma la lista del favori al gioco d'azzardo non finisce qui.
2014-12-18	M5S	FattoriElena	Signor Presidente, questo è un intervento che è stato richiesto da un gruppo di attivisti, che approfitto per ringraziare per avermelo preparato, e riguarda l'epidemia di ebola in West Africa, che può essere fermata solo con un massiccio e tempestivo intervento da parte di chi vuole veramente fermarla. Questo intervento dovrebbe consistere nell'inviare in quei posti il maggior numero di risorse umane e materiali possibili, come si fa quando ci sono catastrofi naturali (e questa, fino a prova contraria, lo è). L'intervento consiste nell'installare il più possibile ospedali da campo dedicati, laboratori, materiale sanitario dedicato, logistica per la distribuzione di cibo e personale sanitario. Sotto questo punto di vista, purtroppo, solo l'Inghilterra si è mossa massicciamente in Sierra Leone, ma non può essere la sola. Le organizzazioni più preparate in queste situazioni sono di tipo militare, oppure la protezione civile. In Europa esiste il Meccanismo europeo di protezione civile, che in questo caso non è stato attivato; o, se lo è stato, non l'hanno fatto in modo congruo alla dimensione di questa tragedia. Si sta delegando l'intervento alle ONG come Emergency, che ovviamente non possono essere all'altezza di affrontare l'immane organizzazione e le cospicue risorse che richiederebbe questa epidemia. Per non parlare poi dei danni immani che lascerà ebola come strascico sotto il punto di vista sia delle economie che del sistema sanitario di queste zone che, già di per sé, è molto fragile. Noi ci chiediamo come mai l'Europa, pur avendo gli strumenti di intervento, non li sta utilizzando. A questo proposito vorrei chiedere veramente un sollecito urgente - non un semplice sollecito, perché l'epidemia avanza - dell'interrogazione 4-03108, che tra l'altro è stata firmata da senatori appartenenti a diversi Gruppi politici, quindi non solo al Movimento 5 Stelle. Tale interrogazione riguarda proprio questo tema. Chiederei veramente uno sforzo per queste questioni, che hanno carattere d'urgenza perché il virus non si ferma, affinché si abbia un occhio di riguardo e si venga a riferire in Aula.
2014-12-18	PD	BrogliaClaudio	Parto dal presupposto e dalla convinzione che tutto quello che abbiamo votato in Commissione sia contenuto nel maxiemendamento che presenterà il Governo, a cui chiedo di fare ancora alcune riflessioni su due temi che non abbiamo potuto affrontare fino in fondo, ovvero quello del personale delle Province e quello del taglio ai Comuni legato al gettito della TASI. Voglio richiamare un aspetto molto preciso e puntuale, che ha già sottolineato il senatore Vaccari, a proposito del cosiddetto pacchetto per il terremoto in Emilia. Come ho già detto in Commissione, vorrei che si cominciasse a smettere di parlare di quante risorse diamo per le alluvioni, i terremoti e le calamità naturali. Vorrei che cominciassimo invece a parlare di cosa facciamo con queste risorse e ci chiedessimo a cosa servono le risorse che tutti gli anni cerchiamo di portare a casa per i danni causati dalle calamità naturali o, a volte, dall'incuria dell'uomo. Sotto questo profilo ho molto apprezzato sia il sottosegretario Baretta, che il vice ministro Morando, che, prendendo spunto da due questioni, hanno condiviso il fatto che non si può più arrivare alla manovra finanziaria in questo modo. Bisogna mettersi d'accordo, capire cosa serve, soprattutto a L'Aquila e all'Emilia Romagna, che hanno ancora in fase attiva la ricostruzione, e costruire quel percorso affinché i provvedimenti non siano a spot, ma siano accompagnatori di un percorso in cui finalmente il Parlamento nel suo complesso cominci davvero a varare la legge quadro sulle calamità. Infatti, se il terremoto de L'Aquila ha avuto una serie di problemi e se il terremoto dell'Emilia Romagna ne ha avuti altri e se abbiamo prodotto qualcosa come 500 ordinanze del commissario, che hanno rappresentato una legislazione continua e la sua evoluzione, giorno dopo giorno, rispetto alle questioni che avevamo di fronte, almeno che questo non sia stato inutile, ma rappresenti un lavoro che può essere messo a disposizione del Paese per costruire le linee guida, che indirizzino in caso di ricostruzione. Allora, senza parlare di numeri, mi piace parlare delle cose e di tre risultati che abbiamo portato a casa in accordo con il Governo, cui tengo molto, che sono, secondo me, tutte decisive: l'esenzione dalle imposte locali (IMU e TASI) per tutti i cittadini che hanno le abitazioni o i capannoni inagibili, che scadeva il 31 dicembre 2014; la sospensione, ancora per un anno, dei mutui che i Comuni hanno con la Cassa depositi e prestiti, che compensa i Comuni che hanno un mancato gettito. Infatti, esentare i cittadini da quelle imposte significa assumersi la responsabilità, come enti locali, di un mancato gettito; è, quindi, stato consentito loro, a compensazione di questo mancato gettito, di non dover pagare le rate dei mutui derivati. L'ultimo risultato, che non è meno importante, è il riconoscimento (anche se con una cifra di 5 milioni di euro che non sarà esaustiva) di un'altra questione che abbiamo denunciato da anni: le donazioni della popolazione non possono essere assoggettate al Patto di stabilità dei Comuni; sono erogazioni liberali, non sono tassazioni, non sono entrate previste. Sono donazioni volontarie che danno anche il metro. Guardate, il terremoto dell'Emilia ha avuto danni ingentissimi su un raggio vastissimo. Basti pensare a questo dato: quando ieri sera si valutava l'esenzione dall'IMU per L'Aquila, il Ministero dell'economia e delle finanze la stimava in 500.000 euro, mentre per l'Emilia la stimava in 26 milioni di euro. Questo dovrebbe dare il segno dei due diversi danni, dal punto di vista produttivo, che questi terremoti hanno prodotto. Questo lo dico per far capire che, assieme alle ingenti risorse di cui hanno bisogno questi territori, assieme all'Europa, che ha dato per il terremoto dell'Emilia-Romagna 670 milioni di liquidità per far fronte all'emergenza, i fondi delle donazioni sono stati non delle gocce in mezzo al mare, ma delle vere e proprie entrate importantissime, che hanno contributo non solo alla ricostruzione, ma anche alla qualità della ricostruzione. Abbiamo previsto l'esenzione per l'IMU e la TASI fino al 30 di giugno, ma con un impegno molto stringente in un ordine del giorno, accolto dal Governo, di poterla portare fino alla fine dell'anno. Inoltre, come ha sostenuto il mio collega Vaccari, vi è stato un percorso molto serio per l'avvio non della « no tax area », che non è mai stata la nostra bandiera, ma di un riconoscimento delle zone franche urbane, che per noi sono i centri storici, le anime di quei paesi colpiti dal terremoto che hanno bisogno di un rilancio più agevolato per poter riprendere la normale attività produttiva. L'augurio che faccio è di non trovarci il prossimo anno a discutere ancora di queste cose perché le avremo risolte prima. E un augurio rivolgo al Governo, con una battuta finale: nel 2012, nel 2013 e nel 2014 abbiamo avuto tre finanziarie e tre Governi; mi auguro che sia questo Governo a fare, una volta tanto, per due anni di fila la finanziaria che riguarda anche i nostri territori.
2014-12-18	PD	GuerrieriPaleottiPaolo	Ebbene, se la leggiamo nelle sue grandi linee, notiamo che questo disegno di legge di stabilità si muove in questa direzione e c'è una prima innovazione importante che vorrei sottolineare e che non ho sentito rimarcare da nessuno. Questo disegno di legge di stabilità si è presentato in Europa, a livello di Commissione europea, e ha posto non teoricamente ma nei fatti, nei numeri, nelle misure che ha presentato, per la prima volta dopo anni, il fatto che per migliorare e consolidare anche azioni rigorose sul bilancio pubblico bisogna rivedere la spesa attraverso stimoli di rilancio dell'economia. Qui sta la novità del disegno di legge di stabilità che stiamo discutendo. Se non guardiamo a questo aspetto non si capisce nulla di che cosa poi di diverso questo provvedimento propone. Naturalmente, si può essere d'accordo o meno, ma è innegabile che questo è un dato di fatto e una novità.
2014-12-18	PD	GuerrieriPaleottiPaolo	Vorrei chiedere alla senatrice Bonfrisco che parla, del fatto che sono state applicate più tasse: dove sono queste maggiori tasse? Vogliamo ricordare cosa significa, sul piano della possibilità del cuneo fiscale, il consolidamento del bonus di 80 euro? Vogliamo ricordare cosa significano le misure per il lavoro autonomo, le agevolazioni agli investimenti? Sono misure che incidono sulla domanda, ma anche sulla capacità di offerta della nostra economia. Come si fa a dire che l'abolizione della componente IRAP dal costo del lavoro pari a 5,6 miliardi di euro «va bene, ma...»? È qualcosa che sento auspicare da anni, ma che nessun Governo in questi anni è riuscito a fare. Come si fa a non parlare della decontribuzione sui nuovi assunti come qualcosa che va incontro alla necessità di riduzione dei costi delle imprese? E le misure a favore dell'internazionalizzazione e dell'innovazione non ci interessano? Non sono importanti? Naturalmente non dico che quando si individua una strategia di politica economica bisogna essere d'accordo, ma non si può affermare che una strategia di questo genere, fatta di misure sul piano della domanda e dell'offerta, non risponde a una linea d'azione. Si può dire che non è abbastanza, ma non la si può negare, come invece ho sentito fare. Certo, è assolutamente vero che l'impatto macroeconomico netto non è così rilevante, perché abbiamo voluto mantenere determinati vincoli nell'ambito del Patto con l'Europa. Ciò, naturalmente, non significa che non vi sia un effetto espansivo, che deriva dall'aver spostato il peso di tutto l'onere fiscale dal sistema produttivo, lavoro e imprese, verso altre forme di rendita. Anche su questo, sulle attività finanziarie, il nostro Paese si sta riavvicinando alla media europea. Non abbiamo alcun elemento di peculiarità. È inutile, da questo punto di vista, gridare ad un insopportabile onere. È molto importante sottolineare che questa diversa impostazione oggi si sta confrontando con l'Europa, con la Commissione europea. Sapevamo che non era facile un confronto di questo genere, che avviene soprattutto perché in Europa, come sappiamo, c'è bisogno di nuove politiche. Certo, chi non si preoccupa dell'Europa dice: «Ma perché non sfondiamo il tetto? Spendiamo, investiamo. Che cosa ce ne importa del 3 per cento?» Ce ne importa, perché noi non vogliamo che succeda quello che sta accadendo in Grecia, semplicemente perché si sta evocando la possibilità di infrangere certe regole. Naturalmente, per chi dice addirittura che è meglio sbarazzarsi della moneta europea, dell'euro, i problemi non ci sono, perché da questo punto di vista basta preoccuparsi di pagare i costi che ne deriveranno e che per anni graveranno sulle generazioni future. Noi non abbiamo fatto una scelta di questo genere, ma abbiamo pensato che il nostro posto - e lo ribadiamo - è quello di un Paese fondatore dell'Europa unita, un Paese che quindi continua a gestire una politica di critica e di confronto. Da questo punto di vista è importante sottolineare che la partita è aperta. Vedremo, di qui a primavera, cosa accadrà, ma la nostra credibilità sarà l'arma migliore se continueremo a portare avanti, come stiamo facendo nell'ambito di questa legge di stabilità, un piano di riforme, misure di rilancio della domanda e di ristrutturazione dell'offerta. Va detto con molta forza che dobbiamo collocare questa misura nella prospettiva dei mille giorni. Sarebbe gravissimo se continuassimo a dire che vogliamo le riforme ma poi di qui a qualche tempo ce ne dimenticassimo. Non è questa la strategia da seguire, perché da questo punto di vista avremmo delle ripercussioni gravemente negative. Per le ragioni che ho ricordato, credo si possa dire che questo disegno di legge di stabilità va approvato. Questa è la propensione del Partito Democratico, perché si tratta di una legge di stabilità che contribuisce a rilanciare la nostra economia. È possibile immaginare che di qui al prossimo anno avremo sicuramente una capacità di domanda e di offerta rafforzata, grazie anche a ciò che stiamo approvando in questi giorni. Proprio per ricordare il lavoro fatto in Senato, voglio evidenziare che si sono rafforzate alcune misure importanti, ricordate anche da altri colleghi prima di me, quali il regime fiscale agevolato per i lavoratori autonomi, il rafforzamento del credito d'imposta e la tassazione dei fondi pensione. È la prima volta che si pone con forza questo legame tra attività finanziarie e investimenti, a livello del sistema produttivo e dell'economia reale: non sottovaluterei anche un aspetto di questo genere. Naturalmente questo non significa che possiamo considerare tutto come soddisfacente. Considero, ad esempio, non soddisfacente il fatto di non essere riusciti a portare a termine questo lavoro, con la possibilità di approvare un nostro testo. Lasciatemi però dire che allora dobbiamo anche chiederci se di alcune lungaggini procedurali e di alcune regole e misure, che ancora gravano sulle sessioni di bilancio, possiamo essere soddisfatti. Ora, senza naturalmente voler accampare scuse di questo genere, credo sia importante, proprio in vista dell'applicazione della nuova legge di bilancio e quindi di una nuova contabilità, guardare alla possibilità di accompagnare questo tipo di misure anche sul piano procedurale. Credo dunque di poter ribadire come il segno di questa legge di stabilità non sia astrattamente quello di aver posto un obbiettivo di crescita, che varrebbe fino ad un certo punto, ma quello di aver messo in campo, concretamente, misure e strumenti per perseguire questo obbiettivo di crescita.
2014-12-18	PD	LaiBachisioSilvio	È una manovra espansiva, ma che insiste anche su alcune scelte di fondo precise e spiegabili. Ne dico tre tra tutte. In primo luogo, è una manovra che riduce il cuneo fiscale per sostenere la domanda, e in questa direzione vi sono una serie di interventi che rafforzano quest'obiettivo. Interviene ancora a sostegno della domanda attraverso un innovativo strumento, il bonus bebè, che aiuta il sistema familiare e sostiene la natalità in un Paese che è il più vecchio d'Europa e ha le Regioni più vecchie del mondo. In terzo luogo, pone le condizioni per cogliere un effetto estraneo al nostro lavoro, ma che può sicuramente essere di grande efficacia in un Paese come il nostro, vale a dire l'aumento delle risorse disponibili nelle famiglie e nei cittadini per effetto della riduzione del prezzo del petrolio. Il combinato disposto di questi tre interventi, su ceti nettamente definiti, può consentire un aumento della disponibilità di risorse economiche, che possono andare in maggioranza nei consumi e in misura minore nei risparmi e, in ogni caso, innescare un circuito virtuoso di fiducia nel futuro e di rassicurazione. Però è anche una manovra ambiziosa - e questa è la seconda parola chiave - perché mette insieme riforme e risorse necessarie affinché le riforme siano credibili. Le riforme cui mi riferisco sono certamente quella sul lavoro, appena varata, e quella sulla scuola, sulla quale si sta molto lavorando e sono stati presi impegni ancora prima che l'Unione europea decidesse di confermare l'inadeguatezza di un sistema precario nella scuola. Sono risorse necessarie a rendere credibili quelle riforme, così come è necessario, per renderle credibili, il fattore tempo. Infatti, se c'è una cosa su cui l'Europa è stata chiara è che fra tre mesi noi dovremo certamente rispondere della legge di stabilità e della sua connessione con le riforme, facendo in modo che le riforme e le risorse ad esse dedicate siano vere, efficaci e facciano delle stesse non soltanto riforme annunciate ma già operative. Sono convinto che le condizioni ci siano, perché quelle riforme diventino operative e perché questa legge di stabilità sia al servizio di queste riforme, ma sappiamo anche che molto del lavoro che abbiamo davanti dipende da ciò che farà l'Europa, perché senza l'Europa la ripresa di questo Paese non potrà basarsi solo sugli interventi che faremo. Sappiamo quanto è stato deludente, per noi, l'avvio del piano Juncker, nella sua descrizione iniziale, ma sappiamo anche che l'Europa vive di soft power, della capacità di negoziare, di stare attenti a mettere insieme tutte le risorse e le sensibilità, ovvero tutto ciò che riguarda la forma in cui gli Stati e i popoli hanno scelto di stare insieme. Ecco perché è giusto dare un giudizio sul piano Juncker, ma anche segnalare che l'Italia deve impegnarsi perché esso diventi il punto di partenza di uno strumento che faccia ripartire gli investimenti in tutta Europa e possa diventare la base di un sistema avanzato di coniugazione degli investimenti nel sistema europeo. Questa manovra - e passo al secondo punto del mio intervento, prima delle conclusioni - in Senato è entrata in un modo, offrendo un quadro iniziale, e ne esce con degli interventi che vanno in due direzioni: da una parte rafforzano alcune scelte fatte alla Camera dei deputati e, dall'altra, riequilibrano gli effetti di altre scelte fatte sempre nell'altro ramo del Parlamento. A fronte delle molte misure di sostegno all'impresa, alla competitività e all'intelligenza - penso al credito d'imposta su ricerca e sviluppo e al patent box - contenute nella manovra proposta dal Governo e di alcuni investimenti sull'innovazione, oggi vediamo una manovra rafforzata nel senso del riequilibrio, che è la direzione di marcia che ha guidato il lavoro del nostro Gruppo e quello dei senatori di opposizione presenti in Commissione, che voglio ringraziare, i quali si sono comportati costantemente in maniera corretta, dando un contributo alla costruzione di questo senso di riequilibrio civile, sociale ed economico della manovra, come ha riconosciuto il Presidente della Commissione. Rappresenta infatti un riequilibrio il completamento del lavoro avviato alla Camera sul bonus degli 80 euro, riversato e in qualche modo mirato sui lavoratori autonomi. Costituiscono un riequilibrio gli interventi sul tema dei fondi pensione e delle strutture previdenziali dei lavoratori autonomi e anche le scelte fatte sul fronte della sanità e del sociale, a partire dal rifinanziamento del fondo di cui alla legge n. 68 del 1999. Sono completamenti importanti gli interventi su alcuni temi, come quello, fondamentale, del patronato e quello degli investimenti; sull'internazionalizzazione non tutto è stato raccolto, ma è importante ciò che è stato fatto; e sono importanti anche alcune scelte assunte come indirizzi nella fase finale del lavoro della Commissione in Senato: penso al tema del riequilibrio sul tema del gasolio per le aree montane e per i territori geograficamente svantaggiati e a quello delle scuole nelle Province, e penso anche - lo dico con convinzione - al lavoro fatto con le piccole riforme o con il sostegno alle riforme nel campo dell'agricoltura, dove si è fatto un lavoro di semplificazione in alcuni campi e anche un lavoro innovativo, come quello sul fondo lattiero-caseario. A tal proposito faccio una raccomandazione al rappresentante del Governo e, tramite lui, al Ministro dell'agricoltura. Quel fondo è importante per il settore lattiero-caseario, che in un Paese come la Francia è considerato strategico, mentre noi lo consideriamo marginale, un settore che non è composto soltanto del patrimonio bovino, ma anche del tanto esteso patrimonio di esperienze e competenze, e anche di animali, che specialmente nel Mezzogiorno, dalla Toscana in giù, è rappresentato dal patrimonio ovino e caprino, i cui frutti rappresentano delle eccellenze, con cui possiamo competere in Europa: in questo senso va, a mio avviso, allargato. Un segnale positivo è costituito dal delicato passaggio riformatore sul tema dal pareggio di bilancio delle Regioni. È un passo determinante affinché sia più trasparente e più comprensibile tutto il sistema della pubblica amministrazione e della contabilità della pubblica amministrazione. Concludo soffermandomi su due criticità. Condivido il fatto che ci sia stato - l'ha segnalato con delicatezza il Presidente - un ruolo preponderante del Governo rispetto alla Commissione. Bisogna evitare che questo avvenga. Bisogna far lavorare di più la Commissione; è giusto che il Parlamento esprima le sue competenze e le sue risorse e non venga, in questo senso, troppo ristretto. Sul tema del Mezzogiorno, tuttavia, ha ragione il mio collega D'Alì, che onestamente ha condotto la battaglia in Commissione. Ma è anche vero che succede sempre, all'inizio del settennio della programmazione europea, che le risorse accantonate vengano sottratte; è successo sette anni fa con il Governo Berlusconi per la questione Alitalia, ed erano fondi del Mezzogiorno. Potrei fare un elenco di iniziative che hanno visto quei fondi andare a questioni che niente avevano a che fare con il Mezzogiorno. È vero anche che deve essere rispettato - e su questo l'impegno del Governo deve essere richiamato in Aula - il fatto che quei fondi devono ritornare alle risorse per il Mezzogiorno. Mi preoccupa, però, che la grande rivoluzione, avviata due anni fa dall'allora ministro degli affari regionali Delrio, che aveva in qualche modo scelto una strada di accompagnamento delle Regioni del Mezzogiorno rispetto alla progettazione e all'utilizzo migliore dei fondi europei, oggi non abbia ancora una concretezza: si possono spostare quei fondi perché i progetti ancora non ci sono. Su questo fronte serve sicuramente qualcosa in più nel lavoro che è stato impostato un anno fa per una sua concreta realizzazione. Mi tocca, ma lo faccio perché penso che sia un dovere, richiamare un tema finale, che riguarda la mia Regione, la mia isola. Lo dico perché è giusto che il Parlamento lo sappia e stia a memoria del Parlamento. Con questa legge di stabilità, per la prima volta, a distanza di un anno dall'alluvione in Sardegna, che ha ucciso 18 persone e colpito 88 Comuni su 370, vengono finalmente messe a disposizione le prime risorse. Sono 15 milioni di euro: 10 milioni per l'avvio del risarcimento danni e 5 milioni per completare la ristrutturazione delle scuole abbattute dall'alluvione. Voglio dire che sono 15 milioni di euro a fronte di 664 milioni di euro certificati dalla Protezione civile: 15 milioni su 664. Noi possiamo coglierlo come un segnale, ma deve essere un segnale cui segue un impegno concreto del Governo affinché, per lo meno, il risarcimento alle vittime civili e alle imprese possa ripartire e dare in qualche modo una fiducia che in questo anno, purtroppo, non è stato possibile avere. Infatti, le iniziative che anche il Parlamento aveva messo in campo non sono andate a buon fine e non sono state completate. Lo dico perché sono convinto che siamo in un Paese che riconosce tutti i suoi cittadini e tutti i suoi territori come uguali e sono convinto che nei prossimi provvedimenti il Governo non mancherà di tenere a mente questo aspetto e, quindi, di riprendere il percorso avviato a gennaio dello scorso anno e non ancora completato.
2014-12-19	M5S	CappellettiEnrico	Signor Presidente, anch'io colgo l'occasione per proporre una modifica al calendario, cogliendo lo spunto da un grido d'allarme lanciato qualche giorno fa da Confindustria, che ha dichiarato che il costo della corruzione nel nostro Paese ammonta a 300 miliardi di euro. Prendo dunque lo spunto da questa dichiarazione di Confindustria per chiedere la calendarizzazione con assoluta priorità della mozione a prima firma del sottoscritto, che ha per oggetto lo scandalo più grande e l'evento corruttivo più importante sicuramente della Repubblica italiana, ma probabilmente anche d'Europa, se non del mondo, che è l'enorme spreco di denaro legato alla costruzione del MOSE di Venezia. PRESIDENTE. Qual è la mozione? CAPPELLETTI (M5S). Questa mozione è stata firmata... PRESIDENTE. Lei mi deve dire il numero della mozione che abbiamo capito essere a sua firma. CAPPELLETTI (M5S). Signor Presidente, non le sarà sfuggito che i senatori colleghi che sono intervenuti prima di me hanno potuto commentare con ampio spazio le loro argomentazioni senza essere interrotti. PRESIDENTE. Non mi è sfuggito, ma ho detto che deve fare la sua proposta di modifica, poi, se qualcuno vorrà intervenire in una fase successiva lo farà. CAPPELLETTI (M5S). Vorrei limitarmi a ricordare all'Aula - e sarò molto sintetico nel farlo - che è un interesse collettivo, di tutta quest'Aula, la messa in discussione della mozione in argomento. PRESIDENTE. Se ce la dice, però, perché ancora non ce l'ha detta. CAPPELLETTI (M5S). Per il semplice fatto che è vero che mancano le firme dei parlamentari del Partito Democratico e di Forza Italia ed è vero che alcuni membri di questi partiti sono coinvolti nello scandalo in argomento... PRESIDENTE. Comunque si tratta di una mozione, ho capito, va bene, grazie. CAPPELLETTI (M5S). Ma si potrebbe pensare che forse sia proprio questo il motivo per cui non verrà messa all'ordine del giorno la mozione 1-00293 .
2014-12-19	M5S	FucksiaSerenella	(ore 1,54) ( Segue FUCKSIA). Adesso però il taglio di 4 miliardi di euro ai budget regionali di questa manovra porta comunque, indirettamente, a nuovi tagli, che è ragionevole pensare ricadano sui servizi sanitari. Per dimensioni, infatti, la spesa sanitaria è il candidato più ovvio ai tagli, rappresentando tra il 70 e l'80 per cento delle spese regionali. Ci sarebbe un'espressione molto colorita per esprimere quanto avvenuto, ma mi trattengo, perché non sarebbe un espressione consona all'Assemblea, anche se forse oggi l'Assemblea ha fatto anche di peggio. Mi limito a dire che il Governo fa lo splendido con le tasche degli altri. Peraltro, in molte Regioni a maggio si voterà e sarà divertente vedere i candidati andare al voto con la bandiera dei tagli alla salute da presentare in campagna elettorale, quando sappiamo bene che nelle Regioni la sanità è uno dei principali serbatoi di scambi, favori e clientele. Che fine hanno fatto i tagli agli sprechi, la salvaguardia degli investimenti, il pieno utilizzo delle risorse europee? Si sono persi tra i tweet e le slide o sono anche questi fermi nel drafting di Palazzo Chigi? Si continua con il teorema del lampione di Fitoussi, cioè a fare come quel tizio che cercava le chiavi sotto un lampione, non perché le avesse perse lì, ma perché quello era l'unico punto illuminato della strada. Tradotto significa che si agisce e si taglia solo dove si vedono le risorse, ma non si va minimamente a ricercare le cause dei costi e si ripetono quindi schemi noti ma inefficaci. I tagli alla sanità non sono solo assurdi perché ricadono sulla pelle dei cittadini, ma anche ingiustificati. Il 10° rapporto sanità dell'università Tor Vergata di Roma, ad esempio, dice chiaramente che l'Italia spende per la sanità molto meno degli altri Paesi europei ed il Rapporto meridiano sanità ci dice che mentre in Europa nel 2012 la spesa sanitaria pro capite saliva del 2,42 per cento, in Italia scendeva dello 0,71 per cento. Per migliorare non serve usare l'accetta, ma il bisturi: serve cioè colpire chirurgicamente le sacche di spreco. Tra le fonti di sperpero nel settore sanitario vogliamo parlare delle ristrutturazioni perenni in corso in alcuni ospedali con i conseguenti spostamenti di reparti e costi annessi? Vogliamo dire che i due terzi della spesa sanitaria pubblica derivano dall'acquisto di beni e servizi (stando poi a vedere cosa è compreso nei servizi)? Vogliamo dire che la CONSIP è stata una buona idea in linea di principio? Si potrebbe dire che è bella ma non balla, perché è necessario che al suo interno ci siano esperti in materia sanitaria che conoscono il mercato e quello che serve davvero. Quando non riesco a salvare la vita di una persona, chi glielo dice che non l'ho fatto perché ho dovuto risparmiare? O la CONSIP prima o poi troverà anche il prezzo delle persone? Intervenire sugli sprechi significa un'organizzazione più efficiente delle ASL, con obiettivi chiari, risorse definite, decisioni trasparenti e direttori generali chiamati a rispondere dei risultati. Se si vuole risparmiare ulteriormente bisogna mettere in campo un piano serio di razionalizzazione del personale, dimezzando la pletora di amministrativi che vivono nascosti nelle scrivanie delle aziende sanitarie, delle aziende ospedaliere, delle fondazioni ed enti di ricerca. Puniamo chi produce salute con il blocco dei contratti e si riempiono gli ospedali con profili inutili di amici che possono tornare utili. Tutti sono d'accordo sul fascicolo sanitario elettronico, perché consentirebbe di risparmiare un miliardo di euro (ben un punto di IVA), ma di fatto siamo ancora alla fase del "vedremo-faremo". Per ogni euro speso in prevenzione se ne risparmiano dieci in cure. Io spero che quei 50 milioni di euro per il contrasto alle ludopatie (forse troppi, considerando che l'incremento del fondo per il diritto al lavoro dei disabili nel 2015 è stato solo di 20 milioni) vengano investiti in questa direzione. Concludendo, visto che ormai è la cronaca che detta l'agenda al Governo, proviamo a invertire l'ordine delle cose: prima che scoppi il caso "mafia sanitaria", interveniamo su un'emergenza vera, la corruzione in sanità (oltre 23 miliardi di euro). È questo il campo dove si dovrebbe intervenire immediatamente con tagli...
2014-12-19	M5S	PugliaSergio	Poi abbiamo avuto il giovane rampante democratico cresciuto in Europa e oggi ci avete lasciato il giovane «bla bla», quello che parla e le cui azioni, alla fine, non cambiano assolutamente l'Italia.
