2014-01-14	LN	ArrigoniPaolo	Sulla cancellazione del reato di clandestinità da oggi inizierà a precipitare il vostro declino! Guardate, non condivido nulla della coppia Grillo-Casaleggio, ma cito un'affermazione di ottobre del vostro capo - oggi sconfessato - all'indomani dell'emendamento in Commissione giustizia: «Se il M5S si fosse presentato alle elezioni con l'obiettivo di cancellare il reato di clandestinità avrebbe raccolto percentuali da zero virgola» (...) MONTEVECCHI (M5S). Ma è fuori tema! ARRIGONI (LN-Aut). (...) e voi, cari colleghi del Movimento 5 Stelle, anziché essere qua in 50 vi sareste forse contati sulle dita di due mani! Cari signori del Governo e della maggioranza - che è trasversale in questo provvedimento - continuate a preoccuparvi solo di carcerati, dunque delinquenti e immigrati irregolari che se ne fregano delle regole. Continuate ad impegnarvi anche su altri temi, come le unioni civili, che non sono priorità per il Paese reale costituito da famiglie e imprese, che anzi vedranno peggiorare l'insicurezza e lo stato sociale. La Lega è convinta che l'emergenza sia invece quella di restituire il lavoro, la dignità, e innanzitutto la speranza, agli italiani e soprattutto ai giovani, che fanno segnare oggi percentuali di disoccupazione che sfondano la soglia del 42 per cento. La Lega è convinta che l'emergenza sia agevolare, nei fatti e non nelle parole, la sburocratizzazione e abbattere la pressione fiscale per imprese, che sono fonte di benessere anche per lo Stato. È per questo motivo che rifiutiamo in toto questo scandaloso provvedimento.
2014-01-14	LN	DivinaSergio	. Ius soli, abolizione del reato di immigrazione clandestina, abolizione della legge Bossi ‑ Fini e vi risparmio tutto il resto. Riteniamo stupefacente, in questo momento storico, parlare di far scontare le pene detentive presso il proprio domicilio. Quali pene? Quelle fino a sei anni. Abbiamo letto statistiche in abbondanza: carcere su, carcere giù, aree diverse. I numeri sono questi: una quota tra il 60 e il 70 per cento della popolazione carceraria è formata da immigrati. Gli immigrati hanno un tasso criminogeno più alto degli italiani? No, non credo. Vivono però delle condizioni diverse, che portano questa gente laddove effettivamente è finita. Perché sono finiti in carcere, al di là dell'illusione, dell'attrazione, del far capire ciò che in Italia effettivamente non c'è? Questa gente, per lo più, non ha nemmeno un domicilio; e allora come possiamo parlare di pene da scontare presso il proprio domicilio? Questo significa solo aprire le carceri. Qualche buonanima sicuramente darà la propria disponibilità, offrirà la propria garanzia e metterà a disposizione il proprio domicilio ma questo vuol dire esclusivamente aprire le porte delle carceri! La seconda trovata è la messa alla prova, ergo sospensione addirittura del processo, che neanche si fa, per reati con pene fino a quattro anni. Anche qui andiamo a spulciare velocemente quali reati rientrerebbero nella messa alla prova, per i quali, di conseguenza, non si farebbe nemmeno il processo: furti aggravati, ricettazione, rissa aggravata, violenza a pubblico ufficiale e addirittura lo stalking. Qualche mese fa l'Assemblea del Senato ha unanimemente approvato e ratificato la Convenzione di Istanbul. Posso sbagliare, ma penso che non ci sia nessuna senatrice che non sia intervenuta e tutte hanno giustamente parlato della necessità di preservare le donne contro gli abusi e le molestie. Oggi, probabilmente, le stesse donne del PD voteranno il provvedimento in esame e lo stesso faranno le signore del Movimento 5 Stelle. Cosa raccontiamo a quelle signore cui pochi mesi fa avevamo garantito che avremmo usato il pugno duro, che avremmo mantenuto l'intransigenza verso i reati contro le donne? Diciamo loro che avevamo scherzato? Ditegliele voi queste cose! Mi sono riletto qualche reminiscenza degli studi giuridici, ormai passati. Non credo che in tutte le facoltà di giurisprudenza si insegni la teoria economica del delinquente: era un vezzo di qualche professore di criminologia. La sintesi finale era che quasi mai è la severità della pena a far propendere la scelta tra delinquere o non delinquere. Quali sono le variabili che effettivamente il delinquente mette sul piatto e che sono alla base delle sue decisioni? La prima è la possibilità di essere scoperto. Se il 97 per cento dei furti non viene denunciato o, comunque, non si trova il colpevole, anche se la pena fosse gravissima, praticamente il rischio sarebbe nullo. Il secondo punto che il delinquente mette sulla bilancia è la capacità di arrivare alla prova certa nell'istruttoria. Questo riguarda le indagini di polizia giudiziaria; quanto meno efficienti sono le indagini, tanto meno si arriverà alla colpevolezza , ergo anche in quel caso le maglie si allargano e in galera non si finisce mai. La terza cosa che il delinquente mette sul piatto della bilancia sono le lungaggini processuali, ossia l'incapacità dei magistrati di arrivare in tempi normali a una sentenza di condanna: tradotto in paroloni le prescrizioni; tanto più il processo è lungo, tanto meno sarà probabile una condanna e le carceri non si apriranno per l'entrata. Stanti così le cose, ossia che la gravità reale della pena viene considerata in ultima istanza, se alla fine di questo processo noi addirittura stabiliamo che per questi reati il massimo che si rischia sono trenta giorni di lavori di pubblica utilità, proviamo a ragionare su quale sia la deterrenza che lo Stato pone in essere per impedire la commissione di tutti questi reati, che arrivano fino a quattro anni di pena e che sostanzialmente si concludono senza processo, con la sospensione del processo e la messa alla prova. Rimaniamo veramente allibiti per la semplicità e la facilità con cui si dà la stura a questi provvedimenti (e capiamo subito dove ci portano). Analisi banale: il momento attuale vede un ristagno economico, difficoltà a tutti i livelli, disoccupazione - come è stato più volte ricordato - a livelli esagerati; non c'è lavoro in modo allarmante e la crescita non si vede. Il Governo si è impegnato sui temi della ripresa e dell'occupazione, ma il primo provvedimento che ci porta - anche con una certa enfasi - è quello per svuotare le carceri? È il primo problema per il Governo? Per i colleghi del Movimento 5 Stelle il primo problema è quello di eliminare il reato di immigrazione clandestina? Rispettiamo il vostro lavoro, il fatto che vi consultiate con una base (che non conosciamo bene), ma ponetevi il problema: normalmente ai questionari e ai sondaggi rispondono sempre gli interessati. Vi siete posti questa domanda? Se vi è stata dalla vostra base, attraverso consultazioni blog, network, eccetera, questo tipo di risposta facciamo un'analisi: le persone normali si disinteressano dal partecipare, mentre gli unici interessati a partecipare probabilmente sono quelli toccati dal provvedimento. Ci vuole tanto a capire che se si approva questo provvedimento si va effettivamente contro la stragrande maggioranza silenziosa? Fa più rumore un albero che cade piuttosto che una foresta che cresce, ma ce lo si dimentica molto spesso. Abolire il reato di clandestinità vuol dire aprire le frontiere: porte aperte. Ponetevi una domanda: chi arriva in Italia in questo momento cosa viene a fare? Abbiamo detto che non c'è lavoro per gli italiani. Una cosa su cui ogni uomo e ogni donna non possono transigere è combinare il pranzo con la cena. Qui si mette sotto accusa il fatto che non ha funzionato, o non ha funzionato bene, il sistema di controllo attuale, che prevede il reato di clandestinità. Ma quando è stato pensato il reato di clandestinità, è stato pensato in un contesto di sistema in cui tutti gli organismi di questo Paese muovevano in quella direzione. Era stata affidata ai prefetti la possibilità di firmare e di darvi esecuzione. Chi ha frenato l'attuazione di tale misura? Se essa fosse stata attuata e se, quando arrivava una persona, fosse stata mandata a casa, e così fosse successo anche il giorno dopo, ciò non sarebbe passato inosservato. Il messaggio sarebbe stato recepito e questi individui, poveri disperati, non sarebbero più partiti per viaggi della speranza, se avessero saputo che il giorno dopo sarebbero stati rimpatriati. Non dico che sarebbe stato educativo, ma sarebbe stato logico, e avrebbe evitato anche tante disgrazie e tanti morti in questo Paese. Noi però non siamo un sistema. I magistrati hanno deciso che quella legge non va bene, e rgo, non si applica per cui non sono i prefetti a firmare i decreti e la magistratura si arroga questa funzione e questa competenza. Sappiamo poi come la magistratura la pensi in merito e, di conseguenza, si procede a più gradi di giudizio, e si mette per lo più in discussione che le disposizioni che prevedono questo reato, votate dai due rami del Parlamento italiano, siano legittime. I magistrati decidono cosa si deve fare in questo Paese!
2014-01-14	LN	DivinaSergio	Devo rivolgere un plauso ad un collega e amico, l'ex ministro della giustizia Castelli, per quanto ha messo in moto e devo riprendere un po' chi lo ha sostituito, il ministro Alfano, perché nel 2010 egli è venuto in quest'Aula con molta enfasi, che noi abbiamo anche condiviso, ad annunciare che erano già partiti i lavori per la costruzione di 19 padiglioni carcerari. Il problema della sovrappopolazione carceraria, infatti, non è un problema di oggi ma è, anzi, un problema ciclico. Ma quei 19 padiglioni - il presidente Letta e il Ministro della giustizia in questa sede sono delle «chimere» e non si vedono - che fine hanno fatto? Si realizzano, sì o no? Qualcuno mi dice che qualche carcere è stato realizzato, ma che è completamente vuoto o, addirittura, abbandonato e già in stato di rovina. Ma prendiamo in giro gli italiani? Prendiamo i soldi degli italiani e poi diciamo che queste carceri non le usiamo e che i delinquenti che vi sarebbero dovuti finire li trovano di nuovo in strada e che se ne devono fare una ragione? Torniamo al clima attuale, che riflette il momento drammatico: forse il 1929 ha visto situazioni simili a quelle che vediamo adesso, a causa di disoccupazione, crescita o ristagno dell'economia. In questo clima si parla di: svuotare le carceri, matrimoni omosessuali, adozioni relative a coppie omosessuali, liberalizzazione delle droghe. Ma di cosa stiamo parlando? Io conosco un comico che, a questo punto, direbbe: ma siete connessi? Ma siete in sintonia con il Paese? Capite i problemi che arrivano dalle imprese, dai cittadini, dagli artigiani, dai pensionati, da chi non lavora? Ma sono questi i problemi che vi chiedono di risolvere?
2014-01-28	FI	BerniniAnnaMaria	Signora Presidente, onorevoli senatori, vorrei anzitutto esprimere un disagio, che mi auguro sia condiviso da molti di voi, di noi: il disagio di chi vorrebbe svolgere la funzione alla quale siamo stati chiamati e per la quale siamo stati scelti in modo efficace, efficiente e, soprattutto, trasparente. Purtroppo le cose non stanno così, e da molto tempo. Sarebbe forse preferibile, per rispetto e quasi come segno della volontà di trasparenza nei confronti del Parlamento, che provvedimenti come quello che oggi siamo chiamati a esaminare venissero presentati con il loro vero nome e non con altre diciture e locuzioni, peraltro confuse e fantasiose nel titolo; sarebbe quindi opportuno che venissero chiamati semplicemente per quello che sono: milleproroghe. Mille! Pensavamo sinceramente di esserci ormai affrancati da questa pessima abitudine, tipica della Prima Repubblica - lo abbiamo detto tante volte - di sottoporre all'Aula (sempre con una cadenza caratterizzata da inquietante ritardo e fretta, sempre all'ultimo momento e sempre in uno stato - lato sensu - confusionale, frutto di altrettante mille pressioni, non sempre limpide) un insieme, un coacervo di disposizioni che appaiono tutte sotto un solo cappello, ma che raccolgono in modo disomogeneo e disgregato le istanze e talora gli appetiti più disparati, che a volte - molte volte - compensano ritardi e mancate decisioni del Governo o che correggono errori (sia detto per inciso: quanti errori da quando la politica è affidata alla cura esclusiva dei tecnici!), che inseriscono aggiustamenti fuori tempo massimo e, peggio, soddisfano esigenze che non obbediscono ad interessi generali ma a impulsi e stimoli, come dire, particolari. Il risultato è un inquietante modo di legiferare, un modo disorganico, che non consente un'analisi puntuale, che impedisce a noi senatori - a noi parlamentari in genere: questo vale per la Camera alta come per la Camera bassa - di svolgere al meglio il nostro lavoro, compulsati come siamo dalla fretta e dalla disomogeneità dei contenuti, che non fa onore, peraltro, ad un Governo che si presenta come nuovo anche nel metodo e che ci allontana dalle buone pratiche dell'attività legislativa. Come si fa a svolgere bene il proprio lavoro quando si debbono affrontare questioni le più disparate, che vanno dalle assunzioni, dall'organizzazione e dal funzionamento della pubblica amministrazione, alle operazioni di rimozione del relitto della nave Costa Concordia all'Isola del Giglio, dai corsi di formazione per addetti al salvataggio in acqua, al possibile impiego delle guardie giurate in servizio antipirateria sulle navi? Su quest'ultimo punto, signora Presidente, colleghi, mi sia consentito di aprire un inciso: è possibile che il Governo italiano si debba affidare soltanto a burocrati e avvocati, abdicando alla propria capacità di iniziativa politica internazionale, nel trattare una crisi così delicata e importante come quella tra l'Italia e l'India sul caso dei marò? È possibile che, a distanza di due anni da quel 15 febbraio in cui avvenne l'incidente davanti alle coste indiane, per cui oggi Massimiliano Latorre e Salvatore Girone rischiano addirittura un processo davanti ad una corte speciale e l'applicazione della pena di morte, l'Italia non riesca ancora a spostare a livello internazionale, con autorevolezza, con la dovuta competenza e determinazione, la gravità delle violazioni commesse dall'India, che nega tra l'altro l'immunità di funzione ai nostri militari in regolare servizio antipirateria, per di più in acque non territoriali e sotto la giurisdizione italiana, perché su una nave che batteva bandiera italiana? È evidente il problema di credibilità del Governo, il deficit di capacità e forza rappresentativa nelle sedi internazionali. Ma com'è possibile - per tornare in medias res, per quanto di ciò si possa parlare in un provvedimento così complicato da definire nei suoi temi portanti - che noi si debba ancora, nel 2014, mentre parliamo di grandi riforme, elettorale e istituzionale, di riforma del Titolo V della Costituzione e di abolizione del Senato, navigare a vista tra spezzoni di provvedimenti, ai quali si aggiungono il marchio DOP della «mozzarella di bufala campana», la revisione delle macchine agricole e poi ancora i temi relativi alla salute, all'istruzione, alle politiche sociali, all'ambiente, al turismo, alle comunicazioni, ai servizi pubblici locali, agli sfratti. Comprendo che il comune denominatore di tutti questi temi sia la proroga, ma ciò non è sufficiente a dare al nostro lavoro di parlamentari la dignità di un lavoro omogeneo ed organico. E qui devo aprire un altro inciso, nel merito, perché nelle pieghe di norme che a prima vista sono necessarie e comunque innocue si celano insidie che possono avere gravi conseguenze economiche. Mi riferisco in particolare alla proroga al 30 giugno 2014 del termine per l'esecuzione dei provvedimenti di rilascio per finita locazione degli immobili adibiti ad uso abitativo, in favore - in meritevole favore - di particolari categorie sociali, cioè conduttori con reddito annuo lordo familiare inferiore a 27.000 euro, in alcuni Comuni ad alta tensione abitativa. In realtà, come risulta dal rapporto del Ministero delle infrastrutture e dei trasporti del 20 settembre 2007 riguardo al numero di sfratti bloccati, sulla base del provvedimento all'epoca vigente, da ultimo prorogato, suddiviso per le 103 prefetture, il differimento delle esecuzioni interessa in sostanza solo alcuni Comuni. Ma l'effetto psicologico negativo sull'intero ambito delle locazioni abitative, derivante da una proroga generalizzata degli sfratti, ci suggerisce di limitare l'estensione territoriale del differimento ai Comuni con popolazione superiore a un milione di abitanti. Vorrei ricordare, anche se tutti gli italiani lo sanno e lo ricordano benissimo (perché peraltro hanno un ricordo assai fresco della scadenza della cosiddetta mini-IMU, cioè della tassa che il Governo Letta aveva detto di voler definitivamente superare), che il settore edilizio è letteralmente in ginocchio; che la crisi delle costruzioni e in generale delle transazioni immobiliari pesa in modo devastante sul dato crescente della disoccupazione, proprio nel momento in cui tutte le forze politiche a parole indicano la perdita o la mancanza di lavoro come il problema più drammaticamente attuale; che peraltro la cosiddetta mini-IMU è la coda di una tassa che non sparirà, ma cambierà solo nome, trasformandosi in TASI, TARI o IUC (sono tante le denominazioni date in questo percorso di crescita della tassa e di diminuzione della credibilità dell'attività del Governo). Queste tasse peseranno sui proprietari, diminuendo ancora di più il valore degli immobili e quindi il dato della ricchezza e del risparmio degli italiani, ma peseranno anche sugli inquilini. Da parte nostra deve esserci molta attenzione a non vessare ulteriormente chi lavora nel mondo dell'edilizia. Il rischio, altrimenti, è quello di deprimere ancor di più un possibile volano di ripresa dell'Italia, nel momento in cui tutta l'Europa ricomincia a crescere. E la vessazione passa anche attraverso provvedimenti piccoli, ma importanti, come quelli contenuti nel decreto milleproroghe. In conclusione, onorevoli colleghi senatori, non posso negare il mio profondo disagio rispetto al metodo vecchio, sbagliato e comunque tecnicamente insidioso e poco rispettoso del Parlamento di un provvedimento contenitore (che tante volte abbiamo detto di voler emendare, bloccando la sua corsa folle verso una gestione poco coordinata ed ordinata di problemi invece molto importanti). Ripeto che non posso negare il mio profondo disagio rispetto a questo modo di legiferare, che smentisce tutte le buone intenzioni e tutte le promesse di rinnovamento di un Governo che, ancora una volta, agisce - come purtroppo ormai è chiaro a tutti - con i modi e le forme dei tanto deprecati Governi della Prima Repubblica.
2014-01-28	M5S	PugliaSergio	A volte, però, alcune di queste proroghe, oltre a contenere misure di carattere meramente amministrativo che magari possono anche servire in alcuni casi per scongiurare fatti che ai cittadini possono procurare talune mancanze (ma ricordiamoci sempre che la proroga è dovuta proprio ad un'insufficienza della macchina amministrativo‑burocratica statale), comportano anche delle spese. Per esempio, faccio riferimento alla proroga del finanziamento al carrozzone .. pardon, a Italia Lavoro SpA. Ebbene, questa Italia Lavoro SpA dovrebbe aiutare il Ministero del lavoro a dare un contributo positivo per l'occupazione dell'Italia, ma mi sembra che in questo periodo, anzi, da un bel po' di anni, la disoccupazione cresca. Ma allora vogliamo mettere questa società un po' in riga? Ecco che allora abbiamo cercato, per quello che potevamo, di contribuire con un ordine del giorno presentato dal nostro Gruppo ad affrontare al meglio la questione, se proprio vogliamo ancora tenere in piedi questa Italia Lavoro SpA, anche se sinceramente quei soldi io li darei nuovamente ‑ dico «nuovamente» perché sono stati tolti ormai da anni ‑ ai nostri centri per l'impiego, alla nostra struttura che dovrebbe nuovamente - ripeto, non utilizzo a caso l'avverbio - contribuire a far incontrare la domanda e l'offerta di lavoro: abbiamo detto cioè nell'ordine del giorno che il versamento delle risorse effettuato con cadenza semestrale a Italia Lavoro SpA è subordinato alla verifica dell'efficacia dei progetti affidati alla società Italia Lavoro SpA. In Italia dobbiamo entrare anche nell'ottica che se lavori e produci continui a lavorare, altrimenti stop. Non possiamo più avere strutture che non portano a nulla. Signora Presidente, ritengo che il Movimento 5 Stelle in questi dieci mesi stia offrendo davvero tanto al nostro Paese, quindi accoglietelo, fatelo vostro affinché l'Italia risorga.
2014-02-04	M5S	MartelliCarlo	Per concludere, non venite a raccontare che l'Ilva risolve i problemi occupazionali, perché a Taranto c'è il 40 per cento di disoccupazione e non esiste nessuna piccola e media impresa, perché è distrutto tutto. Quindi, quando parlate di aiuto alla piccola e media impresa state mentendo: non esiste nessuna piccola e media impresa a Taranto che voi volete aiutare. State invece sotterrando ancora di più quella città.
2014-02-12	M5S	SantangeloVincenzo	Signor Presidente, signori colleghi, onorevoli cittadini che ci ascoltate da fuori, sapete quante sono le imprese che hanno chiuso in Italia nel 2013? Ve lo dico io: 14.000. E sapete di quant'è aumentato il tasso di disoccupazione? Ve lo dico io: di quasi due punti percentuali rispetto al 2012, e siamo passati dall'11,1 al 12,7 per cento. E ancora, sapete quanti giovani italiani - la maggior parte dei quali è laureata - emigrano ogni anno per cercare migliori opportunità di vita all'estero? 50.000, e sono aumentati del 9 per cento rispetto al 2012. Infine, il dato più triste: 119 cittadini italiani si sono suicidati nel 2013 per motivi economici e, di questi, il 45 per cento era costituito da imprenditori. Tutto questo forse sfugge a Letta, che pochi giorni fa, mentre era in visita negli Emirati Arabi, ha dichiarato: «L'Italia è uscita dalla crisi con le sue forze senza chiedere niente a nessuno. Non abbiamo chiesto un euro all'Europa». In effetti è vero: avete chiesto tutto agli italiani e solo agli italiani!
2014-02-13	M5S	OrellanaLuisAlberto	Signor Presidente, signor Ministro, dopo le recenti parole del presidente Napolitano a Strasburgo, in cui ha bocciato l'austerità ad ogni costo e in cui ha parlato di una sfiducia nell'Unione europea che - cito testualmente - «risiede nel peggioramento delle condizioni di vita (...) nella maggior parte dei Paesi membri dell'Unione», le veniamo a chiedere quali azioni a livello europeo si possono intraprendere per combattere quella che sta diventando sempre più un'emergenza sociale: mi riferisco alla lotta alla povertà, e non quindi alla pure auspicabile lotta alla disoccupazione. Non possiamo nasconderci che oramai anche persone occupate rappresentano categorie classificate come povere. Un'occupazione non è più garanzia di reddito adeguato. Famiglie monoreddito e numerose sempre più spesso scivolano nella povertà. Noi del Movimento 5 Stelle abbiamo proposto uno strumento come il reddito di cittadinanza basato su criteri precisi legati all'ISEE e con l'imposizione di alcuni obblighi per mantenere tale diritto. In Europa c'è chi propone il ben più ambizioso UBI ( unconditional basic income ), che prevede un reddito universale legato semplicemente alla nazionalità europea. L'attuale Governo propone solo le insufficienti social card o poco più, la cosiddetta sperimentazione dell'inclusione attiva per la lotta alla povertà estrema. Tutto questo è scritto nella relazione programmatica già citata. La nostra domanda è quindi riferita alle iniziative che il nostro Governo può ragionevolmente pensare di mettere in campo in ambito europeo. Riteniamo che nonostante il seppur relativamente ridotto bilancio europeo si possa produrre qualche azione concreta che contrasti la povertà e che produca un'auspicabile più equa redistribuzione del reddito fra i cittadini. L'Italia, in vista della prossima presidenza del Consiglio dell'Unione europea, ha preparato qualche proposta specifica? Oppure ci dobbiamo rassegnare a una rincorsa verso salari sempre più bassi per contrastare la concorrenza di altri Paesi sul costo del lavoro?
2014-02-19	LN	ConsiglioNunziante	Signora Presidente, onorevoli colleghi, in quest'Aula di provvedimenti ne abbiamo discussi tanti quest'anno; alcuni molto importanti, altri un po' meno. Molti di questi erano accomunati da un doppio filo conduttore sia nella forma che nella sostanza. Nella forma, moltissimi di questi erano decreti-legge. Tutti i decreti dovrebbero essere contraddistinti dal carattere di urgenza e di omogeneità di contenuti. Evidenzio questo, signora Presidente, perché, nel corso del mio intervento, sarò curioso di capire, insieme al Governo - quale Governo non lo so - cosa possa unire le disposizioni in essi contenute, visto che spaziano dall'ambito del credito, all'impresa, alle misure per Expo. Il secondo filo conduttore è quello degli appellativi. Dopo il celebre decreto del fare (che non abbiamo ben capito cosa facesse), dopo il decreto salva Roma, che vedrà il suo nuovo esordio domani in quest'Aula, determinante per le sorti del municipio capitolino ma affossato una prima volta, qualche settimana fa, anche da una sentenza della stessa Aula di Montecitorio, siamo arrivati al Destinazione Italia, un nome molto impegnativo (ormai gli appellativi sono molto roboanti). È senza dubbio impegnativo questo nome, signora Presidente. Il titolo ci faceva sperare di trovarci di fronte ad un provvedimento di una portata tale da cambiare le sorti di questo malconcio Paese, ma siamo ancora lontani dal beffardo decreto-legge n. 201 del 2011, noto come salva Italia. È passato qualche anno ma nulla abbiamo salvato, anzi, le cose sono sempre peggiorate. Ma senza dubbio, cari colleghi, anche questo provvedimento destina poco a questo Paese, a questa Italia. Un Paese - giova ricordarlo - che continua a segnare indici di pesante negatività in termini economici: il PIL in continua stagnazione, un livello di disoccupazione che ormai tra i giovani ha sfondato quota 40 per cento ( record assoluto), mentre ogni giorno assistiamo al suicidio di un imprenditore, e di questo dovremmo certamente tenere conto. Se la risposta, dunque, a questi drammi che in Italia stanno diventando ormai quotidiani è il provvedimento Destinazione Italia, allora la meta dei nostri giovani, signora Presidente, non può che essere l'estero: non si può che emigrare. Rispetto al rilancio competitivo del sistema produttivo italiano, infatti, risulta già inidonea la scelta dello strumento del decreto-legge, il quale non consente di realizzare riforme di sistema proprio per la sua natura di atto diretto a provvedere a situazioni di eccezionale urgenza e necessità. La disastrata situazione economica italiana non ci pare proprio una questione degli ultimi giorni e, quindi, è forse errato parlare di decreto d'urgenza. Se vogliamo rilanciare il Paese, dovete presentare un vero piano di rilancio produttivo. Abbiamo sempre avuto in quest'Aula, nei nostri interventi, il rammarico che non ci fosse un vero programma industriale. Il provvedimento di oggi è un insieme di disposizioni poco coraggiose: alcune condivisibili, non fosse altro che per la lodevole finalità, ma troppo riduttive rispetto allo scopo del pomposo nome con il quale conosciamo questo decreto. Che questo non fosse un decreto nato sotto una buona stella lo si era già capito da come era stata gestita la questione sull'ormai celebre articolo 8, fortemente voluto dalle opposizioni, e soprattutto dalla Lega Nord che, fin da subito, si è opposta ad una norma assolutamente discriminatoria e anticoncorrenziale, che aveva l'unico scopo di favorire le compagnie assicurative, senza alcun beneficio per gli utenti né tanto meno per una categoria economica, come quella dei carrozzieri, bistrattata in malo modo dal defunto articolato. C'è da dire, però, signora Presidente, che cercheremo di tastare il polso anche alla maggioranza la quale, sebbene siano destinati a cambiare il Governo e il Presidente del Consiglio, rimane sempre quella. Ci risulta infatti che è stato presentato un disegno di legge a firma del sottosegretario Vicari. Cercheremo di capire tutto quello che è stato estrapolato dall'articolo 8 che fine farà per i nostri carrozzieri. Vedremo la posizione della maggioranza. In un decreto come il Destinazione Italia non si poteva fare di meglio di una disposizione tanto iniqua come quella soppressa; i carrozzieri ce ne saranno grati. Tuttavia, cari carrozzieri, non dormite sonni tranquilli. Siamo infatti curiosi di leggere quel disegno di legge. Riteniamo limitativo l'intervento a favore delle imprese. Si tratta di un grande dramma, signora Presidente. Non possiamo non apprezzare il tentativo operato con l'articolo 3, che istituisce un credito d'imposta a favore delle imprese che investono in attività di ricerca e sviluppo. Certo, 600 milioni di euro in tre anni sono molto pochi, signora Presidente, con risorse a valere dalla prossima programmazione 2014-2020 dei fondi strutturali comunitari: pochi, molto pochi. Appare evidente come un gap competitivo quale quello italiano non possa essere superato con solo 600 milioni di euro. Non penserete davvero che 600 milioni siano sufficienti per reggere il passo delle corazzate tedesche, indiane o cinesi: questo non lo immaginiamo di certo, signora Presidente. Tanto più che si rischia che la maggior parte di queste risorse finiscano solo in certe Regioni e a me, che faccio parte del gruppo della Lega, viene da dire «le solite» Regioni. Eppure, avevamo chiesto di specificare che fosse garantita un'equa ripartizione territoriale, perché tutte le Regioni hanno grossissime difficoltà in questo periodo. È stato un esercizio inutile, signora Presidente. Abbiamo anche evidenziato come un credito d'imposta pari al 50 per cento delle spese incrementali, sostenuto dalle imprese rispetto all'anno precedente, con una spesa minima di 50.000 euro in ricerca e sviluppo, rischiasse di escludere dal beneficio una gran parte delle imprese italiane, che sono, per storia, tipicamente piccole e medie, caratterizzate da una dimensione aziendale con un limitato numero di dipendenti e un fatturato che, quando va bene, arriva all'ordine di qualche milione di euro. In queste aziende un investimento di 50.000 euro l'anno in materia di ricerca e sviluppo risulta eccessivo e non coerente con la realtà produttiva italiana. Il rischio è che di questa disposizione possa godere solo un limitato numero d'imprese. Sarebbe altresì importante capire in concreto la questione che avevamo sottoposto relativa alla deducibilità dell'odiata imposta Imu sugli immobili strumentali. Ridurre il cuneo fiscale o abbassare il costo del lavoro: poca roba, signora Presidente, in questo provvedimento. Sono macigni, però, sempre più insostenibili, che stanno distruggendo il nostro tessuto produttivo. La prova di quanto sto dicendo l'avete avuta proprio in questi giorni, con le migliaia di artigiani e piccoli imprenditori scesi in piazza a Roma ieri, provenienti soprattutto dal Nord, per manifestare contro le politiche del Governo e contro una pressione fiscale sempre più insostenibile. Ieri sera in televisione ho visto l'intervista ad un carrozziere, che sarebbe veramente il caso fosse una delle più cliccate su google in questo periodo. A Piazza del Popolo c'erano 60.000 persone accreditate, gente che lavora e mette a disposizione tutto il suo tempo per la sua attività. Meno male, signor Presidente, che nessuno di noi si è presentato ad illustrare questo provvedimento, perché ne avremmo viste delle belle: guai se esso fosse stato presentato a quei lavoratori! Secondo voi, il decreto Destinazione Italia è davvero una risposta sufficiente alle loro richieste? Questo non l'abbiamo mai immaginato, già dalle prime letture che sono state fatte alla Camera. Anche oggi abbiamo veramente visto e toccato con mano l'impossibilità di mettere il Senato nelle condizioni di far sì che anche un sol piccolo emendamento venisse toccato. L'unica cosa di cui siamo certi, signora Presidente, è che si tratta di una classifica di disposizioni sempre a favore degli amici: non riusciamo a trovare altre parole per commentare questo provvedimento, tant'è vero che domani ci troveremo in Aula il decreto salva Roma, ma poi ci saranno il salva Napoli ed il salva Reggio Calabria.
2014-02-19	PD	MoscardelliClaudio	«Lo sviluppo passa per ricerca, energia, digitale ed export »: così si esprimeva il sottosegretario De Vincenti su «Il Sole 24 ORE» il 12 febbraio scorso, e credo che questa sia una giusta sintesi del provvedimento che noi approviamo. L'esiguità delle risorse e il rispetto dei vincoli di bilancio hanno sicuramente condizionato l'ampiezza degli interventi con l'obiettivo di saper conciliare le indispensabili esigenze di stabilità dei conti pubblici con quelle relative allo sviluppo economico. Il filo conduttore di tutte le norme sono la competitività e i fattori determinanti, quali la ricerca, il costo dell'energia (anche se si poteva allargare l'intervento e comprendere tutte le imprese cosiddette energivore), l'ammodernamento tecnologico e l'internazionalizzazione delle nostre imprese. Di fondamentale importanza per consentire alle nostre imprese di recuperare il ritardo accumulato su questo versante sono il riconoscimento del credito d'imposta per gli investimenti in ricerca e i voucher per le piccole e medie imprese che acquistano dotazioni di information communication technology, si connettono alla banda larga o sviluppano soluzioni di e-commerce. Le modifiche apportate in sede di discussione alla Camera dei deputati hanno consentito di aggiustare alcune criticità iniziali, per esempio in materia di copertura del territorio, visto che inizialmente era consentito solo per le imprese del Mezzogiorno. Con la risoluzione approvata nella seduta del 13 giugno dello scorso anno in Commissione finanze sulla relazione annuale dell'attività di Equitalia, avevamo avanzato al Governo dieci proposte, che sono state in quella sede approvate all'unanimità, per migliorare il rapporto fra cittadini e contribuenti, rispetto alla tematica che affrontavamo. Alcune misure sono state immediatamente recepite dal Governo nel cosiddetto provvedimento del fare e un'altra - di fondamentale importanza, quale la compensazione delle imposte con i crediti certificati nei confronti della pubblica amministrazione - è stata recepita in quello che oggi ci accingiamo ad approvare. Ulteriori interventi, dopo quelli introdotti in sede d'approvazione della legge di stabilità sul versante del credito, aumentano la capacità delle nostre imprese di reperire le risorse finanziarie necessarie a sostenere il processo produttivo. Si estende quindi la disciplina della cartolarizzazione alle operazioni realizzate mediante sottoscrizione o acquisto di cambiali finanziarie e si prevede che il Fondo centrale di garanzia per le piccole e medie imprese possa presentare garanzie anche in favore delle società di gestione del risparmio che per conto dei fondi comuni di investimento sottoscrivono minibond. Da sottolineare è la misura che riconosce la possibilità a giovani e donne di acquisire mutui a tasso zero per avviare nuove imprese, con l'estensione anche al settore del commercio e del turismo. Positivi sono altri interventi sulla riforma del condominio e sul tema dell'attestazione della prestazione energetica. Con l'introduzione del voucher a favore delle piccole e medie imprese per sostenere la digitalizzazione e l'ammodernamento tecnologico si potrà consentire al nostro tessuto produttivo di avviare processi che ne aumentino la competitività. Questa misura, insieme al credito d'imposta per l'attività di ricerca, introduce un mix di incentivi fondamentali per le nostre imprese. Ritengo utile anche indicare alcuni obiettivi che, come Parlamento, possiamo perseguire con il prossimo Governo, perché sono fondamentali per cercare di uscire fuori da una condizione della nostra situazione economica indicata come sindrome del miglioramento «dello zero virgola». Vi è infatti la necessità di cogliere in questo 2014 elementi fondamentali per imprimere una spinta forte che leghi il rilancio economico all'aumento del lavoro, elementi che ricorderò solamente per titoli. Ricordo l'abbassamento e la riduzione significativi dei cosiddetti oneri impropri per le imprese, cioè la contribuzione per disoccupazione, maternità, malattia e assegni familiari, senza intaccare quella parte di contributi che invece finanzia i fondi pensioni e che rappresenta quindi i redditi di domani per migliaia di lavoratori. Ricordo inoltre la riduzione significativa dell'IRAP, soprattutto attraverso l'ampliamento della deducibilità del costo del lavoro, che non è possibile sia soggetto a tassazione. Colgo l'occasione per esprimere qui il rammarico per un emendamento con il quale, attraverso l'aumento dell'imposizione sulle transazioni finanziarie - esclusi naturalmente i titoli di Stato, le obbligazioni di Stati compresi nella white list, i piani di lungo risparmio o i buoni postali - si sarebbe potuto coprire un taglio significativo dell'IRAP (peccato sia stato bocciato). Ugualmente, ricordo il potenziamento del ruolo delle autonomie locali, come soggetti attori nel piano di sviluppo, soprattutto rispetto alla montagna di risorse dei fondi comunitari 2014-2020. Ricordo inoltre una revisione della disciplina delle stock option, che non è giusto non siano sottoposte a contribuzione INPS. Bisogna lavorare sulle imprese, perché, attraverso il rilancio economico e il lavoro, possiamo sostenere la domanda interna, non avendo per il momento la montagna di risorse necessarie ad aumentare anche i redditi. Chi guadagna zero euro può guadagnare uno stipendio: questa può essere la strada per sostenere anche la domanda interna, che è fondamentale, dato che non basta solo l' export.
2014-02-24	LN	BitonciMassimo	Nei giorni scorsi, lei aveva dichiarato: a febbraio iniziamo le riforme costituzionali, a marzo interverremo sul lavoro e disoccupazione, ad aprile aggrediremo la spesa pubblica dell'amministrazione, a maggio faremo la riforma del fisco. Dove sono finiti i contenuti di tutte queste proposte? Oggi abbiamo visto solo i titoli dei giornali.
2014-02-24	PD	RicchiutiLucrezia	Per prima cosa, signor Presidente del Consiglio: accanto a lei siede la ministra Guidi, la cui impresa di famiglia è una strenua fautrice delle delocalizzazioni. La ministra Guidi dovrà gestire importanti crisi aziendali, a partire dalla Electrolux: che cosa farà? C'è un modo, secondo lei, per non esporre il nostro Paese al ricatto delle delocalizzazioni? C'è una sede europea per discutere del tema? Venendo più in generale al tema del lavoro, occorre pensare sia alla disoccupazione sia all'occupazione senza diritti. Le sembra tollerabile che una giovane donna di 31 anni con laurea magistrale, corsi di specializzazione ed esperienza pluriennale, debba lavorare per le cooperative a 6 o 7 euro all'ora e con un contratto che non prevede il pagamento della tredicesima, delle ferie e del trattamento di fine rapporto? Che famiglia potrà mai costruirsi questa giovane donna? In secondo luogo, ella dovrà mostrare che la rinunzia a Nicola Gratteri non significa disattenzione alla lotta alla criminalità organizzata, alle riforme relative al regime della prescrizione dei reati e agli altri strumenti di contrasto delle mafie.
2014-02-24	PD	ZandaLuigi	Come lei sa bene, signor Presidente, le crisi possono essere anche una opportunità. Gli ultimi due decenni hanno acuito le disuguaglianze: i ricchi sono diventati più ricchi e tutti gli altri si sono impoveriti. È necessario che il suo Governo imposti la politica economica avendo come priorità assolute la lotta alla povertà delle famiglie, alla disoccupazione dei giovani e delle donne e alla riduzione della intollerabile distanza tra il Nord e il Sud del Paese.
2014-03-06	PD	ValentiniDaniela	Signora Presidente, vorrei segnalare una situazione molto grave e insostenibile che riguarda la chiusura di molti locali e botteghe storiche e artigianali nel Paese. Ma oggi in particolare vorrei evidenziare la situazione, riportata sulle cronache di tutti i giornali in questi giorni, del prestigioso locale Caffè della Pace. Il Caffè della Pace è di proprietà del pontificio Istituto teutonico di Santa Maria dell'Anima; riconosciuto come bottega storica, è un locale storico d'Italia, targa oggi evidentemente senza alcun valore per l'istituto di proprietà, presente in tutte le guide turistiche del mondo. L'antico Caffè della Pace viene scandalosamente cacciato dalla piazza che l'ha ospitato per cent'anni per lasciare spazio a qualcosa che non sappiamo, ma che sicuramente spegnerà le luci e cancellerà l'identità, la storia e la cultura di quella piazza romana che ha visto (dal 1891 rione Parione è sempre stato caratterizzato dal Caffè della Pace) Ungaretti, Monicelli, Fellini e tanti altri essere lì in quel contesto. Segnalo pertanto oggi in quest'Aula alla Presidenza che, insieme ad altri colleghi, abbiamo presentato un'interrogazione urgente per attivare tutti i contatti utili, anche presso la Santa Sede, per evitare un danno culturale nonché economico nel Paese (ci sarà anche disoccupazione) e soprattutto per verificare se ci sono altri progetti di speculazione edilizia. È evidente infatti che le alternative ad un Caffè di quel tipo, con una storia di cento anni, possano ledere soprattutto la storicità dell'edificio e di tutta l'area dove lo stesso insiste. Noi chiediamo, a lei, presidente Fedeli, al presidente Grasso a al ministro Franceschini di chiedere anche un incontro al prefetto, insieme al sindaco di Roma Ignazio Marino, perché si possano verificare le condizioni per un provvedimento di urgenza per sospendere uno sfratto esecutivo. Insieme alla collega Camilla Fabbri abbiamo presentato un progetto di tutela e difesa delle botteghe storiche e artigianali e abbiamo seguito le varie vicende di queste ultime. Purtroppo la proprietà si è rifiutata in questo ultimo anno di parlare con l'affittuario; non ha mai voluto parlare; ha mandato semplicemente lo sfratto revocando il contratto. Quindi, vorrei chiedere al prefetto se è possibile sospendere il procedimento e capire che cosa sta succedendo.
2014-03-19	PD	SantiniGiorgio	Il Consiglio europeo del 20 e del 21 marzo concluderà la prima fase del semestre valutando i progressi realizzati nell'attuazione delle raccomandazioni specifiche per ogni Paese del 2013 e fornendo agli Stati membri orientamenti sui loro programmi di stabilità e di convergenza. In questo contesto sarebbe necessario che le conclusioni del Consiglio europeo ribadissero che un surplus commerciale troppo alto, rilevato in alcuni Stati membri, deve essere controbilanciato mediante misure di stimolo forte alla domanda interna a livello europeo. Per l'Italia l'uscita dalla procedura di disavanzo è uno dei risultati più visibili del 2013, così come il calo dello spread sotto i 200 punti testimonia come gli sforzi del Paese siano stati importanti e riconosciuti. Ora che i conti pubblici presentano migliori margini è importante porre il problema della crescita e dell'occupazione con forza, anche in vista delle prossime elezioni europee e del pericolo che si affermino formazioni antieuropee, avverse all'Europa unita. La competitività italiana è oggi limitata da molti fattori. Il programma di Governo ha posto al centro dell'attenzione la riduzione del cuneo fiscale, che è un punto molto importante per determinare l'uscita dalla recessione e il superamento del rischio di crescita zero. A questo, tra gli altri punti che condividiamo, vorrei aggiungere un radicale miglioramento nell'utilizzo dei fondi strutturali europei per i prossimi sette anni, che credo sia un fattore altrettanto decisivo per determinare la crescita. In questo contesto una base industriale europea forte e competitiva costituisce il motore della crescita economica e dell'occupazione. È importante, quindi, che si determinino subito nel Consiglio europeo forti misure di stimolo della ripresa economica, attraverso investimenti in settori ad alto potenziale quali le infrastrutture, la green economy, e in settori industriali strategici, quali la ricerca e l'innovazione e, in particolare per il nostro Paese, nel settore manifatturiero e delle piccole e medie imprese. Il legame del Consiglio europeo con il semestre di Presidenza italiana è molto stretto. Credo che in questo Consiglio sia importante porre la prospettiva strategica di sostenere in tutte le sedi europee, in questo 2014, le politiche che stimolano la competitività, sostengono la creazione di posti di lavoro e combattono - come lei giustamente ricordava - la disoccupazione, a partire da quella giovanile. In questo senso sono importanti, oltre agli investimenti che abbiamo già detto, specifiche linee di credito presso la Banca europea per gli investimenti, al fine di promuovere la competitività delle imprese europee anche attraverso tali strumenti. Poi, come giustamente dice l'ordine del giorno del Consiglio europeo, sono importanti la prosecuzione dei contatti con i principali partner internazionali, l'adozione del pacchetto clima‑energia, le politiche energetiche dell'Unione europea, perseguendo in primo luogo il completamento del mercato interno dell'energia. Vorrei soffermarmi su tre punti che considero fondamentali per il semestre italiano. Il primo è una discussione rinnovata e congiunta delle istituzioni europee e degli Stati membri per una nuova fase della costruzione europea, volta a realizzare un'unione politica in senso federale (il sogno di Spinelli, come lei molte volte ha detto). Il secondo punto è l'accelerazione della tabella di marcia per un'autentica unione economica e monetaria, con riferimento a meccanismi per la mutualizzazione del debito sovrano dei Paesi dell'area euro, e l'emissione in comune di titoli per finanziare grandi progetti in grado di rilanciare stabilmente l'economia europea. Il terzo è sostenere l'estensione della golden rule, in modo da permettere lo scomputo di alcune voci di spesa per investimenti che possano esercitare un impatto a breve positivo sulla crescita territoriale e ridurre la disoccupazione. In tal senso questo potrà permettere anche il superamento del patto di stabilità interno per le spese in conto capitale degli enti locali, che credo debba diventare un'altra priorità nel programma del Governo italiano. Signor Presidente, concordo con lei sul fatto che l'Europa non può essere solo moneta, rigore, regole e parametri. Deve essere sempre di più una comunità fondata sui valori della convivenza civile e dell'accoglienza, e bene lei ha fatto a scegliere Tunisi quale primo luogo del viaggio ufficiale e a porre il Mediterraneo al centro delle politiche del nostro Paese. Si tratta di un'attenzione e di una sensibilità di cui abbiamo bisogno nel nostro territorio e che vogliamo estendere all'Europa. Gli sbarchi massicci di queste ultime ore, che lei ricordava, impongono a tutti noi di far sì che l'Europa si faccia complessivamente carico del dramma umano e sociale che giunge fino alle nostre coste, diventando un problema dell'Italia, dei Paesi, delle comunità locali in prima linea, ma anche di tutta l'Europa, perché anche in questo modo si costruisce l'Europa dei popoli e della solidarietà.
2014-04-03	M5S	FattoriElena	Signora Presidente, signor Ministro, mi ricollego in qualche modo alla domanda del senatore Tarquinio, ma sarò più specifica. Il regolamento europeo n. 1305 del 2013 sul sostegno allo sviluppo rurale da parte del Fondo europeo agricolo per lo sviluppo rurale prevede, all'articolo 7, la possibilità per gli Stati membri di inserire nei programmi di sviluppo rurale dei sottoprogrammi tematici che rispondano a specifiche esigenze. Tra questi sottoprogrammi è previsto anche quello dedicato ai giovani agricoltori, prevedendo tra l'altro sostegni all'avviamento della loro attività imprenditoriale per gli investimenti in immobilizzazioni materiali e attività extra agricole, il trasferimento di conoscenze e azioni, di informazione, nonché servizi di consulenza delle aziende agricole e forme di cooperazione tra aziende. Quindi, la normativa esiste. Noi, come Movimento 5 Stelle, a suo tempo ci siamo fatti promotori di due diversi disegni di legge, presentati alla Camera dei deputati, sull'incentivazione dell'agricoltura sociale, che può essere motore di nuova occupazione soprattutto per i giovani, visti i dati sconcertanti della disoccupazione giovanile, salita nel mese di febbraio al 42,3 per cento. In particolare, il nostro disegno di legge prevede la possibilità di dare in locazione una quota non inferiore al 25 per cento di terreni demaniali agricoli ai giovani agricoltori. Le chiedo quindi in maniera molto specifica se, nell'elaborazione del Piano di sviluppo rurale nazionale in vista del programma di finanziamento pluriennale 2014-2020 (le ultime notizie del quale purtroppo risalgono allo scorso 16 gennaio, con gli accordi raggiunti in sede di Conferenza Stato-Regioni per la ripartizione delle risorse, e sul destino del quale vi è poi stato il silenzio totale), sia sua intenzione inserire un sottoprogramma specifico per i giovani agricoltori. Le chiedo poi in particolare se intenda prevedere forme di agricoltura sociale e locazione dei terreni agricoli demaniali per chi decide di iniziare l'attività imprenditoriale agricola, come già si sta sperimentando con successo in alcune regioni italiane. Mi chiedo se si possa fare a livello nazionale e, se sì, quando.
2014-04-10	M5S	EndrizziGiovanni	Signora Presidente, i disoccupati, i cassaintegrati, il 42 per cento dei giovani che in Italia non trovano lavoro sanno che cos'è la delocalizzazione: le imprese chiudono gli stabilimenti in Italia e aprono all'estero. Ma è inaccettabile che lo facciano godendo di sostegno pubblico. FIAT ha goduto di incentivi statali e di cassa integrazione per miliardi, ma intanto ha aperto stabilimenti in Polonia, Serbia e Turchia, e ora ha portato anche la sede legale all'estero. Il Movimento 5 Stelle da anni chiede che siano escluse da questi benefici le società che delocalizzano, e nel caso restituiscano i sostegni ricevuti. Ebbene, il 6 aprile scorso la trasmissione «La Gabbia» di La7 ha denunciato un caso che vede protagonisti SIMEST, Cassa depositi e prestiti e alcune aziende italiane che avrebbero ricevuto finanziamenti con il risultato di avere facilitato la delocalizzazione. Montefibre SpA nel 2009 mette in cassa integrazione 290 dipendenti e ne licenzia 10, mentre SIMEST partecipa con 2 milioni di euro all'apertura di uno stabilimento in Cina. Marcegaglia SpA ha 134 dipendenti in mobilità nel 2013 e un contributo di 32 milioni di euro da SIMEST, per stabilimenti in Russia, Brasile e Cina. Ducati Energia, della famiglia del ministro Federica Guidi, dal 2005 al 2009 avrebbe mandato in cassa integrazione 95 dipendenti ed avrebbe ricevuto una partecipazione SIMEST di 6 milioni di euro per investimenti in Croazia e in Italia. SIMEST è una società per azioni controllata da Cassa depositi e prestiti, che amministra il risparmio postale degli italiani e non dovrebbe contribuire in modo diretto o indiretto a ridurre l'occupazione e impoverire le famiglie. Chi deve monitorare? La competenza è del ministro dell'economia e delle finanze Federica Guidi, che forse non è in condizioni di imparzialità necessarie. L'azienda della sua famiglia ha svariati rapporti commerciali con la pubblica amministrazione, e la stampa ha spiegato la sua nomina come un favore al decaduto senatore Berlusconi, che ora ha al Ministero, con competenza sulle telecomunicazioni, una persona gradita. Dal Ministro gli intervistatori de «La Gabbia» hanno avuto spiegazioni sfuggenti. Ho dunque presentato un'interrogazione (la 4-02019) per avere conferme su questi fatti e sapere come intenda il suo Dicastero evitare che il denaro degli italiani sia utilizzato per aumentare la disoccupazione. Voglio sperare che nel suo interesse possa dare una risposta rapida.
2014-04-17	LN	ComaroliSilvanaAndreina	Il DEF 2014 presenta dati macroeconomici sconfortanti - un tasso di crescita dell'economia mondiale in rallentamento, la persistente contrazione del PIL e l'aumento del tasso di disoccupazione al 12,1 per cento nel 2013 nell'Eurozona - accompagnati inoltre da un livello di indebitamento persistentemente alto che, come ha appena accennato anche il Ministro, aumenterà ancora.
2014-04-17	LN	ComaroliSilvanaAndreina	Lo spettro della deflazione e della stagnazione ormai stanno agitando tutti gli economisti. Il nostro Paese sta vivendo un impoverimento costante e diffuso. E non siamo noi a dirlo, ma l'ISTAT. Più del 30 per cento delle persone residenti nel nostro Paese è a rischio di povertà o di esclusione sociale. Dal 2011 questo indicatore è in crescita dell' 1,7 per cento annuo. Il rischio di povertà o di esclusione sociale è di 5 punti percentuali più elevato rispetto a quello medio europeo. Ma la vera ecatombe è quella che emerge dai dati sulla disoccupazione nel nostro Paese.
2014-04-17	M5S	CatalfoNunzia	La proposta del Movimento 5 Stelle sul reddito di cittadinanza interviene proprio su quella parte di riforma che voi mai avete voluto mettere in atto; riporta la sicurezza economica all'interno delle famiglie italiane; coniuga le politiche attive con la disoccupazione e l'inoccupazione del cittadino; fa diventare il cittadino protagonista, mettendo al centro il progetto di vita di ogni persona, ed evitando l'emarginazione sociale e il ricatto del lavoro a cui gli italiani sono sottoposti. Già, dimenticavo che voi conoscete bene la nostra proposta sul reddito di cittadinanza: l'avete bocciata in sede di esame della legge di stabilità
2014-04-17	M5S	FucksiaSerenella	Non sarà questo DEF a permetterci il risanamento strutturale dei conti pubblici e a perseguire gli obiettivi in materia di occupazione, innovazione, istruzione e sostenibilità. Negli ultimi cinque anni abbiamo assistito ad un trend negativo su tutti i principali parametri economici: prodotto interno lordo (riduzione del 9 per cento); spesa delle famiglie (meno 7 per cento); spese della pubblica amministrazione (meno 3 per cento); riduzione degli investimenti (oltre il 26 per cento); import (meno 16 per cento); export (meno 5,6 per cento). Abbiamo una disoccupazione attorno al 13 per cento e le famiglie italiane non solo non risparmiano più ma faticano ad arrivare a fine mese. Eppure, a pochi passi da noi, a Palazzo Chigi, l'ottimismo regna sovrano: è previsto un incremento del PIL dello 0,8 per cento per il 2014, dell'1,3 per il 2015 e, per il periodo compreso fra il 2016 e il 2018, attorno all'1,7 per cento. Capitolo sanità: a Roma si direbbe «'na sòla».
2014-04-17	M5S	LezziBarbara	Signora Presidente, quest'anno il DEF è stato trasformato da un indispensabile documento di programmazione a uno strumento elettorale. Siamo passati da Letta che faceva finta di fare a Renzi che fa finta di fare presto e, malgrado gli sforzi e gli artifici contabili per dimostrare che tutto va bene, emerge la fotografia di un Paese che fa fatica ad andare avanti e si persevera a non creare alcuna condizione realistica per la crescita. Non solo fatichiamo a crescere, ma, mentre il PIL in Europa nel 2014 crescerà dell'1,5 per cento, che salirà al 2 per cento nel 2015, per l'Italia la situazione è drammatica. Nel 2013 il PIL, anziché crescere, si è contratto dell'1,9 per cento, dopo un'ulteriore contrazione del 2,4 per cento registrata nel 2012 ed il futuro è ancora nero, malgrado la congiuntura mondiale favorevole. Per l'Italia la Commissione europea prevede un tasso di crescita del PIL pari allo 0,6 per cento, meno di tutti gli altri Paesi europei. L'Italia dal 2007 ha perso 9 punti percentuali di prodotto interno lordo e questo significa che siamo diventati tutti più poveri. Per essere più chiara, voglio specificare che ogni punto di PIL perso equivale a 14 miliardi in termini reali. Quindi, moltiplichiamo questa cifra per 9 e ci rendiamo conto del perché siamo un Paese in ginocchio. Renzi deve far finta di fare veloce, quindi, al pari di Monti e Letta, bara con i tassi di crescita del PIL. Evidentemente il suo viaggiare, prima dalla Merkel e poi al Consiglio europeo, è servito a ben poco: le regole del rigore a qualunque costo sono rimaste immutate, non si sono ammorbidite affatto; anzi, lo costringono a far finta di fare riforme, ma soprattutto a prevedere un tasso di crescita per il 2014 dello 0,8 per cento. Come già detto, la crescita che ci attribuisce la Commissione, supportata dal Fondo monetario, è dello 0,6 per cento; addirittura, alcuni organismi internazionali indipendenti ci dicono che non sarà superiore allo 0,5 per cento. Ma si sa: anche se sulla carta, per giustificarsi davanti alla Commissione europea, i conti bisogna farli tornare e quale migliore strumento se non quello di continuare a bluffare? Lo 0,2 per cento di differenza significa manomettere i conti per 3,2 miliardi in termini nominali. Il nostro Parlamento è stato impegnato per tutto il 2013 a cercare di recuperare circa 4 miliardi per abolire l'IMU. Il DEF di Renzi riporta che, tra il 2018 e l'inizio del 2019, l'Italia avrà recuperato i 9 punti di PIL persi durante la crisi. Si preferisce nascondere la verità agli italiani. Non si vuole dire che, con i tassi di crescita non camuffati, il PIL del 2007 verrebbe raggiunto solo nel 2022; quello pro capite tornerebbe al livello del 2007 nel 2025, così come il tasso di disoccupazione. Il deficit pubblico difficilmente andrà vicino allo zero, ma sarà sempre superiore a quanto indicato nel DEF e, soprattutto, il rapporto debito/PIL sarà superiore al 125 per cento anche dopo il 2018. Quello che mi chiedo, e il Movimento si chiede, è se gli italiani (le famiglie, le imprese, i giovani, le donne, gli anziani) - possono aspettare il 2025 per tornare alle condizioni del 2007. La cosa tragica è che noi ci siamo mangiati un'intera generazione di italiani. Tutto questo lo dobbiamo alla politica poco seria, della spesa facile e di chi subordina l'interesse del Paese alla realizzazione di spot elettorali che si pagano a caro prezzo, nonché alle regole che ci impongono i Trattati europei. Il fiscal compact, a cui questo DEF si piega e risponde a comando, ci riserva una prospettiva sociale, economica e finanziaria insostenibile. Il percorso vizioso è sempre lo stesso: lo stesso che abbiamo seguito negli ultimi anni e che ha strozzato l'economia reale. Le prospettive miracolistiche di Renzi, che prevedono finti tagli di tasse e tagli indeterminati di spesa, sono impraticabili. La verità è che si procederà con i soliti tagli lineari e soprattutto con la svendita, al peggior offerente, del patrimonio e degli asset pubblici. I proventi attesi dalle privatizzazioni sono pari allo 0,7 per cento del PIL ogni anno, che equivalgono a 12 miliardi ogni anno. Gli speculatori lo definiscono «un programma ambizioso», che richiede «un rapido e deciso programma di dismissioni». L'invito è a vendere il più presto possibile: gli appetiti da soddisfare sono tanti. Altro che risultati attesi dalle finte riforme! Dopo aver spremuto gli italiani, ora si punta a svendere il patrimonio pubblico. Poi è evidente che i risparmi di spesa cumulati per il 2014 e 2015, attesi dalla spending review, indicati come valore massimo ottenibile in 17 miliardi, non sarebbero sufficienti a conseguire gli obiettivi prefissati dal DEF di finanziare lo sgravio dell'IRPEF e di evitare l'aumento delle entrate contenute nella legge di stabilità come da clausola di salvaguardia (che vale 3 miliardi di nuove tasse nel 2015, 7 miliardi nel 2016 e 10 miliardi nel 2017 e che rappresenta fra il 26 e il 62 per cento delle maggiori entrate tributarie previste dal DEF tra il 2015 e il 2018, come sostiene la Corte dei Conti insieme al Movimento 5 Stelle). Quindi, subito dopo le elezioni, è già pronta la valanga di tasse a carico degli italiani. Quando il Movimento ha denunciato l'imbroglio previsto dalla clausola di salvaguardia nessuno ci ha dato retta, ma adesso lo fa la Corte dei conti. Inoltre, siccome le tasse non si fanno mai mancare a nessuno, all'interno del DEF, siccome Renzi ha promesso 80 euro ad una platea di 10 milioni di italiani (soldi che chiaramente si daranno con una mano e poi si toglieranno con due), è già prevista la rimodulazione delle detrazioni per coniuge a carico, che però si farà dopo le elezioni. Chissà perché il fumo si getta negli occhi prima delle elezioni, l'armonizzazione delle detrazioni la si fa solo dopo! Ma, visto che si parla di temi legati alla struttura del fisco, non sarebbe stato più ragionevole metterlo in delega fiscale? Ma l'inganno non è mai ragionevole.
2014-04-17	M5S	MolinariFrancesco	Signor Presidente, sappiamo che quest'anno il DEF è importante perché, secondo le regole dell'Unione europea, i Paesi dell'Eurozona non potranno più limitarsi nei vari DEF ad un semplice elenco di buone intenzioni, ma saranno vincolati al fine di rafforzare il coordinamento delle politiche fiscali in Europa. Invece, questo DEF, costituito da circa 1500 pagine (tra analisi macroeconomiche, tabelle e Piano nazionale delle riforme) è solo un unico e irrealistico spot. Al di là delle numerose enunciazioni di principio che si vanno tra l'altro ripetendo stancamente da anni, l'unica novità è l'attivazione della procedura eccezionale prevista dalla legge introduttiva del pareggio di bilancio, che, al fine, appunto, di potersi discostare dal piano di rientro nel medio periodo, evoca ragioni «eccezionali». In pratica, stiamo cominciando a scontare il bluff costituito dalle regole dei vari pack che dovevano riportare stabilità. È da quasi un decennio che siamo in questo tunnel senza fine, aspettando una ripresa sempre annunciata e fatta scontare con lacrime e sangue al popolo italiano. Solo un anno fa ammonivamo il vecchio Governo, retto tra l'altro dalla stessa maggioranza, sull'inutilità del DEF del 2013 ad impattare sulla crisi e proponevamo un nostro documento alternativo a quello. Solo ora si ammette che quella tanto invocata e lodata politica di austerità è stata un fallimento, ma nulla si continua a dire su quanto hanno pesato, per esempio, su quel fallimento i contributi che ci hanno visto partecipare al Meccanismo europeo di stabilità, al Fondo europeo di stabilità finanziaria e all'erogazione di prestiti bilaterali alla Grecia, che hanno pesato per 36.932 milioni di euro nel 2012 e 55.620 nel 2013 sul nostro debito complessivo, che ormai viaggia oltre il 133 per cento. Sulla base di cosa si pretenda, ora, di giustificare la procedura per convincere la UE a non aprire una procedura di infrazione ci è sconosciuto. Nessun intervento strutturale è previsto. Né può definirsi strutturale l' una tantum, tanto declamata e venduta sul mercato del consenso, degli 80 euro al mese (tra l'altro per un solo mese) a valere sul reddito delle famiglie, e neanche tutte: solo quelle che possono vantare un reddito di lavoro dipendente. Infatti, considerando il rischio che entri in vigore la perdita del beneficio per la detrazione del coniuge a carico, prevista nel famoso jobs act, i vantaggi che dovrebbero derivare da tale misura sulla domanda interna (vero punto debole del quadro macroeconomico nazionale) si ridurrebbero a 25 miseri euro, sui quali sembra assai difficile poter contare per un riavvio dell'economia. È facile comprendere che una famiglia normale, che non riesce a programmare neanche l'orizzonte mensile, tratterrà interamente questi soldi per il timore del domani. Unici piani strutturali indicati sono quello delle privatizzazioni e quello della svendita del patrimonio immobiliare. Il primo prevede un incasso di circa lo 0,7 per cento annuo del PIL e sappiamo che, ogni volta che è stato previsto, si è trasformato in una svendita del nostro patrimonio industriale, senza alcun beneficio ai cittadini (abbiamo l'esempio della Telecom); in modo non dissimile è avvenuto per la vendita degli immobili. Ma continuano ad essere le condizioni di accesso al credito il problema, così come il problema, su cui nulla viene detto, di come l'internazionalizzazione si è tramutata nella delocalizzazione di imprese italiane... PRESIDENTE. Si avvii alla conclusione, prego. MOLINARI (M5S). ...che, di fatto, ha depotenziato l'impianto produttivo nazionale e il quadro macroeconomico. Nulla, infine, è previsto per evitare che l'impiego delle poche risorse attivate finisca per essere circoscritto in specifiche zone geografiche a discapito del Sud. Conviene a tutto il panorama di questa becera politica nazionale che il Sud venga schiacciato dal malaffare e dal clientelismo, continuando ad essere considerato solo un serbatoio di voti senza nome: giova lasciare inaridire le speranze dei giovani meridionali sotto il sole del ricatto di un tasso di disoccupazione che supera il 50 per cento, come in Calabria!
2014-04-17	PD	SantiniGiorgio	Signora Presidente, onorevoli colleghi, rappresentanti del Governo, il Documento di economia e finanza si colloca in un momento di passaggio, dalla più grave recessione economica del Dopoguerra ad una ripresa dell'economia ancora molto fragile, ma finalmente, dopo tanti sacrifici, tanta disoccupazione, tante manovre restrittive (obbligatorie negli anni precedenti) con il segno positivo. E allora il Partito Democratico giudica positivamente che il Documento di economia e finanza si ponga esplicitamente l'obiettivo di irrobustire questa crescita nel 2014, di darle continuità nel 2015 e negli anni successivi per poterla finalmente portare stabilmente, entro poco tempo, oltre il 2 per cento. Qui si è un po' ironizzato - e mi dispiace - su queste previsioni, giudicandole fantasiose, ottimistiche, delle favole. Si è dimenticato di dire che con realismo e per serietà verso il Paese questo DEF corregge l'obiettivo precedente che era dell'1,1 per cento e quindi si prende in carico la difficoltà, ma per andare oltre e superarla. A questo fine infatti - e questo è il secondo motivo per cui voteremo a favore - si mette in atto una strategia compiuta, un progetto forte per il Paese. Anche questo, mi dispiace, poco rilevato dai colleghi intervenuti con toni prevalentemente di sottovalutazione o di critica preconcetta. Come definire, se non in questo modo, cioè come un progetto forte, l'obiettivo di una riduzione strutturale del cuneo fiscale e contributivo per imprese e lavoratori, a partire dai primi due provvedimenti che già domani saranno varati per quanto riguarda i redditi fino a 25.000 euro, compresi i redditi più bassi degli incapienti, e la riduzione dell'IRAP per quanto riguarda le imprese? Cos'è, se non questo, il progetto di rimediare del tutto, finalmente, alla vergogna del pagamento ritardato dei debiti della pubblica amministrazione verso le imprese, stanziando ulteriori risorse perché entro il prossimo autunno si possa e, noi aggiungiamo con forza, si debba completare questo pagamento così in ritardo e che tanti danni sta facendo al nostro Paese?
2014-04-30	LN	BisinellaPatrizia	Signor Presidente, anche noi interveniamo per dichiarare il voto contrario della Lega Nord su questo disegno di legge di conversione del decreto-legge n. 34 (Atto Senato n. 1464), già espresso in Commissione affari costituzionali e che intendiamo ribadire con forza in Aula. Questo decreto-legge non rispetta il dettato costituzionale ed è illegittimo dal punto di vista costituzionale, perché non rispetta i requisiti di straordinaria necessità ed urgenza, nemmeno quanto a corrispondenza tra contenuto e titolo. Il contenuto dovrebbe essere favorire il rilancio dell'occupazione e produrre semplificazioni per gli adempimenti a carico delle imprese, mentre in realtà il contenuto del provvedimento è completamente il contrario. Con un decreto-legge, con un continuo utilizzo e abuso della decretazione d'urgenza, si interviene in una materia che richiederebbe invece - e ci sarebbero tutti i tempi per farlo - un approfondimento serio e motivato e un dibattito parlamentare approfondito. Viene quindi utilizzato lo strumento della decretazione d'urgenza solamente per sottrarre, con un atto di imperio di questo Governo, all'esame parlamentare e ai giusti e necessari approfondimenti una materia così delicata e per nascondere che questo provvedimento reca solo fumo, getta solo fumo negli occhi della gente. Molte delle disposizioni contenute non presentano i caratteri di straordinaria necessità ed urgenza; vi sono più proroghe e addirittura norme che contengono delle deleghe al Governo, cosa che non può essere fatta con lo strumento della decretazione d'urgenza. Quanto al provvedimento - mi rivolgo anche al collega Crimi del Movimento 5 Stelle - è vero che si vorrebbe in qualche modo favorire il rilancio dell'occupazione, ma, in realtà, si introducono delle misure assolutamente inefficaci, dimostrando anche molta incompetenza da parte di questo Governo, e assolutamente non rispondenti alle reali esigenze del mondo dell'occupazione, dei giovani, ma anche di coloro che hanno perso il posto di lavoro e non riescono a rioccuparsi. Nulla si dice invece per far fronte all'emergenza vera della disoccupazione e al caso degli esodati, lasciati sempre soli e dimenticati. L'unica vera risposta - mi rivolgo anche a voi, collega Crimi e senatori del Movimento 5 Stelle, che l'avete richiamata - è la cancellazione totale della vergognosa legge Fornero
2014-04-30	M5S	BertorottaOrnella	Cari colleghe e colleghi, il provvedimento che ci accingiamo a votare è un decreto-legge che in parte dovremmo conoscere a memoria. In effetti, è la terza volta che quest'Aula si riunisce per convertire in legge un decreto che dovrebbe risolvere la grave situazione del bilancio del Comune di Roma, già commissariato. Tuttavia, sino ad oggi, non siamo stati capaci di farlo, perché non si va mai alla causa del dissesto: su 335 pagine di emendamenti, nessuno di questi ha ricevuto parere positivo da parte del Governo. È possibile che il Governo Renzi, come il precedente, il Governo Letta, non riesca a trovare neanche una proposta di modifica utile proveniente dall'opposizione (e quando parlo di opposizione non mi riferisco solo al Movimento 5 Stelle, che abbiamo capito risultarvi un Gruppo ostile, ma anche alla Lega e a Forza Italia, con cui siete alleati in molte scelte politiche)? Forse i provvedimenti proposti dal Governo sono perfetti? La verità, comunque, è sempre la stessa: questo decreto avrebbe dovuto salvare Roma, mentre non la salverà affatto e fra qualche mese ci ritroveremo ad intervenire nuovamente sugli stessi provvedimenti. Vuole salvare il trasporto ferroviario nelle Regioni a statuto speciale, le Regioni colpite dal sisma, come l'Abruzzo, gli LSU delle istituzioni scolastiche e perfino Chioggia e Venezia. Scusate colleghi, ma cosa ci trovate di diverso dagli altri Atti Senato (come l'1149 e il 1215), cioè i primi due provvedimenti denominati salva Roma? Certo, qualcosa di diverso c'è: questa volta il decreto-legge contiene disposizioni in materia di TARI e TASI o qualche proroga dei termini in materia di definizione agevolata delle cartelle di pagamento. E queste sono novità? O forse dovremmo dire che sono modifiche a quella legge di stabilità che avete approvato con tanto fervore votando la fiducia al Governo Letta? Non vi accorgete che questi decreti-legge che si stanno susseguendo non sono capaci di trovare le vere soluzioni ai problemi di quest'Italia dilaniata dalla super disoccupazione e dalla super tassazione? Sappiamo che questo decreto-legge è il primo del nuovo Governo, quello con il quale Renzi si sta giocando la credibilità davanti agli Italiani. Lo sappiamo. A proposito di Roma, vorrei capire come mai un Comune come questo, che ci ospita, ha accumulato un debito così alto: saranno state tutte le società partecipate, costituite solo per il consenso politico, ma che spesso non svolgono neanche i servizi essenziali? Saranno stati gli stipendi dei dirigenti? Vi ricordo che su quattro dipendenti, uno è dirigente. Che facciamo di questi dirigenti? Li teniamo a gestire società che nemmeno svolgono servizi pubblici essenziali? Se questi dirigenti riuscissero magari a realizzare profitti e a raggiungere gli obiettivi per i quali sono stati assunti, allora potremmo ritenere meritevole quell'esborso, ma sinceramente non mi pare che questa sia la realtà, visto che Roma è una città commissariata e che neanche il commissario è in grado di capire le cause del disavanzo o forse non può solo dichiararle apertamente. Con questo provvedimento si chiede al commissario di emanare un rapporto che evidenzi le cause della formazione del disavanzo del bilancio di parte corrente e la natura e l'entità della massa debitoria da trasferire alla gestione commissariale. E ad ogni modo, di sicuro è importante che il commissario evidenzi quali siano le cause che hanno portato Roma ad avere un simile debito; ma credo che al momento dovremmo trovare le soluzioni per abbatterlo. Questo debito si potrebbe ridurre, ad esempio, eliminando tutti quegli enti pubblici inutili che - non è difficile capire - sono un coacervo di clientelismi e ritorni elettorali. Il buco di bilancio di Roma è la dimostrazione della mala politica all'italiana, quella che dimentica che un efficiente trasporto pubblico, una costante pulizia delle strade, un'equa gestione delle risorse idriche, sono pochi ma buoni input per il turismo, per l'economia della città e per il benessere dei cittadini. Questo provvedimento, quindi, se davvero voleva essere la novità, il cambiamento, doveva partire dalle soluzioni concrete e non dai proclami elettorali. Piuttosto che frequentare gli studi televisivi, il Premier dovrebbe studiare una strategia seria per ridare una ventata di speranza, ma quella vera. Certamente la finisca col dire che 80 euro salveranno gli italiani! La finisca di prendere in giro la gente! Questo Esecutivo dovrebbe avere il coraggio di dare un taglio alle proroghe dei termini e finirla di fare il passo più lungo della gamba. Ad oggi, le previsioni troppo ottimistiche hanno causato lo svuotamento delle casse dello Stato e non il contrario. Poi non lamentiamoci se i nostri Comuni sono costretti a gestire la cosa pubblica con mille difficoltà e contraddizioni. Se si stringe la corda, ovviamente sono sempre i cittadini a strozzarsi, e questo noi dobbiamo impedirlo. Così come dobbiamo impedire che amministratori incapaci di gestire con senno e responsabilità la cosa pubblica non vengano puniti per la loro cattiva gestione. L'articolo 3 di questo decreto rende nulle le procedure di controllo da parte della Corte dei conti, come se quest'ultima fosse una nemica delle istituzioni pubbliche e non colei che indica le soluzioni. La tendenza politica è quella di derogare o rendere nulle le norme vigenti in materia di controlli contabili con l'adozione di specifiche disposizioni ad hoc per favorire determinati enti locali. Ma a questo punto ci chiediamo: chi dovrebbe vigilare sui conti di questi ultimi? Lasciamo libero arbitrio, lasciamo che gli amministratori degli enti locali dissennati continuino a dilapidare quel poco di patrimonio che gli è dato in gestione? Questo Governo non può impedire ad un organo costituzionale di svolgere il proprio compito, riconosciuto dalla Carta costituzionale, non potendo e non dovendo avere la presunzione di sostituirsi ad esso. Un Comune che non è capace di sostenersi tramite una politica locale equilibrata e ponderata, deve essere aiutato e spetta alla Corte dei Conti dichiarare quali siano le condizioni di salute di quella realtà e quali ambiti di azione finanziaria dovrebbero essere rimessi in gioco. Questo provvedimento è espressione di una frenesia di errori di valutazione, ma soprattutto è frutto di una politica a favore delle lobby e di coloro che alle elezioni portano voti e consenso fasulli e condizionati. È un decreto-legge approssimativo e confusionario, che riunisce in sé quei provvedimenti cosiddetti bandiera, esprimendo in tutto e per tutto l'incapacità di fare politica con responsabilità, modestia e prudenza. Il titolo stesso del decreto racchiude disomogeneità ed eterogeneità, ma soprattutto esprime la mancanza dei presupposti di necessità, urgenza e straordinarietà, che qualora fossero positivamente riscontrati, risulterebbero viziati da una frequenza di reiterazione tale da alterare la natura necessariamente straordinaria e provvisoria del decreto-legge. La vera urgenza risiede nella volontà di rimediare agli errori commessi durante la sessione di bilancio. Comunque per concludere, le necessità degli italiani sono ben diverse da quelle evidenziate in questo decreto. Per quanto dite di essere ligi e ossequiosi ai moniti del Presidente della Repubblica, anche in questa occasione avete dimostrato di essere come il figlio ribelle che non vuole ascoltare i richiami del padre. Anche questa volta avete dimostrato che vi piace sguazzare - passatemi il termine - nel mare magnum dell'abuso della decretazione d'urgenza e della disomogeneità dei decreti, mostrando fondamentalmente una indifferenza agghiacciante verso le pronunce della Corte costituzionale. Noi non ci stiamo; riconosciamo a quest'ultima un ruolo di giudice delle leggi costituzionali, e ci atteniamo ai suoi moniti. Pertanto, coerentemente con quanto sino ad ora detto e fatto, annuncio il voto contrario del Gruppo Movimento 5 Stelle e ricordo al Presidente del Consiglio che a questo Paese non serve il salvatore del mondo, ma una politica retta da uomini onesti. Ed oggi abbiamo l'ulteriore conferma che per ottenere questo dobbiamo urgentemente mandarvi tutti a casa.
2014-05-06	FI	FlorisEmilio	Signor Presidente, colleghi senatori, era gennaio quando il segretario del Partito Democratico, Matteo Renzi, annunciava enfaticamente un piano straordinario per il lavoro, il jobs act, finalizzato a creare migliaia di posti di lavoro nella cultura, nel turismo, nell'agricoltura, nell'edilizia e in molti altri settori dell'economia. Si parlava di minore tassazione («chi produce lavoro paga meno!»), si parlava di semplificazioni e di riduzione delle forme contrattuali. Si prometteva insomma una rivoluzione occupazionale. Parole! Invece, è arrivata l'ennesima grande delusione: l'accelerazione per l'incremento del livello occupazionale è stata una corsa, si, ma, immobile. Nonostante tutto, il segretario del PD è stato premiato diventando, senza legittimazione popolare, Presidente del Consiglio e, utilizzando la generale insoddisfazione per lo sviluppo e l'occupazione impressi al sistema Italia, ha scalzato - diciamo la verità - in maniera poco elegante Enrico Letta, premier del mancato Governo di pacificazione. I Governi usciti dalle elezioni politiche del 2013 sono nati tutti con l'obiettivo di contrastare la crisi economica e la piaga dilagante della disoccupazione, ma ad oggi sono riusciti a creare solo insuccessi. Dopo la sciagurata riforma Fornero (nata da un'altra manovra di Palazzo), si attendevano azioni per rilanciare l'occupazione che vive uno stato di crisi profondissima. Gli ultimi dati forniti dall'ISTAT evidenziano un record negativo della disoccupazione al 13 per cento. La cifra riguarda naturalmente una media riferita all'intero territorio nazionale. Come sappiamo, però, la disoccupazione, seppure presente e in crescita anche al Centro-Nord, raggiunge percentuali disastrose nel Sud del Paese, con punte del 28 per cento. La fotografia si sbiadisce ulteriormente se si analizza la fetta dei giovani senza lavoro che in diverse Province sfiora il picco del 50 per cento. Ma lo scenario di guerra non è finito e fa salire le vittime della mancata occupazione: nella morsa sono soffocati 3,5 milioni di cittadini italiani. L'incremento dei disoccupati, dice l'Eurostat, è il terzo più alto dell'Unione europea, dopo Cipro e Grecia. Lo stesso Renzi, in visita istituzionale a Londra, definì il dato sconvolgente. Noi di Forza Italia ci aspettavamo un'azione responsabile e seria, una discussione parlamentare concreta per rimettere il lavoro al centro dell'agenda politica del Paese. Invece, il jobs act delude non solo noi, ma tutti. Il Governo partorisce un topolino, un provvedimento inutile portato avanti a colpi di fiducia alla Camera. Anziché sveltire la burocrazia e favorire l'occupazione, si ostacola il lavoro degli imprenditori prevedendo sanzioni punitive per le aziende che sforano il tetto del 20 per cento dei contratti a termine; si limita altresì il numero delle proroghe contrattuali e si obbliga all'assunzione del 20 per cento degli apprendisti, creando ulteriori crisi, come ha riferito il collega Malan. Dopo il fallimento della legge Fornero mancava questa pseudoriforma a creare ulteriori problemi all'Italia che produce. In un momento di crisi economica e occupazionale, invece di togliere i lacci della burocrazia per tornare ad assumere si preferisce tassare gli imprenditori sanzionandoli. Avete raggiunto un accordo di maggioranza tramite un compromesso al ribasso per far contento il neonato partito di Alfano. Cari colleghi, a danno dell'Italia emerge la contraddizione tra il primo jobs act annunciato da Renzi e questo provvedimento che ha subito vari restyling sui generis. La famosa luna di miele con il Governo è ormai finita. Gli italiani hanno capito che dietro gli annunci ci sono solo tensioni di un Partito Democratico e del suo leader in perenne campagna elettorale. La nostra ricetta è opposta a quella che voi presentate e ha gli ingredienti per risollevare l'economia del Paese: riduzione delle tasse per favorire le imprese permettendo più investimenti delle stesse, riduzione degli oneri contributivi e dei lacci e lacciuoli per le nuove assunzioni, come affermato dal presidente Berlusconi. Non è uno slogan del nostro leader ma una richiesta della grande industria, della piccola e media impresa, degli artigiani e dei commercianti. Dell'Italia che produce.
2014-05-06	LN	MuneratoEmanuela	Abbiamo sempre ritenuto che la flessibilità crei occupazione, specialmente in un contesto economico come quello attuale, caratterizzato da una forte contrazione dell'offerta occupazionale, con una ripresa economica che stenta a ripartire e con una tassazione insostenibile per le imprese. I dati funesti diramati ieri dall'Unione europea confermano le nostre tesi. La disoccupazione in Italia è in continuo aumento: toccherà il picco del 12,8 per cento e il tasso di disoccupazione giovanile è di oltre il 42 per cento. Questo decreto è una farsa che non mette in campo nulla per dare impulso positivo al mercato.
2014-05-06	LN	MuneratoEmanuela	I dati ISTAT sono drammatici, ma utili a scoprire i disastri provocati nel mondo del lavoro dai Governi tecnici e di sinistra (Monti, Letta e Renzi), che saranno ricordati nella storia per aver portato, con i loro provvedimenti in materia di lavoro e di pensioni, la disoccupazione giovanile oltre il 42 per cento ( record storico) ed aver creato l'emergenza sociale degli esodati. La riforma delle pensioni Fornero si è rivelata più deleteria di quanto preannunciato, lasciando centinaia di persone prive di qualunque copertura reddituale, e bloccando il ricambio generazionale nel mondo del lavoro. Il nostro Paese non ha bisogno di piccole misure correttive, come il jobs act (che in realtà sembra più il nome di un videogioco), ma di interventi forti, che prevedano sia l'abrogazione della riforma pensionistica Fornero che un taglio drastico del cuneo fiscale. Solo la cancellazione, attraverso il referendum da noi proposto, della legge Fornero darebbe una spinta all'occupazione, specie quella giovanile, dal momento che tale riforma ha di fatto bloccato il ricambio generazionale nel mercato del lavoro. Non capisco perché, invece di falsare dati, di parlare entusiasticamente della realtà, quando la gente non ha il lavoro e non sa come mantenere la propria famiglia, il Governo non faccia qualcosa di sensato.
2014-05-06	M5S	FucksiaSerenella	Dove è la scuola, nel decreto? Il binomio scuola-lavoro è inscindibile per sviluppare nuove idee ed investire sul futuro. Senza scuola, formazione, innovazione, investimento, semplificazione e garanzie non può esserci né lavoro, né crescita, né uscita dalla crisi. Dobbiamo formare i lavoratori e, ancor più, gli imprenditori mettendo le aziende in rete e investendo nelle risorse umane. Perché all'estero le università gareggiano per il numero di premi Nobel mentre le nostre competono per un numero di occupanti posti nei consigli d'amministrazione? Stiamo costruendo un mondo in cui gli imprenditori hanno le ali tarpate, i lavoratori il cappio al collo e solo le fondazioni, ovvero le lobby, hanno le mani libere, libere di poter nominare senza merito. La scuola è il più equo e solidale ascensore sociale che esista. Ebbene, la nostra scuola è ridotta ai minimi termini, la dispersione scolastica è elevatissima, abbiamo il numero di laureati più basso dell'Ocse, ed evito di affrontare il discorso qualità, perché i pochi laureati che sforniamo purtroppo non sono né istruiti né tanto meno formati. Nel Medioevo, prima di approcciarsi all'arte o alla professione, bisognava conoscere le arti del trivio e del quadrivio. Ma oggi questo orizzonte manca. Non si è mai vista tanta inadeguatezza. È risaputo, infatti, che si investe e si cerca qualità solo per le prospettive a lungo termine. E noi oggi navighiamo a vista. Di questo passo parleremo di lavoro a giornata, ad ora. «Ahi serva Italia, di dolore ostello, nave senza nocchiere in gran tempesta, non donna di province, ma bordello!». Quanto è ancora attuale e tristemente vero questo verso! Per superare questo sonno della ragione occorre far tornare il lavoro all'articolo 41 della Costituzione. Per restare un Paese unico nel suo genere, apprezzato e copiato, occorre continuare ad essere leader del bello, del buono, del funzionale. Dobbiamo generare invidia, non pietà. Qualsiasi riforma non può prescindere dal contenuto intrinseco del lavoro e dalla dignità che gli compete. Il lavoro non è solo un dovere, non è solo un diritto, ma un valore, come la cultura, l'esperienza, la famiglia, lo spirito di servizio, l'onestà, la Patria. Valori scomparsi. Già, vero, i nostri riferimenti oggi sono i tecnocrati europei che danno importanza anche loro ai valori ma, purtroppo per noi, soltanto a quelli contabili. Solo tornando a quella forza propulsiva della nostra migliore storia che poneva come obiettivo il meglio possibile, solo rivedendo l'intero sistema del welfare e soprattutto attraverso un piano strategico, economico, energetico, industriale, solo semplificando veramente la normativa attraverso un testo unico chiaro, si potrà affrontare in maniera razionale e risolutiva la disoccupazione, il disagio dei cittadini e il degrado dilagante del Paese. Solo così potremo invertire le ondate migratorie, impedendo alle nostre eccellenze di scappare e frenando più incisivamente l'afflusso di disperati a cui oggi non possiamo garantire nulla, né ospitalità né lavoro. Abbiamo trasformato "Etna valley " in un campo di accoglienza per disperati, ma le valli di disperazione, le valli di lacrime sono diffuse in tutta l'Italia. Abbiamo dimenticato la scuola di Mattei: esportavamo il nostro know how in cambio di diritti di estrazione. PRESIDENTE. Le chiedo di concludere, senatrice. FUCKSIA (M5S). Le chiedo la gentilezza di farmi continuare un attimo. PRESIDENTE. Un attimo, sì: un minuto. FUCKSIA (M5S). Grazie. Abbiamo dimenticato la lezione di Olivetti. Il nostro know how è fondamentale. I processi strutturali della produzione cambiano così in fretta che quello che sappiamo fare oggi non servirà più a niente tra quattro o cinque anni. Quindi, la questione dell'aggiornamento delle capacità non è un lusso, una stravaganza, ma un bisogno sociale impellente che lo Stato deve garantire. Ne va del nostro futuro, del futuro della collettività: non solo di coloro che sono garantiti ma anche di tutti gli altri, del variegato mondo dei "senza tredicesima". Questo ha un costo, ma è anche un investimento importante. L'incertezza sul futuro è inversamente proporzionale ai consumi. L'importante è insistere sul welfare, sul cambio del welfare. Non è tanto la precarietà che fa paura ma il mondo, il contesto in cui si inserisce il lavoratore precario. PRESIDENTE. Senatrice, il tempo a sua disposizione è abbondantemente terminato. FUCKSIA (M5S). Allora ho concluso, signora Presidente.
2014-05-06	M5S	PugliaSergio	, quindi la percentuale di disoccupazione non si abbasserà. Non migliorerà i passaggi burocratici insiti nel contratto di apprendistato, né tanto meno vengono stabiliti nuovi incentivi a tale tipo di contratto, quindi i livelli di disoccupazione giovanile non si abbasseranno.
2014-05-06	PD	GhediniRita	Oggi ho sentito dire qui più volte che per essere efficace questo decreto avrebbe dovuto contenere altro: e via via ho ascoltato un lungo elenco di interventi. Ora, interventi se ne sono fatti e questo Governo ne sta facendo. L'ultimo, in discussione qui al Senato, è un intervento importante di redistribuzione fiscale e mi riferisco al bonus IRPEF, che apre nella direzione necessaria di una maggiore equità: e di quanto ve ne sia bisogno ce lo hanno ricordato i dati CENSIS proprio in questi giorni. Così come sono necessari gli investimenti pubblici e il sostegno agli investimenti privati ed il Governo ha fatto passi anche in questa direzione: sempre qui al Senato - mi spiace doverlo ricordare, perché lo sappiamo tutti - abbiamo in discussione il cosiddetto Piano casa, che va esattamente nella direzione di portare lavoro, consentendo di aprire cantieri che significheranno occupazione immediata. Così l'intervento sulla fluidità del credito alle imprese e il pagamento dei debiti della pubblica amministrazione va in questa direzione. Stiamo facendo cose nella direzione giusta, le stiamo facendo un po' alla volta, tenendo conto dei dati di realtà. Oggi, in questa discussione, è stata richiamata spesso la necessità di attenersi alle condizioni reali dei lavoratori. È giusto. Credo però che per far questo occorra attenersi, nella discussione e nel proporre le soluzioni, anche alle condizioni reali del Paese, se no facciamo propaganda. Vorrei dire poche cose sulla natura degli interventi contenuti nel decreto. Sono state fatte su questo disamine approfondite, però si sono anche dette cose assolutamente contrastanti fra loro, a volte nello stesso intervento o da parte dello stesso Gruppo. Il decreto si occupa di contratto a termine e di apprendistato e di qualche altra semplificazione. Su queste questioni effettuerò pochi richiami. Il decreto ribadisce, in premessa, quanto già affermato dagli interventi normativi degli ultimi anni in materia di contratti, cioè che «il contratto di lavoro subordinato a tempo indeterminato costituisce la forma comune di rapporto di lavoro». Questa affermazione lo rende coerente sia con la nostra Costituzione, sia con la legislazione precedente, sia con la disciplina comunitaria: non è vero che il decreto violi la normativa comunitaria, né rispetto ai suoi presupposti generali, né rispetto alle disposizioni in materia di contratto a termine, delle quali assume due delle tre indicazioni fra le quali si può scegliere. Il decreto dà quindi un'indicazione chiara sui futuri interventi del legislatore, che anche qui, nel testo votato in Commissione, si impegna ad affrontare subito la discussione su forme contrattuali a tutele crescenti che abbiano la natura del contratto a tempo indeterminato. È quindi un'indicazione precisa per il nostro lavoro delle prossime settimane: la delega non è una chimera, è un disegno di legge su cui si è già avviata la discussione in Commissione lavoro al Senato e dipende da noi svolgere questa discussione in termini approfonditi e puntuali, apportando le modifiche che immaginiamo siano utili. È altresì una indicazione chiara per le scelte dei datori di lavoro e lo è anche per gli orientamenti giurisprudenziali. Sul contratto a termine si sono dette molte cose. Ricordo che, fra le varie forme di contratto a cui è apposto un termine, il contratto a tempo determinato è la forma più tutelante: ha le stesse garanzie del contratto a tempo indeterminato per quel che riguarda il salario e gli istituti correlati, il trattamento contributivo, l'assicurazione di malattia e la disoccupazione. Si avvia quest'anno il trattamento di cosiddetta ASPI: avremo modo di vedere se è sufficientemente coprente ed eventualmente, proprio nella delega, di modificarlo. Infine, l'intervento sull'apprendistato, che è e rimane lo strumento dedicato all'ingresso nel mondo del lavoro e che finora, purtroppo, ha inciso marginalmente nelle reali dinamiche di accesso al lavoro. Perciò, prima ancora di porre tanta enfasi sulle modifiche che sono state apportate, ricordiamoci che, nonostante gli incentivi significativi, si tratta ancora, purtroppo di uno strumento marginale e che qualsiasi elemento di facilitazione che possa farlo diventare la forma prevalente per far entrare i giovani nel mondo del lavoro deve essere facilitato e accolto favorevolmente. In tutta la gestione del provvedimento ci siamo mossi sul filo dell'equilibrio... PRESIDENTE. Senatrice Ghedini, deve concludere. GHEDINI Rita (PD). Mi dia un minuto, se possibile. PRESIDENTE. Va bene, un minuto. GHEDINI Rita (PD). Dicevo, ci siamo mossi sul filo dell'equilibrio difficile tra interventi di facilitazione delle assunzioni e strumenti di prevenzione degli abusi. Non si può non constatare che su questo è stato raggiunto un compromesso, che può essere migliorato e che va inquadrato nel senso evolutivo che ho cercato di indicare e che dovremo assumere con i prossimi interventi. Esprimo solo un auspicio: che, rispetto alla discussione che chiudiamo qui oggi, quella che faremo sulla legge delega possa avvenire con un tasso di ideologizzazione decisamente più contenuto di quello con cui abbiamo affrontato questo provvedimento. Io spero in un contributo di idee e che tutti ci richiamiamo, per le ragioni di adesione alle condizioni materiali del lavoro che sempre ricordiamo, alla responsabilità che ci porta ad affermare la verità in un contesto che tiene conto delle condizioni date e all'onestà intellettuale alla quale non possiamo sottrarci.
2014-05-06	PD	LepriStefano	(ore 17,32) ( Segue LEPRI). Finora la legge prevede una sola proroga, tra l'altro con un periodo di intermezzo tra un rinnovo. Ciò ha determinato un progressivo abbassamento del numero dei contratti a tempo determinato e la crescita di altre forme di lavoro nero e atipico: i co.co.pro., i co.co.co., il contratto di somministrazione, i contratti a progetto, i tirocini formativi che dovrebbero essere uno strumento importante, e lo sono, per assicurare l'alternanza tra formazione e lavoro e per avviare eventualmente da subito dopo lo studio all'esperienza lavorativa, ma che troppe volte sembrano essere utilizzati dagli imprenditori per la difficoltà e per la non convenienza ad utilizzare i contratti a tempo determinato. Perché dunque ostinarsi ad una sola proroga? L'altra obiezione che oggi viene rappresentata è evidente: la sanzione sopra il 20 per cento nel rapporto tra lavoro a tempo determinato e indeterminato sarebbe troppo debole. Ma domando: chi può essere quell'imprenditore che, senza colpo ferire e senza domandarsi l'opportunità, è disponibile a pagare quando il 20, quando il 50 per cento in più del costo? È evidente che se questo imprenditore ha una buona valutazione del giovane che ha sperimentato per tre anni di fila, ha tutto l'interesse a stabilizzarlo, se ne ha la possibilità. Forse i teorici del tempo indeterminato per tutti preferiscono un sistema duale dove, da una parte, ci sono gli assolutamente garantiti e, dall'altra, una platea sempre più crescente di atipici. Voglio ricordare - lo hanno già fatto alcuni colleghi - che il tempo determinato e l'apprendistato che, nella volontà del Governo e di questa maggioranza, debbono e possono diventare la prevalente vera alternativa al tempo indeterminato - perlomeno nella fase di prova e di primo avvio al lavoro - sono pur sempre tutelanti per i lavoratori, in particolare per quelli giovani, non solo perché vengono versati i contributi previdenziali ma perché questi contratti, almeno per come sono stati prefigurati, prevedono una progressiva stabilizzazione con la possibilità di rinnovo fino a cinque volte, in modo continuativo e senza intermezzi o proroghe successive. A chi invece obietta, all'opposto, che questo decreto avrebbe poca flessibilità e troppa burocrazia è facile rispondere con l'eliminazione della causale, con il fatto di poter rinnovare più volte di seguito, come ho già ricordato, il contratto a tempo determinato così da conoscere sempre meglio il giovane lavoratore e, al contempo, permettere prudenza all'imprenditore che, ponendo in essere più contratti può anche stipulare contratti di durata più limitata, anche se consequenziali. Quindi, diamo all'imprenditore sia la possibilità di ridurre il tempo determinato sia quella di poterlo rinnovare più volte in continuità. Cosa c'è di più flessibile di questa soluzione e al contempo di più tutelante in una logica di progressiva fidelizzazione del lavoratore? Quanto all'apprendistato, finora la legge prevede che tutte le imprese debbano stabilizzare il 30 o il 50 per cento dei giovani in contratto di apprendistato per poterne avere dei nuovi. Con il decreto la percentuale si riduce, e solo per le medie e grandi imprese, così che le piccole imprese possono sperimentarlo con assoluta libertà, pur con un contratto assolutamente tutelante per il giovane in apprendistato. Ed eventualmente, se ne avranno l'interesse, potranno confermarlo senza gli assurdi vincoli che qualcuno avrebbe voluto e che sostanzialmente puntano a mettere le braghe agli imprenditori che invece, dalla libertà, seppur regolata, debbono trovare lo spazio per la loro iniziativa. Voglio ricordare un'ultima obiezione, anche questa in parte fondata e in parte avanzata più per porre ostacoli che per effettiva convinzione. Si è detto da più parti che occorre sostituire i tempi determinati con il contratto a tutele crescenti. Questa, non da oggi, è una proposta importante, per certi versi affascinante, ed è contenuta - lo voglio ricordare - nella delega lavoro che stiamo per affrontare nelle prossime settimane. Quindi, la questione è già posta, ma va chiarita, e non è un caso che sia stata almeno temporaneamente messa di lato (certamente non accantonata). Non si capisce, infatti, non si capiva, non si è potuto approfondire - diciamo così - fino in fondo se questo contratto va interpretato nel senso di sostituzione dei contratti a tempo determinato. Quindi, il modo per sperimentare un nuovo lavoratore è solo quello del contratto a tempo indeterminato a tutele crescenti? Questa probabilmente non è una soluzione, perché è evidente che in non pochi casi i contratti a tempo determinato sono utilizzati non tanto e non solo per sperimentare un lavoratore, tanto più se giovane, ma per rispondere a picchi di domanda che non sono certi e come tale quello strumento, quel contratto, almeno per quanto posso pensare io, non potrà essere sostitutivo interamente dei contratti a tempo determinato. Potrà certamente, almeno in parte, sostituire i contratti a tempo determinato, ma occorreva chiarire questo punto che non è stato definito, così come non è stata sufficientemente chiarita, perché non vi è stato il tempo, non era inserita nel decreto, la questione secondo la quale il contratto a tempo determinato a tutele crescenti si applica solo per i primi tre anni della vita lavorativa del giovane, ovvero anche in tutto il periodo lavorativo del lavoratore. Queste ed altre questioni hanno impedito di poter discutere in modo compiuto di una proposta che certamente, per quanto riguarda il Partito Democratico e sicuramente per quanto mi riguarda, merita quanto prima una considerazione opportuna. Penso di aver argomentato a sufficienza le ragioni per cui il mio partito e io in particolare - saranno altri colleghi a fare la dichiarazione di voto - intendiamo sostenere convintamente il decreto che il Governo ha presentato e le modifiche che nel corso dell' iter parlamentare sono state presentate. È chiaro che, in conclusione, questo decreto non si configura come una rivoluzione. Nessuno si illude né che questo decreto possa d'un colpo risolvere i drammatici problemi della disoccupazione in Italia, tanto più della disoccupazione giovanile, né che possa determinare una grande modifica nell'assetto del diritto del lavoro, che ha bisogno certamente di una revisione potente. Questa revisione potente ci auguriamo possa trovare spazio nell'applicazione della delega lavoro, che - ripeto - è prossima alla discussione in 11ª Commissione, e poi nelle nostre Aule parlamentari. Ma certamente questo decreto ha un suo valore indiscutibile, teso da un lato a flessibilizzare i due contratti, quello a tempo determinato e quello dell'apprendistato, che più di tutti possono assicurare tutela ai lavoratori al di là del contratto a tempo indeterminato. All'opposto, è un decreto che assicura anche tutele ai lavoratori non solo - come ho detto - in riferimento alle garanzie di versamento degli obblighi previdenziali, ma anche nel senso di una progressiva fidelizzazione del lavoratore e quindi nella prospettiva di una sua stabilizzazione.
2014-05-07	LN	CentinaioGianMarco	Avete sbandierato ai quattro venti che questo provvedimento avrebbe dovuto modificare la legge Fornero, una legge votata dal Partito Democratico e anche da numerosi colleghi che in questo momento dovrebbero sedere alla nostra sinistra. Con il provvedimento oggi in esame, però, non modificate nulla della legge Fornero, ma apportate solo piccoli cambiamenti che non cambiano di molto l'esistente. È una riforma che non ha risolto e che non risolverà il problema della disoccupazione (che oggi è al 13 per cento) per non parlare del problema, creato con la famosa riforma Fornero, di tutti gli esodati dimenticati.
2014-05-07	LN	CentinaioGianMarco	Se si voleva risolvere il problema della disoccupazione, bisognava fare due cose: abrogare la riforma Fornero che, aumentando l'età pensionabile, rende meno competitive le nostre imprese e praticamente impossibile l'occupazione giovanile, e diminuire la pressione fiscale. Non lo avete fatto. Non avete fatto niente e non state facendo niente. Perché? Perché sembra che questo jobs act di cui ci riempiamo la bocca andrà in vigore nel 2015: quindi non domani, non il giorno dopo l'approvazione delle riforme sul lavoro, ma nel 2015. Perché allora tutta questa fretta? Perché la fretta della fiducia oggi? Non si poteva ragionare e mettersi seriamente tutti insieme a parlare di riforme del lavoro? Dov'è la famosa fretta che Renzi ha nel risolvere i problemi? In questo momento Renzi ha una fretta pazzesca, ma i problemi non vengono risolti. Si affretta solo a riformare il Senato, in base a quanto ha detto la prima volta che è venuto, a occupare le poltrone per le nomine e a twittare.
2014-05-07	LN	MuneratoEmanuela	Governo! Dov'è il Governo? BISINELLA (LN-Aut). Governo! PRESIDENTE. Per favore, non si urla in questo modo e non si interrompe! CANDIANI (LN-Aut). Dov'è il rappresentante del Governo? PRESIDENTE. Lo vede dov'è? Lo vede che sta ascoltando, senatore? CANDIANI (LN-Aut). No. Dov'è? Deve stare lì! (Il senatore Candiani indica il banco del Governo vuoto). PRESIDENTE. Va bene, però è lì. Comunque, la prego di non interrompere in questo modo, senatore Candiani. Prego, senatrice Munerato . MUNERATO (LN-Aut). Quella legge infame danneggia tutto il mondo lavorativo, a partire dai più giovani, che non troveranno lavoro (e i dati lo dimostrano, con una disoccupazione giovanile record in Europa), fino ai lavoratori più anziani, che dovranno andare a lavorare accompagnati dalla badante per raggiungere la grande meta di una pensione da fame dopo una vita di contributi versati. A questo, si aggiunge anche un grosso danno alle imprese, costrette a mantenere un organico vecchio, meno produttivo e molto più costoso. Sono convinta che anche voi non siete così ottusi da non capire che la legge Fornero va abolita al più presto, ma il vostro obbiettivo è far quadrare i conti. Molto dopo arrivano i diritti dei cittadini e dopo ancora arriva il diritto alla dignità e al lavoro!
2014-05-07	LN	MuneratoEmanuela	Signora Presidente, colleghi, oggi siamo qui per discutere le difficoltà che il mondo del lavoro sta incontrando nel nostro Paese. Anche oggi, come al solito, le vostre riforme, le vostre ricette per curare questo male della società, saranno inutili. La vostra riforma creerà più disoccupazione e non aumenterà i posti di lavoro, non risolverà i problemi di chi ha perso il lavoro, i giovani continueranno a cercare, mentre i lavoratori più vecchi, di sessantacinque-sessantasette anni (e sono sicura che il vostro obiettivo sono i settant'anni), continueranno ad andare in fabbrica, nelle catene di montaggio e sopra i tetti per cambiare una tegola, un'antenna o una grondaia! Chi lavora con le mani e non con giacca e cravatta come voi, chi fa i turni di notte o si china nei campi per tutta la vita, non ne può più già a sessant'anni di lavorare! Il vero cancro del mondo del lavoro, soprattutto in questi momenti di crisi, è quella legge che voi avete partorito, che voi avete appoggiato e che voi avete votato, la legge della signora «lacrime di coccodrillo», meglio conosciuta come legge Fornero.
2014-05-07	M5S	BuccarellaMaurizio	No, no! PRESIDENTE. Io sì, presiedendo; le assicuro. BUCCARELLA (M5S). Ci sono i Resoconti d'Aula; potremmo divertirci a verificare. A parte questo inciso, noi stiamo cercando di dare una parola di verità, che esca anche fuori da quest'Aula che in questo momento, data l'ora di pranzo, è deserta o semideserta, rilevando il grande inganno di chi propone questo decreto-legge che sostiene la maggiore flessibilizzazione dei rapporti di lavoro in entrata e anche in uscita, sostanzialmente, dicendo che è volto a combattere la disoccupazione e a dare un aiuto alle imprese; ebbene, questa è una menzogna. Dobbiamo sgombrare il campo dagli equivoci subito qui in quest'Aula dicendo che chi vuole bene alle imprese, soprattutto a quelle piccole e medie e alle microimprese, la vera struttura economica e sociale di questo Paese, scusateci - anzi, non dovete neanche scusarci, perché questo riconoscimento lo pretendiamo - ma siamo noi del Movimento 5 Stelle.
2014-05-07	M5S	BuccarellaMaurizio	Questo è l'unico vero obiettivo, perché lo sanno - lo sa anche il senatore Ichino - che non è con l'aumento della flessibilità che si combatte la disoccupazione. Su questo credo che ci siano studi scientifici che egli non può non conoscere, quanto meno a livello sperimentale.
2014-05-07	M5S	BuccarellaMaurizio	È dal 1997, dal cosiddetto pacchetto Treu, che questa politica dei partiti sta smantellando le tutele e i diritti del lavoro, creando precarietà e facendo crescere la disoccupazione. Gli interventi più pesanti - dal pacchetto Treu fino a questo jobs act - li ha fatti proprio la sedicente sinistra, quella che dovrebbe rappresentare e tutelare gli interessi dei lavoratori e che, invece, è la più solerte esecutrice degli ordini che vengono dai mercati finanziari. Infatti, qui il vero e unico obiettivo che si vuole raggiungere - e non è detto neanche che lo si raggiungerà - è attrarre le grandi imprese multinazionali straniere nel trovare manodopera «cinesizzata» fatta da nostri concittadini italiani, soprattutto i più giovani!
2014-05-07	M5S	PetrocelliVitoRosario	Ormai si va dritto al sodo, con il Governo Renzi, e si nomina nei Ministeri gente direttamente interessata a condizionare logiche di mercato e diritti dei lavoratori. Infatti, al «Ministero per la delocalizzazione all'estero delle imprese italiane» abbiamo Federica Guidi, grande esperta, insieme al padre, nel riuscire a mantenere sia gli incentivi pubblici che il made in Italy, pur essendo però essi proprietari di aziende asiatiche. Dovremmo dare la fiducia a questo atto del Governo del signor Renzi, che è figlio di una precisa cultura politica italiana, dove un cartello di privilegiati, attraverso i partiti, occupa lo Stato e se lo modella a propria immagine e somiglianza, precarizzando non solo i lavoratori, ma addirittura il lavoro. In Italia, lo sappiamo, la disoccupazione è volutamente endemica, perché si chiama ricatto occupazionale.
2014-05-08	PD	MirabelliFranco	Accanto a ciò si interviene per consentire la vendita agli inquilini degli alloggi di proprietà di IACP e Comuni, destinando i proventi alla realizzazione di altre opportunità abitative, e si prevedono incentivi fiscali per i contratti a riscatto. Oltre a ciò, il decreto conferma la volontà di questa maggioranza di garantire maggiori risorse per alimentare il fondo sostegno affitti, che solo due anni fa si era esaurito (oggi è pari a 100 milioni per il 2014 e a 100 milioni per il 2015), e di alimentare e rendere permanente il fondo per la morosità incolpevole, voluto da questo Parlamento e tanto importante in un periodo in cui crisi e disoccupazione colpiscono le famiglie e i redditi.
2014-05-29	FI	FlorisEmilio	Il recupero industriale riguarda la provincia più povera d'Italia, il Sulcis, che vive tra emergenze e speranze di ripresa, che lotta contro una crisi industriale senza precedenti e indossa la maglia nera in termini di disoccupazione a livello nazionale. Questo, naturalmente, produce pesanti effetti a livello sociale, che sfociano, inesorabilmente, in un parossismo di tutto il territorio sardo, dove il sistema lavoro è crollato a picco negli ultimi cinque anni, innescando un processo di stasi su un'effettiva ripresa economica della nostra isola. È una catastrofe per tutta la nostra economia.
2014-05-29	FI	FlorisEmilio	Tra i nodi da sciogliere dall'Esecutivo penso alla filiera dell'alluminio, che è stata sciabolata da vertenze che sono ancora aperte dai tempi del Governo tecnico di Monti. L'Alcoa, lo stabilimento che produce alluminio, resta senza un padrone, una nave senza capitano: ha solo potenziali acquirenti, che però si tirano ogni volta indietro, scoraggiati dal mettere in campo investimenti su quello che è sempre stato il polo produttivo italiano dell'alluminio. Questo è quello che con forza hanno chiesto i colleghi che mi hanno preceduto, i senatori Uras e Angioni; considerare, cioè, l' asset dell'alluminio un settore strategico per la Nazione. Chiedo che per EurAllumina, l'anello primario del settore, la vertenza sia davvero in discesa e che vengano rispettati i punti focali su cui si arriverà finalmente, dopo un bagno di sangue per gli operai in cassa integrazione, alla risoluzione dell'emergenza. Occorre che il Ministero dello sviluppo economico e quello dell'ambiente firmino entro il 30 giugno l'accordo di programma per l'autorizzazione ambientale del cosiddetto bacino, cioè il sito di stoccaggio dei residui di lavorazione. Chiedo, inoltre, che venga sottoscritto, entro lo stesso termine, il contratto con Invitalia che prevede investimenti produttivi pari a 75 milioni di euro su un totale di 190 per far ripartire lo stabilimento e renderlo competitivo nel mercato del settore metallurgico. Solo così i nostri operai potranno riprendere la loro attività, dare luce alle loro famiglie, perché gli ammortizzatori sociali sono un palliativo al lavoro, hanno delle scadenze stringenti sulla prorogabilità (scadono il 31 dicembre del 2014) e non possono rappresentare la soluzione alla disoccupazione, ma solo dei salvagente momentanei. Nella provincia del Sulcis-Iglesiente sono molti i lavoratori interinali che non possono usufruire del sussidio di disoccupazione. Anche per loro sarebbe opportuno pensare a forme di occupazione affinché, salvaguardando il settore dell'alluminio, possano riprendere a lavorare in assenza di ammortizzatori sociali a loro destinati. La questione di Portovesme e della Carbosulcis (per cui oggi arriverà finalmente una boccata d'ossigeno con lo stanziamento di 8,5 milioni di euro per la messa in sicurezza della miniera di carbone di Nuraxi Figus) è lo specchio di una realtà industriale che ha subito un pesante contraccolpo a causa della mancanza di azioni strategiche che oggi siamo qui a richiedere al Governo per rilanciare con un piano industriale solido il territorio. Chiedo al Governo, infine, di porre in essere azioni strategiche per la ripresa economica e industriale del Sulcis attraverso un tavolo tecnico-politico, cui possano partecipare la Regione Sardegna e le forze sociali, che individui nel polo dell'alluminio un asset strategico del nostro Paese. Per il Sulcis chiedo un'azione concreta per favorire un rilancio e uno sviluppo economico basati sul necessario ed indispensabile recupero ambientale di zone che le industrie minerarie (anche quelle che producono alluminio scarsamente utilizzate oggi) hanno devastato. Nella mozione di cui sono primo firmatario si suggerisce una serie di iniziative, per cui chiedo a tutti i colleghi di esprimere un voto positivo e al Governo un impegno solido e sostanziale volto al recupero del Sulcis.
2014-05-29	M5S	CottiRoberto	È un territorio in cui il livello di disoccupazione (come è stato già ricordato) ha raggiunto un preoccupante 18 per cento, con delle punte, registrate proprio nella regione Carbonia-Iglesias, che fanno di questa una situazione davvero drammatica.
2014-06-04	M5S	MolinariFrancesco	Ancora più grave è la mancanza di qualsiasi intervento per il Sud, vera e propria emergenza sociale con una disoccupazione che ormai supera ogni soglia sopportabile, come gli ultimi dati ISTAT hanno ribadito! Le imprese meridionali, ve lo ricordo, come quelle della Calabria, da cui provengo, pagano l'energia elettrica prodotta dalle centrali, site nel nostro territorio, più cara che al Nord e con una rete elettrica mai rinnovata! Così come il credito bancario che, quando non è un sistema usuraio (come la vicenda De Masi, sancita in sentenze definitive, ha dimostrato), è più caro del 30 per cento, con tempi di concessione più lenti e con mutui i cui tassi sono tre punti percentuali superiori, quando vengono concessi! Che dire, inoltre, dei collegamenti e dei trasporti, che vedono penalizzato il Sud per l'arretratezza della rete viaria: a questo riguardo non posso non fare una battuta sulla Salerno - Reggio Calabria che - a dirla con Pino Aprile - racconta la storia di come lo Stato tiene subordinato il Sud al Nord, con spreco di risorse, in cambio di strutture inefficienti, e questo grazie al peggio del Sud e del Nord. Ed allo stesso modo è assente - quando non smantellato, come nella costa jonica - ogni intervento sulla rete ferroviaria. Da calabrese, poi, devo amaramente rimarcare come il più grande porto per container del Mediterraneo, quello di Gioia Tauro, langue nell'oblio non potendo smistare merci né in entrata né in uscita (pur essendo utile, a quanto pare, a fare il lavoro sporco per conto terzi, come nel trasbordo delle armi chimiche siriane), perché manca una connessione ferroviaria funzionale! Un porto vicinissimo al mondo intero, ma lontanissimo dalla Calabria e dall'Italia, come ricordava un mio conterraneo. Eppure, la tanto vituperata Germania è dal rilancio del suo Est - il suo Sud - che è ridiventata motore dell'Europa, attivando consumi inattesi e rilanciandosi come motore dell'economia mondiale. Da noi, nulla! I recenti Governi italiani - prima quelli contrassegnati dall'asse tra un attuale pregiudicato ed una forza politica antimeridionale, poi quelli di certi professori - hanno fatto diventare il Sud, la mia terra, terra di nuova emigrazione - e questa volta di giovani con lauree - e di miseria, manifestando la chiara volontà di lasciarla morire d'inedia e di mafia, con la complicità dei poteri occulti, perché in realtà ci volete ancora schiavi! Ma se la lotta per vederci riconosciuto diritto di cittadinanza può apparire ancora lunga, fortunatamente le recenti elezioni europee hanno dimostrato - in controtendenza rispetto al dato nazionale - che il popolo meridionale ha nel Movimento 5 Stelle un nuovo strumento per ottenere finalmente quella pari dignità sociale che renderà l'Italia un Paese unito. E nonostante un Consiglio fantasma, quello della Regione Calabria, abbia ieri promulgato una legge elettorale con uno sbarramento al 15 per cento, che non esiste in nessun altra parte del mondo, noi ci saremo e lotteremo per la Calabria e per il Sud.
2014-06-04	M5S	VaccianoGiuseppe	Mi soffermo invece sull'articolo 22. Onorevoli senatori, davvero l'idea di fondo è quella di fare cassa sulle rinnovabili e sull'agricoltura, cioè su quelle rinnovabili che, come ormai noto, rappresentano il futuro non solo energetico, ma anche occupazionale? Credete che questo aiuterà a creare posti di lavoro, voi che recentemente ci avete detto che questa era la vostra priorità nel decreto disoccupazione? Non vi sembra ragionevole pensare che una copertura di questo tipo tornerà indietro come un boomerang ? E poi vi sono i terreni agricoli: se si ritiene che vi siano situazioni in cui le agevolazioni non siano dovute, allora occorre una rilevazione puntuale in modo da colpire le situazioni irregolari. Certamente non ci si può affidare a un futuro decreto ministeriale che, da un lato, oggi ci impedisce di valutare la congruità delle coperture proposte e, dall'altro, quasi certamente sparerà nel mucchio, andando a colpire in maniera indiscriminata una categoria di lavoratori che oggi sono già pesantemente colpiti dalla crisi economica ancora in atto. Sinceramente io non intendo proseguire oltre, anche perché mi rendo conto che siamo rimasti pochi ad ascoltare. Mi viene in mente che alla fine, considerando anche tutte le coperture di cui si è parlato in questi giorni e che sono state oggetto di ampie discussioni, sarà quasi inevitabile l'attivazione della clausola di salvaguardia, quella che andrà a colpire, ancora una volta in maniera indiscriminata, i consumi, nonostante siamo ben consapevoli che questi consumi sono in calo. Infatti, la crisi non è finita e la luce in fondo al tunnel è solo un'illusione o è il treno che viene dall'alta parte. Mi chiedo dove, in un provvedimento che parla di giustizia sociale, sia rimasta queste giustizia sociale. Secondo me, di tracce di giustizia sociale alla fine ne resteranno poche, mentre resterà impressa, nella mente degli italiani e di tutti noi, l'incredibile valenza elettorale che questo provvedimento ha avuto: al riguardo probabilmente, viene subito dopo il provvedimento sulla restituzione dell'IMU.
2014-06-04	PD	CantiniLaura	Con questo provvedimento facciamo un primo passo importante, ma ancora tanto dobbiamo fare. Resta aperto e senza soluzione immediata il problema della disoccupazione e la difficoltà delle molte persone che guadagnano meno di 8.000 euro annuali, che non si vedranno toccare da questo provvedimento. Ma questo è il primo di una serie di cambiamenti volti a scardinare rendite di posizione, a rendere lo Stato sociale più efficiente e proattivo per coloro che ne hanno bisogno.
2014-06-04	PD	CantiniLaura	Queste scelte hanno consentito di rimettere del denaro nelle tasche dei lavoratori, come si è detto, 80 euro al mese per i redditi dagli 8.000 ai 24.000 euro complessivi all'anno. Ad usufruire di questo credito non saranno solo i lavoratori dipendenti e i lavoratori assimilati come i lavoratori con contratti a progetto o di collaborazione continuativa, ma anche i lavoratori che percepiscono somme indirizzate a sostegno del reddito, come la cassa integrazione guadagni, l'indennità di mobilità e di disoccupazione.
2014-06-04	PD	FornaroFederico	Mi sto rivolgendo a nessuno, perché il senatore Airola è uscito. Un conto è parlare nei comizi; un altro è confrontarsi nella sede della democrazia, il Parlamento. Come avrete capito, è il collega Airola ad aver evocato il golpe. Da questo punto di vista c'è un altro aspetto toccato dal collega Lai che riguarda la RAI. In proposito vorrei rivendicare il ruolo importante svolto dal Gruppo del PD, dal vice presidente della Commissione di vigilanza Margiotta, dal senatore Lai, dal sottoscritto, dal collega Russo e da altri colleghi del Friuli perché in Commissione si è lavorato in maniera seria e si sono ottenuti risultati importanti per la RAI, che considero un bene prezioso. La RAI è stata infatti esclusa dai tagli dei costi operativi previsti per le partecipate all'articolo 20 e si è riconfermata la presenza delle redazioni giornalistiche con relativi supporti di produzione in ogni capoluogo di Regione. Si è sostanzialmente ritornati a rivendicare il ruolo strategico dell'informazione regionale per un servizio pubblico come quello della RAI. Rimane, infine, una questione di fondo - e mi rivolgo al vice ministro Morando - perché è del tutto evidente che vi sono ancora alcuni aspetti che non vanno, anche nel provvedimento: l'emendamento finale sulla TASI fotografa purtroppo una situazione d'incertezza sia per i contribuenti sia per i Comuni, che non aiuta, soprattutto nella direzione di arrivare finalmente ad una stabilità delle norme sulla tassazione immobiliare e delle forme di finanziamento dei bilanci dei Comuni. Rimane, come dicevo, una questione di fondo, ossia la necessità di un cambiamento nella politica economica europea che avvenga il più rapidamente possibile: occorre mettere fuori gli investimenti strategici ed infrastrutturali dal parametro di Maastricht incentrato sul rapporto deficit -PIL. Questo decreto, ad esempio, interviene a sostegno della domanda interna e per il miglioramento della competitività delle imprese, ma occorre affiancare a tali interventi un grande piano strategico europeo per gli investimenti, le infrastrutture e la lotta contro la disoccupazione, la quale rimane un male inaccettabile ed un cancro della nostra economia e del nostro sistema sociale. Da questa crisi l'Europa non uscirà senza il coraggio di assumere iniziative straordinarie: il solo rigore non soltanto non aiuta ad uscire dalla crisi, ma rischia di mettere a rischio la stessa democrazia.
2014-06-04	PD	LaiBachisioSilvio	È un atto rappresentativo anche nelle scelte legate alla copertura, che introduce ex novo o rafforza precedenti decisioni, nella direzione di un patto giusto tra lo Stato e i cittadini, per un'amministrazione sobria e affidabile, in quest'ultimo caso in linea con le scelte anche del Governo di inizio legislatura. In questo senso la strada che percorriamo è quella di ricostruire un rapporto di fiducia con i cittadini, le imprese e le organizzazioni. Ci si può fidare di più di uno Stato che interviene in maniera redistributiva, mettendo tetti agli stipendi dei propri vertici e aumentando quelli più bassi? Ci si può fidare di più di un'amministrazione che interviene per riequilibrare i propri costi, riducendoli e lavorando per una maggiore efficienza? Ci si può fidare di più di chi paga i propri debiti ed evita che se ne accumulino altri, che uccidono le imprese che si fidano dello Stato, che prova con la digitalizzazione ad introdurre maggiore trasparenza e a far emergere chi rallenta, chi opera senza passione e senza impegno nella pubblica amministrazione? Sì, ci si può fidare di più. E si può chiedere di più, in termini di fiducia, di fiducia nel Paese e in se stessi, nonché di convinzione nei propri mezzi: lo si può chiedere a chi è rassegnato perché ne ha viste tante e a chi è scoraggiato dai tentativi inutili e sta pensando che non ne vale la pena, che magari è meglio lasciare tutto e andar via. Questo provvedimento è prima di tutto un invito a provarci, a restare nel Paese, ad insistere, anche quando i dati come quelli sulla disoccupazione di ieri fanno paura, sia quelli generali che i dati sul Mezzogiorno e, all'interno dei dati sul Mezzogiorno, quelli sui ragazzi e le ragazze. Questo provvedimento è per loro, anche di fronte all'assuefazione che ogni tanto, di fronte ai numeri, proviamo anche noi. Ogni atto coraggioso che faremo lo dobbiamo compiere per quelle persone che stanno dietro a questi numeri, perché l'alternativa è dire che ci vorrebbe ben altro: legittimo certo, ma nessuno dice poi come farlo. Voglio aggiungere poco a queste valutazioni. Innanzitutto il decreto viene modificato dal lavoro impegnativo di Commissione che lo migliora. Lo migliora nell'estensione ragionevole dei beneficiari, in direzione di un'equità più visibile, che non mancava nella volontà del Governo, ma che è stata chiarita e rafforzata. Lo migliora sul fronte del reperimento delle risorse, con un riequilibrio sui pilastri previdenziali che prelude ad un progetto di revisione che viene fissato a partire dal 2015 e che deve considerare ciò che nelle precedenti riforme è stato lasciato indietro, come ad esempio la previdenza dei giovani professionisti. Lo migliora con interventi sulla rateizzazione delle cartelle esattoriali, nella direzione di dare una nuova occasione a chi è rimasto indietro non per sua volontà, ma per le condizioni oggettive di un'economia locale dimagrita. Lo migliora infine sul fronte della Rai, sul fronte dell'informazione regionale quanto della presunta svendita di RAI Way. Il decreto interveniva sul fronte della richiesta di una riduzione dei costi di tutte le partecipate, nella misura del 2,5 per cento nel 2014 e del 4 per cento nel 2015, e colpiva la RAI, su cui si aggiungeva un ulteriore taglio di 150 milioni con la cancellazione di una organizzazione regionale definita e tradizionale. In questa direzione si è chiarito, con l'approvazione di un emendamento che lo rende esplicito, che alla RAI si chiedeva giustamente un contributo al risanamento del Paese con un solo intervento e non su entrambi i fronti. Poi c'è il fronte dell'informazione pubblica locale: su questo viene fatta salva la presenza in ogni Regione di una redazione e una presenza organizzata regionale, non a tutela dei singoli o di presunti potentati locali, ma per evitare il rischio che, in un contesto economico fragile, dove il mercato locale dei media è pressoché inesistente, la mancata presenza di un servizio informativo pubblico permetta la nascita di monopoli locali dell'informazione privata. La nostra posizione non è, né è mai stata, dunque, a protezione di fabbricati, di sedi principali o secondarie, che devono essere gestiti dalla dirigenza (che è responsabile dell'economicità di un affitto quanto del compenso di un conduttore televisivo), ma a difesa dell'informazione pubblica locale, quella che garantisce la libertà dei cittadini e delle loro istituzioni. Infine RAI Way: nel merito, con un emendamento, si esclude la possibilità che si possano vendere quote strategiche che ne possano condizionare la proprietà. Ma la presunta vendita di RAI Way, la cui ipotesi è precedente a questo provvedimento, nasconde nel fondo la discussione sulla prospettiva della funzione della RAI, come azienda e come servizio pubblico. Io penso che queste modifiche abbiano ricreato le condizioni di un contesto nel quale discutere e decidere serenamente di come disegnare la RAI e il servizio pubblico nei prossimi dieci anni, di fronte al cambiamento profondo del sistema informativo, di come riscrivere il contratto di servizio pubblico. Al Parlamento il compito di discutere di questo, senza lasciare al solo Governo né la patata bollente di una decisione né l'impostazione di una funzione che non è al servizio di una maggioranza, ma del Paese nel suo insieme, cogliendo l'occasione per metterla al sicuro dal ripetersi di contesti come quelli degli ultimi vent'anni, con concentrazioni informative inaccettabili, se fossero ripetibili. Ho preso un tempo maggiore sul tema della RAI non perché fosse centrale nel decreto, ma perché è significativo del tempo di cambiamento che attraversiamo e delle sfide che dobbiamo raccogliere per metterci in sintonia con quella grande parte del Paese che ha scelto di votarci, perché non è per gli 80 euro al mese che è stato dato il consenso al PD, ma per il cambiamento.
2014-06-04	PD	MoscardelliClaudio	Signora Presidente, onorevoli colleghi, signor Vice Ministro, le misure che oggi introduciamo con il decreto-legge n. 66 che a breve provvederemo a convertire in legge rappresentano il più importante atto di politica economica adottato negli ultimi anni. Con il provvedimento in discussione, la politica economica - o meglio, utilizzando un termine caro al Ministro dell'economia, la policy - ha riacquisito quel ruolo centrale nella vita del Paese che da troppo tempo aveva perso. Il decreto IRPEF, così come denominato dalla stampa, ha posto fine a quella silenziosa, ma pericolosa tendenza, da troppi anni in atto, di considerare la politica economica come un'inutile strumento per riavviare i motori dell'economia, per riattivare quello spirito che spinge gli uomini ad intraprendere un'iniziativa economica. Si è creduto per troppo tempo, lasciando il Paese a se stesso, che provvedimenti di stimolo e incentivo, finanche la creazione di un clima di fiducia positivo, non fossero necessari per uscire dalla grave crisi economica in atto, ritenendo che lì, in qualche angolo, nascosta dietro - o meglio sopra - tutti noi ci fosse, pronta ad operare, una mano invisibile che da sola, senza la necessità di provvedimenti di politica economica, avrebbe riavviato la crescita economica e, con essa, la contrazione dell'elevata disoccupazione. Il cambiamento politico non lo troviamo solo nella nuova centralità che abbiamo riconosciuto agli indispensabili provvedimenti di politica economica, quale tassello imprescindibile per far crescere la nostra economia, ma anche in un ulteriore aspetto, che emerge inesorabilmente dai 50 articoli che compongono il testo in esame. Oggi, diversamente da un passato ormai lontano, non poniamo in essere un provvedimento che si basa su elargizioni pubbliche, foriere di una crescita della spesa pubblica improduttiva, e l'intervento attuato non si ispira ad un paternalismo privo di prospettiva e irrispettoso della libertà e delle capacità individuali. Si tratta invece di un approccio di vero riformismo economico, in cui si fa crescere il reddito disponibile delle fasce di reddito più basse, non attraverso la creazione di un maggior debito pubblico, bensì tagliando la spesa pubblica improduttiva e recuperando le risorse perse nella palude dell'evasione fiscale. Aumentare il reddito disponibile annuale di un lavoratore dipendente di 640 euro avrà l'effetto di stimolare i consumi e, per questa via, l'asfittica domanda interna. Accanto a questo condivisibile ed auspicato effetto economico, aumentare il reddito disponibile di una somma pari a una mensilità, se rapportata al periodo di vigenza del provvedimento, ha un effetto ancor più importante, in quanto riduce quell'ampia forbice presente nella nostra società che si chiama disuguaglianza e che consiste nella distanza fra chi si colloca nella fascia di reddito alta e chi in quella più bassa del sistema nel nostro Paese. Ebbene, ridurre la disuguaglianza, senza mortificare gli sforzi dei più meritevoli, significa aumentare le opportunità di un elevato numero di persone ovvero i margini di libertà di coloro che oggi, in virtù delle condizioni economiche, vedono restringersi il campo delle loro scelte individuali. Il provvedimento non guarda solo alle persone e alle famiglie, ma anche alle imprese, cui dobbiamo applaudire per il coraggio con cui hanno affrontato una crisi devastante, visto che, con la loro capacità di stare sui mercati mondiali, hanno tenuto in vita il nostro sistema produttivo. La riduzione del 10 per cento dell'aliquota IRAP va nella direzione di un allentamento della pressione fiscale sul sistema produttivo, rendendo più conveniente l'impiego di forza lavoro, il tutto finanziato attraverso un innalzamento della tassazione delle rendite finanziarie. Non solo: le imprese vedranno ridursi i tempi d'attesa per incassare i loro crediti nei confronti della pubblica amministrazione, aumentando il livello di liquidità dell'intero sistema produttivo. Centralità della politica economica e dei nuovi paradigmi, ovvero riduzione dei confini di una spesa pubblica troppo spesso improduttiva, di uno Stato troppo spesso ingombrante; riduzione delle disuguaglianze, quale varco per una maggiore libertà individuale, nonché, infine, creazione di un contesto fiscale ed amministrativo più adeguato alle esigenze di crescita delle attività produttive: ecco l'essenza di un riformismo economico che oggi, con questo provvedimento, il Governo Renzi e il suo Ministro dell'economia e delle finanze avviano all'interno di un Paese che ha sete di un nuovo inizio. Un Paese che ha creduto e crede - come ha dimostrato una settimana fa - di potersi rialzare e di avere la forza di riprendere con vigore la possibilità di crescere, di tornare a dare risposte ai cittadini e combattere quell'enorme ingiustizia che è la disoccupazione, i cui dati ancora oggi ci dicono che dobbiamo lavorare in questa direzione. Si tratta di provvedimenti che andranno consolidati anche con la prossima legge di stabilità e che daranno il senso di questo stile nuovo per cui non bisogna avere più paura di ammettere che i livelli di tassazione oltre una certa soglia hanno disincentivato l'agire, riducendo il livello delle risorse disponibili, anziché aumentarle. Oggi, attraverso questo primo importante provvedimento, possiamo cominciare a combattere una ferita insopportabile come la disoccupazione a cui ho fatto cenno. Entrando nel merito del provvedimento, il credito d'imposta di 640 euro annuali rappresenta uno dei pilastri del sostegno alla nostra gente che, dall'entrata in vigore del provvedimento, vede riconoscersi una mensilità aggiuntiva con uno stimolo ai consumi che è fondamentale. Oggi il rischio dell'asfitticità del mercato interno e di una possibile deflazione rappresentano il primo obiettivo da combattere, insieme alla creazione del nuovo e rinnovato spirito di fiducia che abbiamo ottenuto. Questo è un provvedimento che si annuncia di carattere strutturale, sebbene dovranno seguire ulteriori provvedimenti per consolidare questa indicazione. Sulle imprese e le attività produttive tre sono gli interventi più importanti: il taglio delle aliquote IRAP, lo sblocco dei pagamenti della pubblica amministrazione per favorire maggiore liquidità nella circolazione della nostra economia (che è anche l'obiettivo della BCE rispetto alla contrazione registrata in questi sei anni di crisi) e il potenziamento delle risorse destinate all'edilizia scolastica. Le aliquote IRAP si riducono, a partire dall'anno di imposta, del 10 per cento con un alleggerimento della pressione fiscale sulle attività produttive e, soprattutto, sull'incidenza del costo del lavoro e vengono stanziati ulteriori 5 miliardi per i pagamenti alle imprese fornitrici di beni e servizi alle pubbliche amministrazioni con importanti effetti in termini di maggiore liquidità nel sistema produttivo. Importanti poi le disposizioni introdotte con l'articolo che potenzia le risorse per l'edilizia scolastica... PRESIDENTE. La invito a concludere. MOSCARDELLI (PD). ...che vanno a sommarsi all'esclusione delle spese sostenute dai Comuni per interventi di edilizia scolastica dalla verifica del rispetto del Patto di stabilità. Per quanto riguarda la copertura, l'aumento delle tassazioni delle rendite finanziarie non comporta una nuova tassa sulla ricchezza ma un adeguamento alle medie europee. Le maggiori entrate derivanti dall'innalzamento, pari a 2,6 miliardi, verranno utilizzate per finanziare la riduzione dell'IRAP realizzando così quell'importante spostamento della tassazione da chi crea lavoro alle rendite. Il provvedimento contiene quindi una condivisibile linea di fondo che va nella giusta direzione: fa risparmiare spesa improduttiva, introduce elementi di forte redistribuzione e crea un nuovo clima di fiducia nel nostro Paese. Un Paese che finalmente può pensare e sperare di superare il più grave periodo di difficoltà dal dopoguerra ad oggi e di riprendere il ruolo che l'Italia merita in Europa e nel mondo.
2014-06-05	LN	BellotRaffaela	Signor Presidente, signor rappresentante del Governo, onorevoli colleghi, partiamo dal titolo di questo decreto-legge di urgenza, ovvero «misure urgenti per la competitività e la giustizia sociale», che già ci induce a sorridere, se non forse a piangere, e poi, ancora di più, dal suo soprannome, ovvero «decreto 80 euro»: quest'ultima è una premessa più consistente, che fa comprendere la vera realtà di tale provvedimento. Ognuno di noi ha ben presente il ricordo di chi, a partire dal Primo Ministro in particolare, si è speso come pochi per pubblicizzare questa manovra fiscale. Le elezioni di fine maggio incombevano e l'occasione di ingrossare o ingrassare (decida il Governo quale termine preferisce) il risultato elettorale del proprio partito era troppo importante, potremmo dire irrinunciabile. Ovviamente l'esito elettorale ha dato ragione a chi, dopo giorni di annunci, spot e martellamenti, ha - appunto - millantato la ripresa economica del nostro Paese con questo provvedimento. Ripeto «millantato», perché il termine corretto e sicuramente condivisibile è solo questo. È ormai sotto gli occhi di tutti che una delle principali, forse la maggiore, malattia di cui soffre il Paese è la terrificante contrazione della domanda sia esterna che interna, dovuta alla crisi finanziaria del 2008, seguita a breve distanza dalla crisi dell'euro. Le principali cause di questo combinato disposto sono state la contrazione della domanda esterna, dovuta per la maggior parte alla crisi globale, e la contrazione della domanda interna, determinata a sua volta dalle stringenti politiche di austerità che i vari Governi hanno adottato. Le stesse politiche di austerità, giova ricordarlo, che oggi anche i sostenitori di quel tempo rifuggono e contestano. Le conseguenze nel nostro Paese, alle quali i recenti Governo hanno contribuito con insensate manovre di aumento dell'imposizione fiscale, le conosciamo tutti: crollo del PIL (oggi quasi al di sotto del livello del 2008 per dieci punti percentuali) e tasso di disoccupazione strutturale a livelli mai visti prima, come evidenziato da molti colleghi. Tanto per ricordare, nel marzo 2007 il tasso di disoccupazione in Italia era pari al 6 per cento, oggi al 13,6 per cento, mentre quello della disoccupazione giovanile è al 46 per cento. Sono dati che fanno impressione. Senza dimenticare, a proposito di PIL, che le stime sul prodotto interno lordo del nostro Paese recentemente diffuse, parlano di una decrescita del Paese, quando lo stesso Governo - giova ricordarlo - all'interno del documento di economia e finanza, indicò in un ottimistico, quanto irrealizzabile, +0,8 per cento l'obiettivo di fine anno. Non ci sono parole per commentare. Il paziente Italia è grave, ormai gravissimo e le specifiche disposizioni assunte dall'attuale Governo, che si è posto l'obiettivo ambizioso (ma purtroppo molto lontano) di risollevare il Paese, dovrebbero essere orientate a rivitalizzare la domanda interna, una domanda interna fortemente gravata dall'aggravio IVA al quale voi, per l'ennesima volta, avete contribuito piuttosto che a fissare continue, caotiche e crescenti imposte e tributi. Pensiamo, per esempio, all'IMU e alla TASI. Nella lettura complessiva del provvedimento, infatti, non possiamo non considerare che il bonus degli 80 euro una tantum (va ricordato, infatti, che vale solo per questo esercizio fiscale, cioè solo per il 2014) si applica solo a determinate categorie, solo fino a una predeterminata fascia di reddito e, soprattutto, che ciò avvenga a pochi mesi dalla definizione e pubblicazione da parte degli enti locali delle aliquote TASI e IMU. Un groviglio di tasse che confonde un apparente dare con un togliere consistente. Sempre poi che in sede di denuncia dei redditi il prossimo anno le famiglie non debbano restituire la somma perché in fase di conguaglio, magari, le detrazioni non spetteranno più. Le aliquote di TASI e IMU, con ogni probabilità, saranno più elevate rispetto a quelle prospettate alcuni mesi fa dai ragionieri locali, alla luce del fatto che, come ben sapete, questo provvedimento, oltre al bonus di 80 euro, prevede anche ulteriori e consistenti riduzioni di trasferimenti erariali a favore degli enti locali. Pagano sempre gli stessi, virtuosi o meno. Riassumendo, il credito di 80 euro viene finanziato anche da tagli ai Comuni, oltre che da altre manovre di imposizione fiscale, i quali, a fronte delle minori entrate, si vedranno costretti ad innalzare la pressione fiscale a carico dei contribuenti per recuperare quelle risorse. L'ennesimo esempio del fatto che i Comuni e gli enti locali devono essere i gabellieri dello Stato che sta pressando e distruggendo il nostro sistema Paese. Per non parlare poi dell'IMU sui terreni agricoli collinari e montani. Un'altra scelta vergognosa! In corso d'opera si cambiano le regole e si aumenta la tassazione sottraendo a questo settore 350 milioni di euro per l'esercizio finanziario in corso. Lo ripeto, è vergognoso! Questa è la realtà di tale provvedimento. Ma veniamo al punto fondamentale. Non importa più capire se il Gruppo Lega Nord e Autonomie sia o meno d'accordo con questa disposizione palesemente truffaldina ed ingannevole. Noi, ovviamente, siamo contrari, ammesso che ciò a voi importi ed è evidente che non vi importa. Il punto, piuttosto, è capire come e perché ci sia un Governo, non eletto da nessuno, ricordiamolo, se non da un segretario di partito che da settimane illude l'intero Paese promettendo una ripresa economica che non c'è, elargendo con la mano sinistra dei soldi e recuperandoli poi con la mano destra. Il punto, signori, è capire come chi è stato anche Presidente di Provincia non sappia che i 122 milioni di euro per due anni a favore dell'edilizia scolastica sono senza dubbio condivisibili in linea di principio, ma non sono certamente utilizzabili da chi, come le Province stesse, sull'edilizia scolastica continua ad avere specifiche competenze. Al riguardo il nostro Gruppo aveva presentato degli emendamenti efficaci, ovviamente non recepiti perché presentati dall'opposizione. Il punto è capire come si possano attendere maggiori incassi dall'IVA quando non più tardi di qualche mese fa, con il decreto 31 agosto 2013, n. 102, guarda caso sull'IMU, venne adottata la stessa copertura che poi si rivelò fatalmente insufficiente e che costrinse a rivedere le accise sui carburanti. Ve ne siete dimenticati, oppure siete già convinti che a settembre seguiremo la stessa prassi? Ecco, onorevoli colleghi, le coperture, un altro punto dolente di questo provvedimento: il nodo delle coperture, sulle quali per giorni abbiamo sentito il Primo Ministro sbracciarsi per riferire come le rilevanze tecniche del Senato, che tanto sta a cuore al Premier e che, sull'importo delle necessarie risorse finanziarie al provvedimento continua a muovere dei sospetti, non fossero concrete, ma solo «supposizioni» dei tecnici. Nello stile polemico del primo Ministro e del Governo tutto, continua un ricorso ossessivo alla denigrazione. E tutto quello che può essere detto contro questo Governo continua ad essere visto solo e unicamente da parte vostra come l'intento di denigrare il Governo stesso: chiunque muova critiche al Governo viene additato come portatore di un fantomatico interesse personale che avalla la vera ragione del dissenso. Nella fattispecie, secondo qualcuno, il parere contrario dei tecnici del Senato sarebbe una «vendetta» degli stessi per la annunciata quanto imminente riforma del Senato. Questo atteggiamento, signori, assomiglia molto ad una sorta di denigrazione pubblica, una forma di gogna mediatica che offre un capro espiatorio con cui prendersela, senza minimamente curarsi delle ragioni tecniche che portano i critici ad avanzare i dubbi. Spostare semplicemente l'obiettivo toglie l'attenzione da chi realmente invece i numeri li ha modificati, oppure ha voluto verificarli in maniera decisamente distorta. Comunque sapremo a breve, signori, ovvero nel giro di qualche mese (penso a settembre), se i rilievi critici dei funzionari del Senato erano dubbi infondati o se, invece, erano certezze. Da parte nostra comunque esprimiamo un giudizio decisamente negativo a questo provvedimento, in quanto non lesina sicuramente in demagogia ed eccessivo ottimismo. Ma il giudizio negativo è doppiamente confermato dalla scelta dell'imposizione di un voto di fiducia, l'ennesima fiducia (a sconfessare quanto proclamato dal premier Renzi nel suo ipocrita, ripeto, ipocrita discorso di insediamento), fiducia che noi non daremo ovviamente. Come ultima cosa, vorrei lanciare un monito al Governo: non si rilancia l'economia con le sole promesse, ma con azioni concrete, coraggiose ed efficaci. Il Paese le attende, ma sicuramente non le avrà mai da voi.
2014-06-05	LN	DivinaSergio	I colleghi senatori avranno letto i dati comunicati proprio ieri dall'ISTAT, nell'ambito dei quali se ne rileva uno molto preoccupante, riferito alla disoccupazione, che ha superato - per la prima volta in trent'anni - il 13 per cento (la disoccupazione giovanile è addirittura al 43 per cento). Il dato riferito alla disoccupazione evidenzia la strada dell'impoverimento che sta prendendo il nostro Paese. Se le persone non lavorano, se le famiglie non hanno reddito e non spendono e quindi non c'è domanda interna, il Paese è destinato ad avvilupparsi su se stesso. Possiamo già commentare i dati attualmente registrati, ma possiamo prevedere anche quali saranno nel prossimo futuro.
2014-06-05	PD	SantiniGiorgio	Signor Presidente, onorevoli colleghi, signor rappresentante del Governo, il provvedimento oggi in discussione rappresenta per il Partito Democratico e anche per la maggioranza di Governo una parte fondamentale nel percorso di riforme economiche e istituzionali che il Governo Renzi ha avviato in questi mesi. Si tratta di una politica che si confronta con le difficoltà, con la pesantezza della crisi, con la disoccupazione purtroppo ancora crescente, con le tante sofferenze delle famiglie italiane; una politica che riconosce il peso dei sacrifici degli ultimi anni, che punta a rendere più robusta la ripresa prevista per il 2014, ma purtroppo ancora fragile e discontinua, e che quindi decide di restituire il potere d'acquisto che in questi anni è stato purtroppo fortemente falcidiato. Questo è il significato del bonus : un vero e proprio progetto di riforma, perché redistribuisce reddito ai cittadini attraverso un consistente recupero di risorse provenienti dalla spesa pubblica, a partire dalle inefficienze, dagli sprechi e dai privilegi che ancora sussistono nel sistema pubblico. Quello che proponiamo al Paese con il decreto-legge che ha preso il nome giornalistico di bonus IRPEF è un progetto di equità sociale: tagliamo spesa improduttiva, spesso opaca, per sostenere il reddito di quanti fanno fatica ad arrivare alla fine del mese, per far ripartire la domanda interna, i consumi, per ridurre il peso fiscale alle imprese. Sono misure concrete, che rispondono esattamente alla drammaticità dei dati che abbiamo visto anche nel primo trimestre del 2014 e che insieme dobbiamo cercare di affrontare. A quanti in questi giorni ci hanno accusato di non trovare le coperture, di fare l'elemosina, di elargire una mancia elettorale, fino a farneticare addirittura di ipotesi di concussione elettorale, vorrei serenamente far presente che gli italiani si sono espressi e hanno capito; hanno compreso che oggi, prima e al di sopra di ogni polemica pre e post elettorale, il Governo ha intrapreso un cammino, certo molto difficile, ma nella giusta direzione. Inoltre, vogliamo assicurare che il bonus fiscale non è solo un surrogato: è di più, è un fatto concreto. Provate a chiederlo, voi che, come chi ha parlato anche oggi e come noi, avete tanto a cuore le sorti delle persone, a una persona che prende 9.000 euro l'anno (meno di 1.000 euro al mese), se 80 euro sono un fatto concreto o una promessa. Provate a chiederlo a questi 11 milioni di italiani. Certo, questo bonus fiscale non esaurisce la necessità di un suo ampliamento, ne siamo coscienti: sappiamo che va reso strutturale nel corso del 2015; sappiamo che va allargato a partire, come abbiamo scritto nel decreto-legge, dalle famiglie monoreddito con figli a carico i pensionati con le pensioni più basse, al lavoro autonomo delle partite IVA, agli incapienti e alle fasce medio-basse del lavoro autonomo. È un impegno che il Governo ha già assunto formalmente e che troverà attuazione nella prossima legge di stabilità. Lo sappiamo e lo faremo. Vorrei poi far riflettere su quanto segue. La scelta di finanziare questo intervento di sviluppo sulla domanda interna, per le imprese, per i consumi e per i redditi è sostenuta da un'altra scelta, altrettanto coraggiosa: quella di far dimagrire la spesa pubblica italiana, per trovare queste risorse ma anche per fare in modo che la nostra macchina pubblica sia più sobria, più efficace e trasparente. È per questo che abbiamo scelto non la facile strada dei tagli lineari, ma una via di contenimento strutturale delle spese, che passa per le centrali uniche degli acquisti, per la CONSIP e per l'entrata a regime dei costi standard. Un progetto di revisione della spesa che continuerà con maggiore intensità anche nel 2015 per 17 miliardi e nel 2016 per 32 miliardi, progetto sul quale chiediamo davvero l'impegno di tutto il Parlamento a fare squadra, per vincere questa battaglia nell'interesse dell'intero Paese. Quella che stiamo proponendo è una pubblica amministrazione che costi meno e che, al contempo, funzioni meglio e sia più vicina ai cittadini. Un'amministrazione pubblica meno permeabile alla corruzione (e lo diciamo con tutta la serietà e anche la tristezza di questi giorni), grazie a procedure standard, con un forte intervento sulla trasparenza, che passa anzitutto per l'utilizzo massiccio della Rete per la messa in rete di tutte le spese delle singole amministrazioni.
2014-06-10	LN	ArrigoniPaolo	Signor Presidente, desidero intervenire sulla crisi aziendale delle Trafilerie Brambilla, una storica azienda calolziese, in provincia di Lecco, per la quale lo scorso venerdì 6 giugno ho presentato al ministro del lavoro Poletti e alla collega Guidi, ministro dello sviluppo economico, una interrogazione la 4-02292. In verità, lo scorso 9 aprile avevo già presentato agli stessi Ministri una prima interrogazione, la 4-02027 , senza però ottenere risposta in questi due mesi. Trafilerie Brambilla è un'azienda leader - o per lo meno lo è stata fino allo scorso anno - nella lavorazione dei trafilati in acciaio al carbonio, che fino a un anno fa contava 95 dipendenti, oggi diminuiti a 75. Questa azienda è entrata in crisi finanziaria, anche a seguito della flessione del mercato. Dapprima ha attivato un contratto di solidarietà per i dipendenti; poi, nella decisione contestuale di messa in liquidazione, ha attivato la cassa integrazione guadagni straordinaria. Agli inizi di aprile la società riceve un'offerta di acquisto da una società turca appartenente al gruppo Dogan (un gruppo quotato alla Borsa di Istanbul), che presenta un piano industriale e avvia le trattative sindacali. Peccato che negli ultimi quindici giorni tali trattative sindacali siano state abbandonate dalla società acquirente, che ha avviato una procedura, a mio avviso immorale, tesa a mettere i lavoratori l'uno contro l'altro. In pratica, a 52 dei 75 lavoratori viene offerta una proposta unilaterale del tipo prendere o lasciare, che comporta una riduzione dello stipendio del 30 per cento e azzeramento completo di ogni trattamento retributivo, individuale o collettivo, maturato negli anni. Per gli altri 23 lavoratori, anch'essi padri di famiglia, c'è lo spettro del licenziamento. È per questo motivo che mi sono permesso di svolgere questo intervento di fine seduta e di richiamare l'urgenza, da parte dei Ministri interrogati, di attivare possibilmente un tavolo di concertazione con la società acquirente, con quella cedente, con i sindacati e anche con la Regione per addivenire ad una soluzione che contemperi le esigenze della società e quella dei lavoratori. Infine, vorrei fare una sottolineatura per dire come la profonda crisi economica che sta toccando il nostro Paese, con percentuali di disoccupazione veramente record, stia portando diverse imprese in crisi ad essere terra di conquista da parte di soggetti stranieri che, sentendosi sempre più forti, impongono condizioni capestro, quindi salari ridotti a fronte dei quali, con lo spettro della disoccupazione, i lavoratori stessi non possono fare altro che firmare. Queste sono situazioni preoccupanti che sempre più si verificheranno in futuro, e rispetto ad esse mi pare di poter dire che il Governo stia facendo poco per poterle evitare: le tasse rimangono alte, la burocrazia permane, il costo dell'energia rimane alto, la disoccupazione aumenta sempre di più. Concludo rinnovando l'invito ai Ministri interrogati a dare seguito e riscontro positivo alle interrogazioni presentate.
2014-06-11	M5S	PugliaSergio	Signora Presidente, vorrei parlare di lavoro, un tema abbastanza caldo ed importante, soprattutto il lavoro giovanile. Abbiamo visto che la disoccupazione in Italia è ancora salita: è al 46 per cento. C'è un Governo che ci viene a raccontare, come uno dei Governi precedenti, delle favolette. Il Governo di allora parlava di ristoranti pieni e di aerei stracolmi. Ma la disoccupazione è salita ancora. Io riporto un caso, quello della GSE SpA (Gestore dei servizi energetici), una società per azioni italiana controllata dal Ministero dell'economia e delle finanze, che eroga incentivi economici per la produzione di energia elettrica da fonti rinnovabili. Si tratta, quindi, del nostro futuro. Inoltre, svolge attività di informazione per promuovere la cultura dell'uso dell'energia compatibile e sostenibile. Ebbene, risulta che la GSE starebbe applicando i tagli previsti dal decreto-legge n. 66 del 2014. Per chi non ricorda bene i numeri - e lo ricordo magari prima a me stesso - si tratta del decreto degli 80 euro: da un lato, si danno gli 80 euro; dall'altro lato, si deve togliere qualcosa. In questo caso si sta per togliere - vogliamo capirlo? - lavoro ai giovani, perché abbiamo rilevato che 63 giovani assunti nella sede romana, tutti under 30, alla scadenza dei contratti di inserimento con i quali appunto sono stati assunti, rischiano il mancato rinnovo degli stessi. Voglio chiedere: dove vogliamo andare? Se da un lato, abbiamo una azienda che è nostra, del Ministero, che sta facendo un'attività che per noi... PRESIDENTE. Senatore Puglia, la prego di concludere. PUGLIA (M5S). Ho concluso, Presidente. Se abbiamo una azienda che è strategica e sta formando quei giovani, una volta formati, di essi che cosa vogliamo fare? É strategica o no? É strategica, e allora di questi giovani, una volta formati, che cosa vogliamo fare? Li vogliamo buttare per strada, per dare gli 80 euro magari a chi ha già soldi, o vogliamo che a questi giovani, una volta che stanno in attività strategiche quali appunto le rinnovabili, si rinnovino i contratti? Per noi i giovani under 30 vanno protetti e le energie rinnovabili sono il futuro dell'Italia.
2014-06-12	LN	DivinaSergio	Una domanda che forse è la più banale e che si pone anche l'ultimo degli italiani: ma dove pensate di mettere queste persone? Possiamo permetterci di ospitare tutti quelli che ci sono e quelli che arriveranno? Un dato statistico: l'Africa aumenta demograficamente a un ritmo del 5,2 per cento ogni anno; è il continente, che avrà in assoluto l'espansione demografica più alta, superiore a quella dell'Asia. In Africa nascono circa 100 milioni di bambini all'anno: 100 milioni equivalgono alle popolazioni di Italia e Spagna messe assieme. Volendoci far carico di tutto il problema africano, volendo ospitare tutti i nuovi nati, raddoppiando la popolazione di Italia e Spagna ogni anno, pensate che con questo, oltre al caos che si creerebbe, si risolvono i problemi dell'Africa? Seconda grande domanda che si deve fare il Governo, che non riesce a dare lavoro agli italiani. I dati della disoccupazione non sono solo allarmanti, ma hanno varcato la soglia dell'allarme rosso. Ma queste persone in Italia cosa potranno fare? Le assisteremo a vita? Non è neanche pensabile questo, sarebbe se mai un problema di welfare, di Stato sociale. Ma poiché il bisogno primario di ogni persona, checché ne dica la sinistra, non è il bisogno di cultura, ma combinare pranzo, cena e colazione, se queste persone non lavorano e non si procurano questa possibilità, come pensate che possano sbarcare il lunario? Qui nascono i problemi che si ripercuotono sugli italiani, che sono problemi di sicurezza e di aumento di criminalità, e poiché, secondo noi, ne abbiamo a sufficienza di criminali in casa, non avremmo bisogno di importarne altri che lo diventeranno forzosamente, per necessità. Leggiamo, diciamo così, con soddisfazione che anche la maggioranza ci ha rincorso ed ha presentato delle mozioni, che non dicono esattamente quello che diciamo noi, ma ammettono che Mare nostrum è stata un'operazione fallimentare. Questo ci rincuora in parte, ci porta a pensare che forse avevamo ragione noi ad insistere, a battere questo tasto; noi che eravamo i cattivi, poco solidali, noi egoisti perché pretendevamo sicurezza e Stato sociale soltanto per gli italiani. Va bene, questa sarà la nostra grande colpa, ma la nostra richiesta è limpida ed intelligibile: caro presidente Casini, noi chiediamo da subito la chiusura di questa missione, sic et simpliciter. In primo luogo, non possiamo permetterci di sostenerla economicamente. In secondo luogo, proviamo a pensare alle tensioni sociali: un Paese in difficoltà, che non è in grado di ospitare questo numero sproporzionato di nuovi arrivi, che deve chiedere ai suoi figli enormi sacrifici, ma che poi sembra non avere limiti addirittura nel dispensare supporti al primo che arriva illegalmente nel nostro Paese, scoppierebbe. Ma soprattutto il Paese si porrebbe una domanda: da che parte sta il mio Governo?
2014-06-17	PD	CapacchioneRosaria	Di pari passo vanno l'istituzione di un albo degli amministratori giudiziari, che devono avere specifiche capacità di gestione aziendale e di managerialità e i cui onorari devono essere determinati per legge, e il «controllo giudiziario», una sorta di commissariamento preventivo che nei casi di infiltrazioni mafiose meno marcate possa salvaguardare know how aziendale e posti di lavoro, soprattutto in aree (come le Regioni meridionali) in cui la disoccupazione giovanile ha raggiunto il 60 per cento e l'opzione mafiosa ancora oggi finisce per diventare la sola in grado di garantire reddito. PRESIDENTE. Senatrice Capacchione, mi scusi, ma - anche ai fini della resocontazione - dovrebbe avvicinarsi al microfono, perché non si sente bene la sua voce. CAPACCHIONE (PD). Sì, mi scuso. In conclusione, sottolineo che questo è uno scandaloso privilegio che non possiamo e non intendiamo più tollerare.
2014-06-17	PD	OrruPamelaGiacomaGiovanna	La relazione rimanda al ruolo chiave svolto dall'Agenzia nazionale, istituita nel 2010 con legge 31 marzo 2010, n. 50, di conversione del decreto-legge 4 febbraio 2010, n. 4. La stessa Commissione ha sottolineato l'urgenza di un'azione di restyling dell'impianto normativo complessivo, sottolineando che ad un numero sempre maggiore di beni sottratti alla criminalità di tipo mafioso, non sempre corrisponde un'adeguata gestione dei beni stessi, nonostante lo sforzo ormai più che consolidato, delle associazioni di volontariato nel recupero dei beni e nella loro valorizzazione a livello sociale come simbolo di legalità e di rinascita civile. Tuttavia, non va dimenticato che il problema ha una valenza ancora più pregnante da un punto di vista economico e che ad oggi risulta che su dieci aziende confiscate nove falliscono. Pertanto, è necessario che tali imprese siano messe in grado di confrontarsi con il mercato e che abbiano gli strumenti per poter diventare «produttive» al pari di qualunque altra azienda economica sana, capace di creare lavoro e sviluppo. Perché ciò avvenga è necessario che le aziende confiscate godano di adeguata pubblicità legale e commerciale al fine di poter essere visibili a quelle realtà intenzionate a rilevarle ed in grado di reimmetterle nel tessuto produttivo e, a tal scopo, potrebbe essere funzionale istituire un albo dei beni confiscati puntualmente aggiornato. Ritengo che non sia sufficiente il censimento operato dalla stessa Agenzia, il quale rileva il valore di quasi 13.000 beni confiscati alle mafie in Italia (per l'esattezza 12.946, di cui 11.238 immobili e 1.708 aziende), un valore importante pressoché pari ad una manovra finanziaria. Per far sì che tali aziende diventino effettivamente produttive è necessario che queste agiscano e siano gestite con reali criteri manageriali. Lo sostengono il procuratore Gratteri, lo asserisce Libera, lo ripetono da tempo le associazioni di categoria ed imprenditoriali. È necessario che l'amministratore giudiziario di un'azienda confiscata operi come un vero e proprio manager di una grande azienda con incarico monomandatario, con precise competenza tecniche e gestionali. È vero che con decreto legislativo n. 14 del 2010, è stato istituito l'Albo degli amministratori giudiziari, articolato in una sezione ordinaria ed in una sezione di esperti aziendali, al quale possono essere iscritti nella sezione ordinaria avvocati, dottori commercialisti ed esperti contabili e, nella sezione di esperti aziendali, coloro che abbiano svolto attività professionale di gestione di aziende o di crisi aziendali da almeno cinque anni. Ma è anche vero che tale albo è stato regolamentato solo nel 2014 - e precisamente a gennaio - entrando in vigore l'8 febbraio 2014. Tuttavia, non è sufficiente, seppur costituisce un primo importante riconoscimento in tal senso. Benché la stessa Commissione riconosca la necessità di «prevedere meccanismi di intervento per effettuare un'attività di check-up aziendale e verificare le possibilità di una prosecuzione dell'attività imprenditoriale con nuova compagine societaria», ritengo imprescindibile che l'amministratore stesso individuato dall'Agenzia abbia competenza in merito e possibilmente sia coadiuvato in questo da tecnici in grado di effettuare una valutazione sulla reale capacità commerciale delle aziende confiscate una volta rilevate da realtà sane. Proprio in questo senso deve essere riformata, così come previsto dalla Commissione la struttura, la dislocazione territoriale, la dotazione organica, le dinamiche operative dell'Agenzia, prevedendo contestualmente un unico organo giudicante con il quale l'Agenzia si rapporti. È dunque fondamentale un contatto continuo tra amministratore giudiziario e giudice delegato, che sia però univoco e diretto. Si tratta di un'interlocuzione, non solo necessaria, ma addirittura vitale, fra più protagonisti della procedura, difficilmente conciliabile con la presenza di coloro che rappresentano l'Agenzia in presidi territorialmente anche molto lontani dalla sede del bene confiscato. È importante ricordare che la proposta di risoluzione n. 1, di cui oggi discutiamo, sottolinea la necessità, per accelerare la destinazione dei beni confiscati, di una riforma compiuta dell'Agenzia nazionale, «dotandola di professionalità con competenze economiche e gestionali; concentrando i suoi compiti nella fase successiva alla confisca definitiva; demandandole funzioni di ausilio all'autorità giudiziaria durante il procedimento; riorganizzandone la struttura anche con la dotazione di uno strumento di indirizzo che coinvolga, a titolo gratuito, tutti i soggetti potenzialmente interessati alla destinazione dei beni; favorendo, in tal modo, l'utilizzo immediato ad uso sociale dei beni sin dalla fase del sequestro». È da sottolineare, altresì, che nella relazione si riconosce, al fine di colpire i patrimoni della criminalità, l'imprescindibile esigenza di articolare all'interno di una visione unitaria le due fasi dell'azione di contrasto, ossia l'aggressione ai patrimoni e la destinazione dei patrimoni confiscati alla criminalità per un loro riutilizzo in favore della collettività, ed è questa la fase oggi a cura dell'Agenzia nazionale. Va ricordato che le due ultime leggi di stabilità hanno apportato consistenti modifiche, sia in termini di competenza dell'Agenzia (legge di stabilità 2013) sia per quanto riguarda il tema dei creditori ritenuti in buona fede (legge di stabilità 2014). Pertanto, tutta la materia dei sequestri e delle confische è in continuo divenire e le norme si sovrappongono. In effetti, al momento la normativa vigente non offre strumenti di effettivo coordinamento della fase dell'aggressione con quella della destinazione dei beni sequestrati e confiscati. La relazione mette in evidenza, altresì, che nel caso in cui il bene confiscato sia un bene aziendale e abbia possibilità di rimanere sul mercato, la norma prevede anche la possibilità che sia assegnato a titolo gratuito a cooperative di lavoratori. Questo diventa un punto dirimente, soprattutto in quei territori a più alta densità di disoccupazione endemica. Il legislatore con questa previsione ha voluto privilegiare la redditività sociale, intesa come concreta possibilità di occupazione, a favore di cooperative di lavoratori, ritenendo il fatto in sé un'utilità per lo Stato. In questo senso acquista particolare rilevanza la previsione inserita nella proposta di risoluzione presentata con riferimento alla necessità di strumenti normativi più adeguati e rispondenti alle esigenze attuali al fine di rendere «più efficiente la gestione dei beni sequestrati (...) e per rendere più celere la loro destinazione dopo la confisca». Inoltre, sempre nella proposta di risoluzione si evidenzia che: «La incertezza sui tempi del procedimento e sulla concreta possibilità di prosecuzione dell'azienda, si ripercuote sul mantenimento dei livelli occupazionali e priva i lavoratori di tutela; peraltro il mutamento dei soggetti che seguono l'amministrazione (a partire dal sequestro fino alla confisca definitiva) può intralciare la realizzazione di un piano industriale di medio periodo, unico strumento che può consentire la sopravvivenza e lo sviluppo dell'impresa». Se la relazione giustamente sottolinea la necessità di prevedere forme di tutela dei terzi creditori, atteso che per l'attuale legislazione i creditori in buona fede saranno soddisfatti con il ricavato della vendita dei beni confiscati, analoghe forme di tutela dovranno essere predisposte per i lavoratori. In tal senso è molto significativa la previsione contenuta nella proposta di risoluzione, relativa alla creazione di un fondo di rotazione alimentato con parte delle somme ora destinate al Fondo unico giustizia, per rendere fruibili gli immobili e per favorire i lavoratori delle aziende sequestrate. Non possiamo dimenticare che tutto quanto segue e precede si radica sull'esperienza di questi anni nella gestione dei beni confiscati e nella normativa ad essa collegata via via prodotta. L'esperienza, in questo senso, dunque ha fatto e fa scuola. Accanto ad esempi negativi di aziende rivelatesi prestanome nelle operazioni che l'Agenzia stava effettuando per far riacquisire l'azienda e rimetterla sul mercato, numerosi sono i casi virtuosi di riutilizzo ed un esempio importante è costituito da un'azienda della mia Provincia, Trapani, la Calcestruzzi Ericina Libera. Vorrei sottolineare che nel 2012 solo la Sicilia deteneva il 37 per cento delle imprese sottratte alla criminalità su tutto il territorio nazionale (561 su 1.516). È qui che vorrei rappresentare il caso di specie che afferisce ad un'altra azienda sempre della mia Provincia, Trapani, di cui ho conoscenza diretta e per la quale sono intervenuta diverse volte in quest'Aula. Si tratta della Gruppo 6 GDO srl, con sede in Castelvetrano, azienda in amministrazione giudiziaria dal 2008 che operava nell'ambito della grande distribuzione gestendo direttamente e indirettamente, tramite società collegate e controllate, ovvero avendo concesso a terzi in regime di affitto di un ramo d'azienda, la somministrazione affiliazione e conduzione di supermercati e discount, in Provincia di Trapani, Agrigento ed in parte di Palermo. A seguito del provvedimento di confisca (giusta la sentenza della Suprema corte di cassazione dell'ottobre 2013), tutte le quote societarie sono state trasferite all'Agenzia nazionale per l'amministrazione e la destinazione dei beni sequestrati e confiscati alla criminalità organizzata; di conseguenza, in data 20 dicembre 2013, era stato sottoscritto presso l'Ufficio provinciale del lavoro di Trapani il verbale che prevedeva l'estensione della cassa integrazione guadagni straordinaria... PRESIDENTE. Senatrice Orrù, dovrebbe concludere il suo intervento. ORRU' (PD). Signora Presidente, chiedo di poter allegare la parte restante del mio intervento al Resoconto della seduta. PRESIDENTE. La Presidenza l'autorizza in tal senso. ORRU' (PD). Prima, però, vorrei svolgere alcune osservazioni conclusive. Si rende necessario predisporre correttivi per migliorare efficienza, tempestività e garanzie del procedimento e addirittura, sulla base dei dati statistici sulle pendenze, istituire sezioni specializzate distaccate tra cui proprio presso il tribunale di Trapani, così come proposto dalla Commissione. In conclusione, auspico che il Gruppo 6 GDO non sia una di quelle aziende che va ad incrementare la percentuale delle realtà confiscate che falliscono e che vi siano ancora i margini affinché tale società possa piuttosto diventare caso di specie che confuta il dato che nove aziende su dieci di quelle confiscate non hanno la possibilità di reimmettersi virtuosamente sul mercato e sgombrare definitivamente il campo dall'idea - pericolosissima - che la criminalità organizzata sia in grado di offrire posti di lavoro mentre lo Stato fatica al tutelare questo diritto.
2014-06-18	M5S	FattoriElena	Parliamo degli impegni del Governo. Si tratta di impegni del tutto legittimi, ma a noi sembrano un modo per avallare questa grande opera; l'ennesima opera pubblica basata su stime, la cui infondatezza ha riempito i libri di satira (si veda il post Olimpiadi 2006). Altra arma nota di questo Expo sono il ricatto sociale e la nuova frontiera della contrattazione: quella dei diritti, anche quelli fondamentali. Voi ci avete fatto credere che Expo fosse l'equivalente di posti di lavoro, e questo è un ricatto in un Paese con un livello allarmante di disoccupazione e il più drammatico divario sociale tra ricchi e poveri. Se proprio vogliamo fare un'opera sociale cominciamo a rivedere i meccanismi redistributivi della ricchezza, anche legati all'agricoltura, perché di questo stiamo parlando, sviluppando un reale modello biologico, di chilometro zero, che salvaguardi il vero made in Italy, e non quello del vostri gruppi industriali.
2014-06-24	LN	CentinaioGianMarco	Il vostro Presidente dice: noi non andiamo in Europa a prendere l'elenco delle cose che dobbiamo fare. Perfetto, ha perfettamente ragione. Presidente, lei vada a raccontare che cosa state facendo. Vada a parlare di disoccupazione, la vera priorità di questo Paese, non la riforma del Senato o quello che forse state cercando di fare.
2014-06-24	LN	CentinaioGianMarco	Registriamo una disoccupazione pari al 13,6 per cento ed una disoccupazione giovanile pari al 43,3 per cento, contro la disoccupazione giovanile tedesca che è del 7,9. Vada a spiegare alla signora Merkel cosa vuol dire avere i giovani disoccupati!
2014-06-24	LN	DivinaSergio	Il Presidente assente del Consiglio dice che tutta l'Europa deve farsi carico dell'immigrazione. Ma il Presidente del Consiglio ha letto qualche piccolo dato? Nei primi cinque mesi dell'anno ci sono stati 55.000 sbarchi. Non possiamo parlare di immigrazione. Questa è un'invasione! I numeri sono da invasione. E noi sappiamo che legate al problema dell'immigrazione ci sono tutte le altre grosse problematiche del nostro Paese, come la disoccupazione, sulla quale avete dato i dati, che sono perfetti. Ma questa disoccupazione ci dovrebbe imporre politiche dell'immigrazione tali da fermare anche i regolari, e non solo gli irregolari! Cosa fa una persona che viene in Italia e non trova lavoro? Non ha bisogno di cultura, ma ha bisogno di riempire la pancia, a pranzo, cena e colazione. E se non riesce a farlo con i soldi che derivano da un pecunio da lavoro, allora se li procura in altro modo. E noi vediamo come sono composti i dati sulla criminalità e sulla popolazione carceraria.
2014-06-24	M5S	FattoriElena	Non può essere la normalità lo spostamento dei servizi essenziali verso il privato, gli amici degli amici, con la perdita del controllo pubblico. Non può essere la normalità la cessione di territori e il martirio ambientale. Non può essere la normalità l'ascesa costante e perpetua del livello di disoccupazione. Non può essere la normalità l'assenza di programmazione in ogni settore. Non può essere la normalità che il Presidente del Consiglio venga incensato dai giornali, ma che la pubblica amministrazione disperda miliardi di euro di fondi perché incapace di gestire e controllare. Non può essere normale ancora che esista un'Italia del Sud e un'Italia del Nord.
2014-06-24	M5S	LezziBarbara	Signora Presidente, non ho molto da dire al presidente Renzi, a parte alcune cose che conosce molto bene, come ad esempio il fatto che la politica di autorità che ci è stata imposta finora non ha portato altro che una disoccupazione intollerabile, per non parlare della pressione fiscale, riguardo alla quale, nonostante il premier Renzi voglia fare credere che non gli sia di competenza, in realtà l'ultima supertassa, la TASI, l'ha firmata proprio lui, dichiarando però di non averne capito niente, contrariamente a milioni di italiani che il 16 giugno l'hanno già pagata. Quello che noi vorremmo chiedere al presidente Renzi sarebbe di riguardare tutti i vincoli, compreso quello del fiscal compact. Presidente Renzi, se mi ascolta magari le dico gli impegni che chiediamo. A noi interesserebbe la revisione, o meglio, l'abolizione completa del fiscal compact. Comunque, dal momento che il presidente Renzi non mi ascolta è inutile che vada avanti, signora Presidente. Chiedo di consegnare il mio intervento perché sia allegato al Resoconto, così lo leggiamo insieme a quello che ha consegnato lui.
2014-06-24	PD	PuglisiFrancesca	La ricerca di base e la ricerca applicata sono le autostrade su cui deve correre l'innovazione, da cui si può attingere per rilanciare la competitività dell'industria italiana ed europea. Sì, siamo il Paese della «Grande bellezza», che dobbiamo saper trasformare anche in ricchezza, come il nuovo decreto sulla cultura e il turismo intende fare, ma siamo anche il Paese che ha fior di imprese della meccanica e del packaging, leader a livello mondiale, grazie proprio alla qualità dei propri ingegneri. Nei mille giorni del suo Governo, oltre a dover raggiungere gli obiettivi di convergenza europea, abbiamo il compito di raggiungere obiettivi di convergenza interna. Presidente, lei parla spesso di scuola: non smetta mai di farlo, anche durante il semestre europeo, perché se l'Europa non è solo norme prescrittive e cavilli, ma è il destino comune dei nostri figli e una comunità di valori, serve più scuola, più educazione, più mobilità europea per studenti e insegnanti. Molte recenti ricerche denunciano la forte denatalità, l'alta disoccupazione femminile, la povertà educativa dei bambini e delle bambine che sta attraversando l'Italia. L'Italia dei divari nasce a scuola: mentre in Emilia-Romagna, Toscana e in molte Regioni del Nord abbiamo già raggiunto il 33 per cento di copertura dei posti nido e abbiamo un tasso di occupazione femminile che ci mette in regola con l'Europa, in Calabria - il ministro Lanzetta lo sa - solo il 2,1 per cento dei bambini trova un posto al nido e, come conseguenza, il tasso di occupazione femminile è pari a quello del Pakistan. E così, senza asili e tempo pieno alla primaria gli studenti del Sud è come se avessero frequentato due anni in meno di scuola. Serve un nuovo piano nazionale di azione per assicurare a tutti, da Bolzano a Lampedusa, le stesse opportunità di apprendimento. Se l'istruzione, leva fondamentale per la crescita, l'inclusione, l'uguaglianza e la libertà, è uno dei valori fondanti l'Unione europea, non può essere considerata tra i costi e i vincoli del Patto di stabilità da rispettare. Deve essere considerata l'investimento più grande e più urgente che l'Unione assicura agli Stati membri per la costruzione di una vera cittadinanza europea. Il Governo ha affrontato di petto un'emergenza nazionale, l'edilizia scolastica, con un'iniezione di 2,5 miliardi per mettere in sicurezza le scuole ed edificarne di nuove che siano anche nuovi ambienti di apprendimento. Ma non saranno le riforme dall'alto ad ordinare agli insegnanti di rivoluzionare la didattica per dimezzare la dispersione scolastica ed alzare i livelli di apprendimento degli studenti italiani: è la loro professionalità che può farli diventare leader del cambiamento, abbandonando la lezione frontale e recuperando coinvolgimento e responsabilità del risultato. PRESIDENTE. Senatrice, la invito a concludere. PUGLISI (PD). Per questo, suggerivo di accorpare INDIRE e INVALSI in un unico istituto nazionale di valutazione per la valutazione e la ricerca educativa. Chiudo il mio intervento con un raffronto. Furono le maestre e i maestri con il loro lavoro incessante a fare davvero l'unità d'Italia, perché la mancanza di istruzione impediva agli italiani, più di ogni cosa, la partecipazione consapevole alla vita sociale e politica del nuovo Stato. PRESIDENTE. Concluda il suo intervento, per favore. Sono terminati i minuti a sua disposizione. Altrimenti sarò costretta a toglierle la parola. PUGLISI (PD). Sono quindi gli insegnanti oggi che possono riscrivere parole nuove e valori condivisi per l'Europa.
2014-06-24	PD	PuglisiFrancesca	Signora Presidente, caro presidente Renzi, le famiglie italiane guardano al semestre italiano di presidenza dell'Unione europea con rinnovata speranza. Sperano che, dopo il messaggio chiaro dato alle ultime elezioni, l'Europa non rappresenti più l'incubo di austerità tecnocratica che ha spinto il nostro Paese, immobile da troppi anni, nella recessione e nella disoccupazione più drammatica dal Dopoguerra. Quell'incubo va scacciato a suon di riforme, in Italia e in Europa.
2014-07-01	M5S	EndrizziGiovanni	Signora Presidente, tra decine di candidati alla presidenza ISTAT il Governo ha scelto Giorgio Alleva. Per legge, dovrebbe essere un professore universitario, indipendente e con esperienza internazionale, ma Giorgio Alleva a livello internazionale ha avuto collaborazioni occasionali. Vanta 97 pubblicazioni, ma forse un paio di livello internazionale: le altre, per l'ANVUR, valgono zero. Il suo punteggio ResearchGate è 5,1, mentre la media dei ricercatori dell'ISTAT è pari a 5,92: tre quarti dei ricercatori che egli andrà a coordinare hanno, dunque, un curriculum migliore del suo. Forse per questo non sono state fatte audizioni. Abbiamo avuto meno di 24 ore per esaminare i curriculum, privi delle linee programmatiche richieste da USI ISTAT e che Giorgio Alleva, curiosamente, voleva proporre a noi in audizione privata. Ma che trasparenza è questa? Perché non è stato audito Maurizio Vichi, presidente della Federazione delle maggiori società statistiche europee, con un indicatore ResearchGate quattro volte superiore ad Alleva? Forse perché ha fama di essere poco indulgente con il potere: esattamente ciò che la legge prevede. L'ISTAT è l'ente che analizza i dati sullo stato dell'Italia: dà la misura di un andamento economico e dei risultati di un Governo. Berlusconi contestò la stampa perché dava notizie sgradite sulla crisi; Giulio Tremonti bacchettò proprio l'ISTAT perché non gradiva i dati sulla disoccupazione. Allora perché si sceglie Giorgio Alleva? Forse perché il ministro Madia ha coinvolto proprio il dipartimento di Alleva nell'analisi delle consultazioni di rivoluzione@governo.it. Saranno stati contenti. Probabilmente piaceva anche alla CGIL se cinque ore prima del Consiglio dei ministri ne pubblicava un elogio sperticato. Ma il centrodestra criticava l'ISTAT e ora vota Alleva? Forse perché nella stessa giornata, frutto di un pacchetto di accordi, il Partito Democratico votava come membri dell'anticorruzione due candidati di area PdL: tra questi spicca Angela Nicotra, già candidata nelle liste del PdL al Senato per le politiche 2013. Alla faccia dell'indipendenza. In questi giorni le nostre denunce sono state confermate da un'iniziativa indipendente di 39 professori di università italiane e straniere. In ordine alfabetico: Luca Anderlini della Georgetown University, Tito Boeri dell'Università Bocconi, Andrea Boitani dell'Università Cattolica di Milano.
2014-07-03	FI	PelinoPaola	PELINO (FI-PdL XVII). Signora Presidente, signor Ministro, i recenti dati sull'occupazione non presentano ancora alcun segno di miglioramento: a maggio il tasso di disoccupazione aumenta, assestandosi al 12,6 per cento, quello femminile al 13,8 per cento e quello giovanile al 43 per cento. Con il bonus giovani del Governo Letta solo 22.000 giovani sono riusciti a trovare un impiego, a fronte dell'obiettivo delle 100.000 assunzioni. Con il progetto Garanzia giovani, ad oggi, solo il 3 per cento dei giovani che hanno fatto richiesta potrà ottenere un'opportunità di formazione e di lavoro. Prima di emanare nuove norme, si sottolinea che in materia di lavoro siamo ancora in attesa di ben 25 decreti attuativi su 41 previsti, di cui 10 con termini già scaduti. Inoltre, si ricorda al Governo che il lavoro lo creano gli imprenditori. È fondamentale sostenere le imprese, costrette ancora a compiere le proprie scelte produttive e occupazionali nell'incertezza e nella scarsa prevedibilità del quadro economico e normativo. Tutto ciò premesso, le chiediamo se non si ritenga di programmare gli incentivi all'assunzione dei giovani su un intervallo di medio periodo (almeno quarantotto-sessanta mesi); se, in generale, non si vogliano prevedere misure di incentivazione strutturali affinché il datore di lavoro possa pianificare le scelte necessarie per ammortizzare gli investimenti in capitale umano e se, in tal senso, non sia utile il ricorso alle risorse della programmazione comunitaria 2014-2020.
2014-07-03	PD	AngioniIgnazio	Signora Presidente, signor Ministro, nei dati pubblicati alcuni giorni fa dall'ISTAT si registra un leggero aumento del tasso di disoccupazione in Italia nel mese di maggio: la percentuale è in aumento rispetto ad aprile e di mezzo punto in aumento anche rispetto al 2013. È vero, però, che si tratta di dati articolati, su cui si dovrebbe riflettere, che testimoniano - ancora - un leggero miglioramento rispetto ai primi mesi dell'anno. Da tali dati emerge che, se l'occupazione femminile diminuisce, aumenta, però, rispetto a maggio, dello 0,6 quella degli uomini; aumentano inoltre le persone in cerca di lavoro; il che, se, da un lato, incrementa la percentuale di disoccupati, dall'altro rappresenta anche la prova di una maggiore fiducia dei cittadini nella ricerca di un impiego. Il punto vero è che ancora l'ISTAT ci dice che l'economia del nostro Paese stenta a ripartire e si paventa addirittura un ritorno di recessione dalla fine di giugno. In questa cornice hanno destato preoccupazione, suo malgrado, le dichiarazioni da lei, signor Ministro, rilasciate, immagino non a caso, due giorni fa, ad uno dei maggiori quotidiani nazionali sulla mancanza di un miliardo euro per assicurare le risorse sufficienti a coprire i cosiddetti ammortizzatori in deroga (quindi cassa integrazione e mobilità in deroga, nello specifico). Essi, seppure da riconcepire, come il Governo sta correttamente cercando di studiare, anzitutto con il disegno di legge delega sul lavoro, certamente rappresenteranno ancora, per tempi non brevi, l'unica forma di reddito per migliaia di lavoratori del nostro Paese. Per questo motivo, le chiedo quali siano i percorsi e gli impegni che il Governo e il Ministro del lavoro si sentano di seguire e assumere, nelle more di una riforma organica, per assicurare le risorse necessarie alla copertura delle richieste di ammortizzatori in deroga per il 2014.
2014-07-03	PD	ParenteAnnamaria	Signora Presidente, signor Ministro, i recenti dati ISTAT sull'occupazione descrivono il nostro Paese con un tasso di disoccupazione al 12 per cento e di disoccupazione giovanile al 43 per cento. Questi dati arrivano mentre in Aula discutiamo dell'approvazione del disegno di legge delega di riforma del lavoro, che è una delle priorità del suo Governo, e mentre siamo in fase di attuazione del progetto europeo Garanzia giovani. Accanto a queste cifre allarmanti, naturalmente allarmanti, vorrei sottolineare alcuni flebili segnali positivi, da lei opportunamente evidenziati signor Ministro, come l'aumento dell'occupazione fra gli uomini (anche se è in lieve calo fra le donne) e, soprattutto, la diminuzione dell'inattività fra gli uomini, le donne e i giovani. Registriamo quindi che è in atto una ripresa nella ricerca di un lavoro. Ciò denota, se così fosse, un investimento delle persone nel proprio futuro e l'Italia deve essere pronta ad accogliere questa ripresa di fiducia. Quindi, oltre ad attuare politiche di crescita (impegno che sarà il filo conduttore del semestre europeo), l'Italia dovrà aumentare la spesa destinata a politiche attive e servizi per il lavoro, storicamente una delle più basse d'Europa. Solo il 4 per cento delle persone che cerca lavoro si rivolge ad un centro per l'impiego, e solamente l'1,4 per cento dei giovani. I giovani che cercano lavoro si rivolgono a parenti, amici e a reti amicali. La rete di sostegno al lavoro è frammentata sia sul piano istituzionale, che su quello delle politiche, con profonde differenze tra Regione e Regione. La spesa destinata alle politiche attive è molto bassa. Non solo si spende poco, ma anche male. Gran parte delle Regioni utilizza, infatti, mediamente meno di due terzi delle risorse del Fondo sociale europeo assegnate, attestandosi al 61 per cento. Le chiedo allora, signor Ministro, se lei intende intervenire in maniera strutturale rispetto a tutti questi aspetti del problema tenendoli insieme (risorse non spese, quindi capacità di spesa dell'Italia, e rapporto Stato-Regioni) per costruire un'Agenzia nazionale per l'occupazione e se pensa di rendere permanente la sperimentazione e l'iniziativa Garanzia giovani.
2014-07-14	M5S	MoroneseVilma	È sempre più chiaro che fuori dal patto d'acciaio tra PD e Forza Italia il Governo non intende toccare nemmeno una virgola di questo testo. Gli italiani devono sapere che le regole del gioco le stanno scrivendo in due, Renzi e Berlusconi. Perché tenere segreto il patto? Quando parla con noi vuole lo streaming e quando incontra Berlusconi fa tutto in segreto? In Commissione affari costituzionali il Movimento 5 Stelle ha presentato oltre 220 proposte di modifica, tra emendamenti e subemendamenti, e sono state tutte, e dico tutte, respinte. Eppure si trattava di modifiche che puntavano a ridurre i costi, tagliando numero dei parlamentari e loro indennità, e a introdurre delle forme di democrazia diretta e partecipata che permettevano una forma di controllo dei cittadini sulla politica. Democrazia e partecipazione, già: dovrebbero essere il fondamento di questo Paese, come descritto dall'articolo 1 della Costituzione. Tra i vari strumenti che noi vi abbiamo proposto ce ne sono tanti utili: dal referendum propositivo alla corsia preferenziale per le iniziative legislative popolari. Tali strumenti sono invece sgraditi al Governo, come si evince dal testo del disegno di legge in esame, che di per sé non dice nulla o quasi sugli strumenti di partecipazione diretta dei cittadini, anzi ne limita le prerogative (vedi aumento delle firme richieste per i referendum ). Presidente Renzi, ci rendiamo conto che lei, come il suo compagno di riforme Berlusconi, ha una scarsa tolleranza per il sistema di garanzie e contropoteri sancito dalla Costituente, dal passaggio da monarchia a Repubblica, da fascismo a democrazia, e questo non glielo diciamo solo noi del Movimento 5 Stelle, unica forza popolare che difende i diritti dei cittadini, glielo dicono anche illustri costituzionalisti, gli stessi che avete anche audito in Commissione affari costituzionali. La riforma del Parlamento che volete approvare si rivolge esclusivamente alla struttura del Senato, il che delinea già l'impostazione squilibrata dell'impianto del disegno di legge costituzionale in esame. Solo la Camera dei deputati - che resta totalmente non riformata nelle funzioni, nelle competenze e nella dimensione numerica - diventa titolare della rappresentanza della nazione e dell'indirizzo politico. Il ribaltamento del bicameralismo paritario e dell'attuale assetto di rapporti tra Governo e Parlamento che questa riforma intende apportare, il trasferimento allo Stato della competenza esclusiva su materie sinora attribuite anche alle Regioni riproporranno la medesima conflittualità e confusione che si intende espressamente superare in diversi ambiti e funzioni. Di fatto, questa riforma disegna una diarchia imperfetta che consegna nelle mani della maggioranza governativa non solo Palazzo Chigi, ma anche le due principali istituzioni di controllo e garanzia: Presidente della Repubblica e Corte costituzionale (ed ha riflessi anche per il Consiglio superiore della magistratura), il che mi pare abbastanza per dire che si avvia un processo di regime che non ha paragoni nel panorama comparato. Del resto, il vostro obiettivo voi lo palesate dall'inizio del testo del disegno di legge. Basta vedere l'articolo 1 della riforma, che modifica l'articolo 55 della Costituzione, sul Parlamento, secondo il quale la Camera rappresenta la Nazione, mentre il Senato non rappresenta la Nazione, né i cittadini, né il popolo, ma rappresenta le istituzioni territoriali. Con il disegno di legge in esame voi intendete esautorare il Senato da qualsiasi legame col popolo, i cittadini, facendolo diventare mero rappresentante delle istituzioni. Il Senato non avrà più neanche l'obbligo teorico di rappresentare gli interessi dei cittadini, bensì quello di istituzioni astratte che hanno nominato i senatori a loro volta, come i rispettivi Consigli regionali. Con questa riforma voi intendete attribuire l'intera funzione legislativa alla sola Camera e attribuire una serie di competenze illusorie al Senato (le cosiddette proposte di modificazione), che saranno sempre superabili in ultima istanza dalla Camera. Combinando tale riduzione dei poteri del Senato con la legge elettorale che voi proponete, l'Italicum, che attribuisce alla maggioranza presso la Camera un premio in seggi rilevante, questa avrebbe buon gioco a rendere il Senato poco più che un organo consultivo (benché definito nel testo come propositivo) togliendo ad esso ogni contropotere. Nel nuovo Senato non elettivo salterebbe l'intero sistema d'incompatibilità, imperniato sulla prevenzione dei conflitti di interessi derivanti dalla commistione tra cariche diverse. Peraltro, il potere effettivo di controllo e il potere d'inchiesta sarebbero affidati solo alla Camera, la cui legge elettorale, insieme al rapporto fiduciario, la rende un organo fortemente allineato al Governo. E la necessità dei contropoteri è la base della Carta costituzionale su cui si fonda il nostro Paese e le democrazie moderne. Voi volete concentrare il potere nelle mani di un solo organo e di una sola coalizione: roba impensabile per una democrazia liberale, e base per quello che molti hanno già definito come disegno per una «democrazia autoritaria». Che cosa succederebbe se tutti i Presidenti di Regione in una data tornata elettorale fossero tutti espressione della stessa forza politica? È già successo! Con questo disegno di legge voi violate l'articolo 1 della Costituzione, che colgo l'occasione di ricordarvi (lo hanno già fatto tanti miei colleghi, ma forse è opportuno ribadirlo più e più volte in quest'Aula): «L'Italia è una Repubblica democratica, fondata sul lavoro. La sovranità appartiene al popolo, che la esercita nelle forme e nei limiti della Costituzione». La sovranità appartiene al popolo, e quindi le leggi devono essere votate da rappresentanti eletti dal popolo e non da persone elette ad altri incarichi che fanno i senatori part-time. L'articolo 1, che proclama la sovranità popolare, appare violato anche nella proposta di innalzare la soglia minima di firme necessarie per le proposte di legge d'iniziativa popolare, che da 50.000 passerebbe a 250.000. Vi preoccupate di giustificare tale restrizione sostenendo che verrebbero garantite a tali proposte di legge tempi, forme e limiti; il che è uno specchietto per le allodole, giacché serve nel frattempo non ad agevolare (come dovrebbe) ma a limitare l'iniziativa legislativa popolare. Aumentate anche le firme necessarie per i referendum per i quali si richiedono 800.000 firme, con un parere preventivo di ammissibilità pronunciato dalla Corte costituzionale dopo le prime 400.000 firme. Sempre più appare evidente il tentativo di delegare a una casta non direttamente responsabile davanti ai cittadini sia il potere legislativo sia il potere esecutivo, sulla linea di quelli che sono gli oscuri meccanismi decisionali dell' élite europea; meccanismi che portano a risultati come quelli che vediamo in Grecia, e che nello stesso tempo tengono nascosti i diretti responsabili di tali scelte. La svolta autoritaria che vi prefiggete di raggiungere è confermata dal contemporaneo indebolimento del contropotere giudiziario. Se l'obiettivo di proteggere la casta dal controllo dei cittadini lo raggiungete limitando gli strumenti di iniziativa popolare e cancellando l'elettività del Senato, allora vi rimane solo di preservarla dal controllo della magistratura. Ma voi in questo disegno di legge pensate anche a questo. L'articolo 6, che modifica l'articolo 68 della Costituzione sulle immunità parlamentari, prevede che i senatori (anche nella nuova composizione) e i deputati continuano a mantenere le stesse prerogative di prima. Secondo il Consiglio d'Europa, l'Italia è tra i Paesi storicamente più garantisti: il grado di protezione prevista da Roma è paragonabile a quello di democrazie moderne come quelle di Albania, Bielorussia, Georgia e Russia. I senatori, in particolare, saranno consiglieri regionali e sindaci, e nel momento in cui sono nominati senatori (e non più eletti, ricordiamolo) assumono lo status di "immuni", cioè su di loro non possono essere effettuati intercettazioni, perquisizioni, sequestri e neanche arresti senza la preventiva autorizzazione della Camera. Alla luce di quello che sta accadendo - e mi riferisco agli scandali che coinvolgono quotidianamente rappresentanti di PD e FI, dal MOSE all'Expo, alle ultime condanne per falso ideologico (vedi il presidente della Regione Emilia-Romagna Errani) - ritenete che questa riforma tuteli l'interesse pubblico, i cittadini? Volete quindi nominare discrezionalmente dei senatori che saranno poi immuni da qualsiasi inchiesta? I senatori immuni non saranno nemmeno più eletti dai cittadini, bensì nominati da altri politici e dal Presidente della Repubblica. Ve lo chiedo di nuovo: qual è l'interesse pubblico tutelato da questa intera riforma? Passiamo all'articolo 10, che modifica l'articolo 72 della Costituzione, e parliamo della "ghigliottina". Il Governo può chiedere alla Camera che un disegno di legge, indicato come essenziale per l'attuazione del programma di Governo, sia iscritto con priorità. Tale disegno di legge dovrà essere posto in votazione entro 60 giorni. Se, decorsi i 60 giorni, non si è provveduto alla votazione, il Governo può chiederne il voto articolo per articolo, così come lo ha proposto. Con questa modifica il Governo legalizza la famosa "ghigliottina" al dibattito parlamentare, introducendo un requisito di essenzialità dei disegni di legge. Per chi avesse la memoria corta, la "ghigliottina" è stata di recente applicata dalla presidente della Camera Boldrini per dare 7,5 miliardi di denaro pubblico alle banche private. Si introduce l'istituto del "voto a data certa", diretto a garantire tempi certi di approvazione dei disegni di legge ritenuti rilevanti dal Governo e si introduce quindi la "clausola di supremazia". Quest'ultima, rintracciabile all'articolo 10, è quella che sintetizza in modo cristallino l'azzeramento del ruolo politico e decisionale del nuovo Senato delle Autonomie, che a conti fatti non vale e non conta nulla. In base a tale clausola, "su spinta del Governo" le leggi dello Stato su materie che non sono di competenza esclusiva dello Stato (dove dunque ci dovrebbe essere il veto delle Regioni o dei Comuni), possono superare i limiti previsti e prevalere sulle autonomie locali. Il voto a data certa è aberrante, perché toglie al Parlamento l'ennesima prerogativa che è proprio nel suo nome, "Parlamento", fatto cioè per discutere fin quando non si arrivi alla giusta e ponderata decisione sulla legge da approvare. Con questa modifica invece si elimina totalmente la discussione e il confronto, solo per poter eseguire ordini ed essere perentori. Sarà completamente a discrezione del Governo, che deciderà arbitrariamente se un disegno di legge è essenziale, quindi "ghigliottinabile", o no. In questo modo si intende impedire il dibattito parlamentare, fondamentale nelle democrazie di tutto il mondo. Ancora una volta, qual è l'interesse pubblico che intendete proteggere con questa modifica? Ricordate che ogni legge che voi promulgate deve essere a beneficio dei cittadini, che sono i nostri datori di lavoro. Dove però non si è perentori, e questo sempre in spregio della Costituzione, è sulla modifica in tema di decretazione di urgenza (articolo 77 della Costituzione). Qui si tocca davvero il fondo. Nel testo esplicativo di questo disegno di legge viene tranquillamente spiegato che, per evitare l'eccessivo ricorso alla decretazione d'urgenza, si usa il sistema del voto a data certa e si dichiara quindi ufficialmente che l'Esecutivo fino ad oggi ha fatto un uso abnorme e fuori legge dei decreti-legge. Poi si aggiunge una modifica che toglie essa stessa il connotato dell'urgenza ai decreti-legge stabilendo che, in caso di rinvio alle Camere da parte del Presidente della Repubblica di un disegno di legge di conversione di decreti-legge, le Camere abbiano un termine di altri 30 giorni per la modifica. Ma allora, se i giorni per convertire un disegno di legge governativa passano da 60 a 90 giorni, mi spiegate dove sia più riconoscibile l'urgenza in un provvedimento che può impiegare 90 giorni per essere approvato? In sostanza, col voto a data certa, l'Esecutivo sta imponendo al Parlamento di approvare una legge, quella che l'Esecutivo desidera, nei tempi imposti dall'Esecutivo al legislativo. Parimenti, nel caso dei provvedimenti da esso stesso promananti, l'Esecutivo si sta accordando un termine più lungo per l'approvazione. Peccato che il requisito costituzionale previsto per i decreti è l'urgenza. Oltre alle modifiche di cui ho parlato, che vanno tutte in direzione di quello che è un disegno autoritario, sono presenti degli errori sostanziali, che sfociano nel ridicolo: faccio l'esempio dell'articolo 16, che modifica l'articolo 82 della Costituzione, sulle inchieste parlamentari. Solo la Camera potrà disporre inchieste su tutte le materie di pubblico interesse, mentre il Senato può disporre inchieste solo su materie concernenti le autonomie territoriali. Come fa il Senato, che secondo il vostro disegno autoritario diventerebbe composto da rappresentanti degli enti territoriali, a svolgere inchieste su questioni che riguarderebbero gli stessi enti territoriali? Senza parlare dei senatori nominati dal Presidente della Repubblica: tali senatori, come è facile capire, non avranno alcun aggancio col sistema delle autonomie su cui si basa il disegno di legge. La durata di questo mandato, pari a quella del Presidente della Repubblica, è quindi sganciata dalla durata del mandato degli altri senatori. I senatori a vita (disposizioni transitorie) vengono aboliti, e questo forse è l'unico punto su cui possiamo darvi ragione. Ovviamente, per non scontentare i "Padri della Patria" (o forse è meglio dire della crisi e della disoccupazione) del calibro di Monti, Piano o Ciampi, i senatori attuali resteranno in carica a vita. Ad essi si aggiungeranno, sempre a vita, i futuri ex Presidenti della Repubblica, e quindi un altro «Padre della Patria» come Giorgio Napolitano, ammesso che un giorno rinunci al suo trono. In conclusione, avremo quindi: un Senato di non eletti e passacarte senza un vero e proprio potere di tutela degli interessi regionali e di controllo sull'operato della Camera; una Camera di nominati monocolore sotto ricatto del Governo; un Governo in grado di imporre l'agenda politica tramite ghigliottina ed una propria marionetta alla Presidenza della Repubblica; un Presidente della Repubblica mai più garante, perché eletto da un solo partito. Appare dunque chiaro come questo disegno di legge ha l'unico obiettivo di peggiorare - e non di poco - il funzionamento delle già instabili istituzioni parlamentari: alla crisi di legittimità del Parlamento voi reagite trasformando il Senato in una Camera elitaria; all'incostituzionalità del Porcellum rispondete con una legge elettorale a sua volta incostituzionale. Se malauguratamente dovesse passare questo scellerato e nefasto disegno di legge, che mira a destabilizzare per sempre gli equilibri politici, da quel momento in poi in questa Nazione prevarranno soltanto le ragioni del più forte, di chi ha più controllo e potere; finiranno le garanzie per tutti, anche per voi e per i vostri familiari e per le generazioni che da loro discenderanno. Tradirete il vostro dovere di lavorare per il bene comune; verrete meno al motivo più importante per il quale siete in quest'Aula, previsto e voluto dalla Costituzione, indifferentemente dall'appartenenza politica, che è quello di coltivare una visione lungimirante per il nostro Paese e quello di garantire un futuro ai nostri giovani, di garantire e preservare loro un domani. Quando sono stata eletta ho pensato che avrei dovuto combattere qui, in queste Aule, per far approvare le leggi più giuste per i cittadini, per difendere il diritto al lavoro, alla salute. Ma mai, credetemi, avrei pensato di ritrovarmi oggi a difendere la Costituzione.
2014-07-15	LN	TosatoPaolo	Sul tema indipendentista si può fare tanta ironia, si può pensare che siano posizioni velleitarie o ridicole; si cercherà anche di non parlarne per soffocare questo sentimento. Dico solo che se i Governi centrali continueranno a trattare il Veneto, e il Nord in generale, come stanno facendo, attraverso tasse e di conseguenza disoccupazione e miseria per la nostra gente, la strada dell'indipendenza potrebbe diventare l'unica possibile per salvare i nostri territori. Quindi, prima che sia troppo tardi, date delle risposte a chi le aspetta e a chi chiede maggiore rispetto e maggiore giustizia.
2014-07-15	M5S	FucksiaSerenella	Il presidente Renzi, infatti, è il primo a sapere che le cose stanno andando ed andranno molto diversamente da come l'ha raccontata e sa altrettanto bene che gli italiani ben presto comprenderanno il bluff. Con queste riforme il presidente Renzi si assicura di certo un posto da protagonista nei libri di storia, ma il suo sarà un ruolo da politico, non da grande statista e il giudizio degli storici sul suo Governo sarà pessimo. Anche se la storia la scrivono i vincitori, sarà difficile negare l'evidenza e poi non è sempre detto che sarete voi i vincitori e, se lo sarete, non sarà comunque per sempre. Di fatto, ai tanti annunci e provvedimenti senza decreti attuativi, l'unica concretezza tangibile che arriva agli italiani è l'aumento delle tasse, del debito pubblico e della disoccupazione, e siamo già nella seconda metà del 2014. Ai cittadini, espropriati del diritto di scegliere i deputati e di eleggere i senatori, non resterà che un'ombra di sovranità popolare, nei referendum abrogativi e nelle leggi d'iniziativa popolare. Ed anche qui la riforma prevede di alzare la soglia delle firme: da 500.000 a 800.000 per i primi e da 50.000 a 250.000 per le seconde. Solo un pensiero insano può concepire un siffatto tentativo di riforma a danno della democrazia e della libertà. Ma noi faremo di tutto per impedire il compiersi di questa aberrazione istituzionale, giuridica e politica e, ove non ci riusciremo noi, sarà il popolo italiano, tutto, ad impedirlo. Voglio ricordare, qualora una sorta di delirio di onnipotenza lo abbia fatto dimenticare a qualcuno, che ci sarà sempre bisogno del popolo, senza il quale tutti noi qua dentro, dal Presidente del Consiglio a me, non siamo nessuno!
2014-07-16	M5S	CiampolilloLello	Del resto, cosa ci si poteva aspettare da una classe di giovani vecchi, cresciuti nell'illusione che le scalate alle segreterie di partito fossero la soluzione ad ogni problema? Da chi ritiene che l'economia sia rappresentata dal dorato e finto mondo della finanza, salvo poi dover constatare l'incapacità di arginare lo stato disastroso del debito pubblico, dell'efficienza dei servizi e della tutela dei diritti fondamentali dei cittadini? Questo Governo, al di là delle finzioni e della propaganda dei mass media è inerme, di fronte alla crescente disoccupazione giovanile e alla crisi ormai strutturale del mondo del lavoro. I recenti dati sulla povertà sono un monito terribile per tutti noi. In questo quadro si pensa di poter ingannare i cittadini, illudendoli che i loro problemi saranno risolti da un pacchetto di riforme istituzionali che, invero, non serviranno a nulla. Il Senato non sarà abolito, e continuerà a rappresentare un costo enorme per il Paese. Gli emolumenti si trasformeranno in rimborsi spesa ed i costi non potranno che aumentare. Il tutto però con l'effetto perverso di avere indebolito la democrazia, ossia la possibilità per i cittadini di essere rappresentati da persone elette direttamente. Si avrà dunque un Senato colmo di anonimi burocrati, che risponderanno alle solite segreterie di partito e che non dovranno dar conto ai cittadini del loro operato. Una vera mostruosità, tipica di una classe politica che dietro alla giovane età di qualche suo nuovo esponente, nasconde i vizi di una politica vecchia ed ipocrita. Razionalizzare i costi e ricondurre l'impegno politico a normalità sono processi che non richiedono costose riforme istituzionali. Il Movimento 5 Stelle lo ha già fatto in pochi mesi, dimostrando come nella vita, e dunque anche nella politica, sia sufficiente un po' di buona volontà e di integrità morale per provare ad invertire la rotta ed avviare processi di cambiamento utili per lo sviluppo del Paese e per lo sviluppo comune. Appare superfluo ricordare l'origine storica del modello di bicameralismo perfetto che oggi si vuole distruggere. Anche qui si registra il grande inganno di questa politica verso il Paese. Le leggi esigono processi meditati e seri di formulazione perché devono durare nel tempo e risolvere veramente i problemi dei cittadini. Da tempo, invece, ogni Governo illude il Paese con processi di riforma complessi e costosi che, sistematicamente, non fanno in tempo ad entrare in vigore per essere poi cancellati dopo poco tempo. Lo sviluppo e la crescita dell'Italia non può essere affidato ad una legislazione frenetica, superficiale e spesso dannosa. È arrivato il momento di comprendere che ognuno di noi, con il proprio comportamento, deve assumersi la responsabilità del cambiamento. Noi dovremmo ridurre la quantità delle leggi per migliorarne la qualità. Noi dovremmo assumerci la responsabilità di migliorare il processo normativo non tanto sui tempi, ma soprattutto sulla qualità. La razionalizzazione delle procedure può essere affidata alla semplice modifica dei Regolamenti e non richiede interventi distruttivi della nostra Costituzione, indebolendo o addirittura annullando tutele fondamentali di democrazia e libertà, come l'elezione diretta dei parlamentari ed il sistema di bicameralismo, che consente di evitare colpi di mano ad una maggioranza dittatoriale e falsa come quella attuale. Sorprende come tanti illustri colleghi, da sempre a parole difensori della libertà e della democrazia, oggi pieghino il capo di fronte all'arroganza di un Governo e del suo Presidente del Consiglio. La speranza di una piccola poltrona, la conservazione di privilegi, l'ipocrisia e la mancanza di coraggio segnano una tappa indegna della nostra storia parlamentare. Coloro che venivano dipinti come pericolosi rivoluzionari sono oggi gli unici difensori della libertà e della democrazia nel nostro Paese. Siamo noi del Movimento 5 Stelle, i presunti dilettanti della politica, qui oggi, a negare con fierezza il nostro consenso e la nostra adesione ad un vero e proprio suicidio della democrazia in Italia. L'Italia non ha bisogno del Governo di Renzi e della sua banda di giovani vecchi amici di bottega. Noi del Movimento 5 Stelle siamo certi che l'Italia abbia bisogno di una classe politica nuova, «normale», che sia pronta, con integrità, coraggio e senso di responsabilità a costruire un Paese nuovo, attento ai bisogni dei più deboli e pronto a valorizzare il desiderio di felicità dei propri giovani. Il Movimento 5 Stelle continuerà a difendere il diritto di tutti a sognare un'Italia migliore.
2014-07-16	LN	ComaroliSilvanaAndreina	È appunto il superamento del finanziamento basato sul criterio della spesa storica e il passaggio a quello determinato invece in relazione al fabbisogno standard. Se, da un lato, la storia della siringa che in Lombardia costa un euro e in altre Regioni, soprattutto del Meridione, costa tre volte tanto, è divenuta ormai una verità inconfutabile, dall'altro lato, non si può non constatare come tutto, ancora oggi, resti immutato e si continui a sperperare fiumi di denaro pubblico in costi e spese scellerate. Se tutte le Regioni italiane applicassero il rapporto costi/prestazioni, come avviene, ad esempio, in Veneto e Lombardia, è stato stimato che risparmieremmo 30 miliardi di euro, un terzo degli interessi del debito pubblico. Non ci stancheremo mai, Presidente, di dire e di ribadire che, per poter tagliare la spesa in maniera selettiva, occorre rispettare un principio basilare, che è quello, appunto dell'individuazione dei fabbisogni standard e dell'applicazione consequenziale dei costi standard. I tagli non devono essere previsti sui bilanci consuntivi, ma su quelli preventivi, cosa che ad oggi non avviene. Il passaggio dalla spesa storica al costo standard orienterà la politica delle amministrazioni verso una nuova logica meritocratica che eviti le note inefficienze del passato: una vera e propria rivoluzione del sistema Stato, che richiederà, da parte delle amministrazioni, un impegno non indifferente, ma che nel medio periodo porterà un notevole cambiamento, migliorando la qualità dei servizi e, soprattutto, l'efficacia e l'efficienza delle stesse amministrazioni pubbliche, rivoluzione fondata sul principio di responsabilità. Un sistema entro il quale siano ben individuabili le responsabilità - appunto - può dare le migliori garanzie ai cittadini di un'efficace condotta della cosa pubblica. Si tratta di un percorso lento, ma inesorabile, se si vorrà finalmente avviare un cambiamento radicale, che verrà completato con l'entrata in vigore di una vera - sottolineo: vera - riforma federale dello Stato. Signor Presidente, penso ad uno Stato federale che sappia valorizzare le peculiarità territoriali, l'autonomia regionale e il valore aggiunto delle amministrazioni di prossimità degli enti locali, che sappia rinnovarsi in modo efficiente attraverso la riorganizzazione dei bacini di competenza provinciale con l'introduzione del concetto di area vasta, che sappia prendere consapevolezza dell'assioma del «vedo, pago, voto». Soltanto in questo modo sarà possibile restituire ai cittadini la voglia di essere parte attiva nel governo dei territori. Questa è l'unica via, se realmente vogliamo evitare che esploda la rabbia. È inaccettabile che vi siano Regioni nelle quali la lotta alla disoccupazione si basa esclusivamente sull'assistenzialismo, dove i dipendenti pubblici, se parametrati per la grandezza del territorio e la densità popolare dello stesso, sono il doppio, se non il triplo, di quelli occupati in altre Regioni, per giunta maggiormente efficienti e virtuose. Sono situazioni paradossali, ampiamente denunciate, che oramai appartengono al DNA di un sistema mostruoso, che si nutre delle sue stesse inefficienze. È proprio necessario, signor Presidente, attivare il circuito della responsabilità, favorendo la trasparenza delle decisioni di spesa e la loro imputabilità, attraverso il pieno compimento del passaggio dalla spesa storica (che finanzia servizi e sprechi) al costo/fabbisogno standard (che finanzia i servizi), al fine di garantire un elevatissimo grado di solidarietà e di gestione responsabile del pubblico denaro. Oggi tutto ciò deve essere realizzato, da un lato, valorizzando le identità sociali e culturali dei diversi territori che compongono il nostro Paese e, dall'altro, inseguendo il sogno di ridisegnare una nuova Europa, che non sia soltanto unita dalla stessa divisa monetaria e articolata su una sterile partecipazione a quote, ma invece sia capace di diventare un soggetto politico a livello mondiale, fondato sul rispetto delle differenze dei cento popoli che la compongono e unita da una medesima visione politica. Solo se riusciremo in questo arduo compito, restituiremo ai cittadini fiducia e speranza e soprattutto ridaremo sostanza al compito principale che spetta alla politica, ossia l'impegno e la passione nella ricerca di soluzioni idonee e finalizzate al bene comune. Ecco, Presidente, purtroppo nella riforma non c'è nulla di tutto ciò!
2014-07-16	LN	ConsiglioNunziante	Signor Presidente, onorevoli colleghi, non è stato semplice, ma, se vogliamo dirla tutta, non è stato nemmeno molto veloce. Dopo una lunghissima attesa di molti anni, finalmente il Governo italiano si è deciso ad inserire in Costituzione i costi standard. Non è avvenuto proprio di sua spontanea volontà: c'è stato bisogno di una spintarella. Il percorso che ha portato a questo importante traguardo non è stato facile e siamo stupiti del fatto che, dopo tanta attesa, con un emendamento a firma del senatore Calderoli la questione si sia risolta. A voi tutti signori forse sfugge quanto prioritario fosse questo risultato non tanto e non solo per il nostro movimento (che dei costi standard, soprattutto in ambito sanitario, ha fatto uno dei suoi cavalli di battaglia sia in Aula che fuori) quanto piuttosto per interesse di tutto il Paese. Nel Paese, com'è noto, ci sono Regioni che spendono e spandono in maniera sconsiderata e altre invece che creano ricchezze e posti di lavoro, fornendo un servizio sanitario tra i migliori al mondo. E così, a fianco di Regioni virtuose, come la Lombardia e il Veneto, qualche chilometro più a sud vi sono Regioni dove le stesse bende e i medesimi medicinali acquistati dai colleghi di Milano e Venezia sono pagati cinque o sei volte tanto. È una differenza abnorme e, soprattutto, inspiegabile. Parte del denaro pubblico è utilizzato per sovvenzionare strutture fatiscenti e addirittura inesistenti, scatole cinesi create ad hoc per drenare soldi dei contribuenti nelle tasche di qualche signorotto locale. Ovvio, però, che questo allucinante spreco qualcuno debba pagarlo. Su anni di sperperi e sprechi c'è molto da dire e i cittadini dovranno rimborsarne le spese. Su quale leve lo Stato potrà recuperare i maggiori esborsi economici se non aumentando la tassazione? Dopo tanti anni e dopo che in ambito sanitario mezza Italia, per lo più quella meridionale, è stata commissariata per coprire i mostruosi deficit creati in anni di mala gestio, siamo arrivati a questo traguardo. La lentezza italica è tuttavia universalmente nota, ma dopo questa lunga attesa ci auguriamo che il Governo voglia finalmente dare corso fino in fondo ai costi standard perché le risorse, dicevamo prima, sono poche. Il Paese ha disposizione sempre meno denaro, proprio per colpa di tante cicale. Non possiamo permetterci, nessun escluso, di continuare a investire tali risorse come qualcuno ha fatto finora. Signor Presidente, i costi standard sono il sacrosanto coronamento di una stagione di convinte e dure battaglie epocali combattute senza risparmio di energie. Grazie al senatore Calderoli si è riusciti in Commissione ad attenuare quella ondata di neostatalismo e neocentralismo. Questa riforma non può però prescindere dal fatto che la nostra pressione fiscale è al 68,5 per cento, contro una media europea del 46. Questo significa che i nostri imprenditori hanno già al momento in cui aprono la partita IVA 22 punti di tasse in più. Vengono inseriti i costi e i fabbisogni standard, denominati, per evitare inglesismi nella Costituzione, «indicatori di riferimento di costo e fabbisogno». Penso che sarebbe utile aggiungere anche efficiente. Si tratta di un'evoluzione positiva. La loro costituzionalizzazione potrebbe, tra le altre cose, segnare la fine di misure recentemente adottate. Penso, per esempio, al disegno di legge n. 66 del 2014 che favorisce gli enti non virtuosi. Signor Presidente, i costi standard in sanità non vogliono dire che per forza dobbiamo avere tutti la stessa malattia. Vogliono dire che una TAC, una siringa, una qualsiasi prestazione deve costare la stessa cifra sia in Lombardia che in Sicilia. Tutto questo è inserito - merito di un emendamento del senatore Calderoli - in questa riforma per il superamento del bicameralismo perfetto, una riforma da tanti anni riconosciuta necessaria. Il presidente del Consiglio Renzi ha dichiarato che la riforma del Titolo V è una vera e propria rivoluzione. Ha altresì dichiarato: «Voglio troppo bene a questo Paese per lasciarlo ai frenatori, a chi dice solo no e disfa i progetti altrui». Ma non so, signor Presidente, quali sono i progetti altrui, chi intende. Chi sarebbero poi i frenatori? A quanto mi risulta, il proprietario della Brembo è nelle fila del PD. E chi è la Penelope di turno, che di giorno tesse e di notte sfila la tela? Bene ha detto il senatore Caliendo nel suo intervento. Ha chiesto al Presidente del Consiglio di venire in Aula per spiegare a tutti noi quali sono i suoi veri progetti; per dire chiaramente quali sono le sue intenzioni e se questo Senato, per il percorso che ha in mente, è un impiccio, un problema, un ostacolo. Deve dire che, appena approvata questa assurda riforma, troverà un qualsiasi motivo per sciogliere le Camere o magari sciogliere solamente questa. D'altronde, ha ragione anche lui: se vuole comandare indisturbato per i prossimi vent'anni, è l'unico sistema. Voglio ricordare a chi ci ascolta da casa che il Senato aveva già votato sì alla legge che cambiava la Costituzione, con 170 sì, 132 no e 8 astenuti. Così era arrivato il voto finale in Senato. Era il giorno in cui si chiudeva il percorso che la Lega aveva cominciato sin da quando si era affacciata in Parlamento. Poi c'è stato - come tutti sanno - il referendum. Qualcuno ha detto che c'era stata anche una buona affluenza e il no prevalse per il 61,7 per cento e - guarda caso - il sì prevalse solo in due Regioni su venti: il Veneto con il 55,3 per cento e la Lombardia con il 54,6 per cento. Molto grave fu che Romano Prodi e Arturo Parisi hanno rispettivamente definito pericolosa ed eversiva la riforma approvata nel corso di quella legislatura. Chissà che cosa avrebbe dichiarato ora Prodi se fosse diventato Presidente della Repubblica. Chissà se avrebbe firmato questa riforma. Dopo tutto, cari signori della maggioranza, un grande pasticcio l'avete già fatto. Delle Province si parla come di nodi ancora aperti, ma aperti, signor Presidente? I nodi sono stati stretti, sono strettissimi come un nodo scorsoio e ora a voi la responsabilità di scioglierli. Avrete creato un mostro amministrativo. In questo periodo di crisi nera ci sono Province che si sono difese benino ed altre che si sono sostanzialmente ancora più indebolite. Forse la questione delle macroregioni non è poi così peregrina. Proprio oggi la Commissione europea ha avviato una consultazione on line sulla strategia macroregionale dell'Unione europea per la regione alpina. Che ben venga questa consultazione. Forse con uno Stato così diversamente strutturato ci potrebbe essere più coesione nazionale e più unità? Non lo so. Sta di fatto che ne abbiamo estremamente bisogno. Più libertà per essere più uniti non sarebbe male, signor Presidente, quella libertà che noi chiediamo da molti anni. E poi una nota di colore, signor Presidente. Ho fatto l'amministratore locale e il sindaco per tanti anni. Con le vostre scelte economiche sugli enti locali avete costretto i Comuni ad accorparsi, a svolgere insieme le loro attività, e questo sia per i Comuni virtuosi che per quelli meno virtuosi. Ne avete tarpato le iniziative, riducendo all'osso i trasferimenti statali e obbligando i Comuni a diventare i gabellieri dello Stato. Li avete portati alla potenziale chiusura con il Patto di stabilità. E poi, signor Presidente, mi sono avvicinato alle amministrazioni provinciali e anche qui, con una delle leggi più scellerate, le avete umiliate politicamente ed economicamente paventandone la chiusura, cosa che non è avvenuta e mai avverrà. Signor Presidente, sono arrivato in Senato e abbiamo iniziato a discutere sulla chiusura del Senato stesso; poi ho frequentato un po' la Regione e con questa riforma avete tentato di svuotarne le competenze. Signor Presidente, l'altra sera sono stato al locale di un mio amico e non le dico dove aveva le mani quando mi ha servito al tavolo. Avrà pensato: «Questo porta un po' di sfortuna; mica mi farà chiudere il ristorante? In tutti i posti in cui è andato hanno chiuso». Al ristoratore, che è mio amico, ho detto di non preoccuparsi perché non sono io che porto disgrazia. Qualcuno ha anche detto che «un uomo senza storia è un uomo che non ha futuro». Vediamo da dove arrivano tutte queste sfortune. Tutto nasce dal patto del Nazareno, luogo dove Renzi e Berlusconi si sono incontrati e accordati per una storica riforma delle istituzioni, una sorta di accordo-testamento da lasciare in dote ai nostri figli. Mai luogo fu meno adatto. Ricordo, per gli amanti della storia, che quel palazzo, attuale sede del PD, si chiama così perché nel 1622 vi morì il cardinale Michelangelo Tonti, detto - appunto - il Nazareno. Questo cardinale nel 1609 si fece rilasciare dall'arcivescovo Paolo V un testamento - una facultas testandi - per poter disporre a proprio piacimento delle sue immense ricchezze, che altrimenti sarebbero state utilizzate per costruire il collegio del Nazareno. Quel testamento provocò guerre giudiziarie che durarono oltre cinquant'anni perché il cardinale, con subdoli codicilli inseriti in punto di morte, lasciò tutto ai suoi familiari e alla sua servitù. Quindi, colleghi, il testamento Renzi-Berlusconi non poteva avere luogo peggiore per essere redatto: un luogo sicuramente malaugurante. La sola differenza è che noi non avremo cinquant'anni di tempo per opporci, ma a quanto pare solo pochi giorni, per volere del nostro Presidente del Consiglio. Certo è che l'esecutore materiale non sarà Renzi, ma saranno i componenti di questa Assemblea. Inoltre, signor Presidente, vi sono parole che in questi ultimi anni sono diventate vere e proprie idrovore capaci di risucchiare tutto. Una di queste è la parola «riformismo»: riforme necessarie, riforme urgenti, riforme chieste da Tizio, riforme utili a Caio. Bella riforma quella degli 80 euro, signor Presidente! Non penserà certamente che gli 80 euro sono finiti nei supermercati o nei negozi? Gli 80 euro sono finiti nelle urne elettorali delle sue europee. Che abbiamo contribuito, anche se solo per pochi spiccioli, alle casse delle attività commerciali che sono in profonda crisi? Gli 80 euro sono serviti per pagare le tasse di ogni tipo che voi avete messo a livello locale e che hanno raggiunto un livello e un peso insopportabile. Poi, un piccolo, ma veramente piccolo sospetto viene: perché tutto questo grandissimo dibattito sul Senato, sul Titolo V e su tutto quello che sta intorno a questa riforma? Forse perché è la palma della vittoria da sventolare in Europa, magari insieme a quelli che hanno vinto il mondiale e magari durante tutto il semestre europeo? Infatti, è molto più semplice e mediaticamente fruttuoso sventolare l'approvazione di questa riforma che parlare di altre becere questioni. Penso, ad esempio, al fatto che il debito pubblico è schizzato a cifre enormi, alla mancanza di lavoro, alla disoccupazione giovanile, alla questione degli esodati e a quella degli immobili pubblici allo sfascio, alla sudditanza a un'Europa matrigna e ad un euro che opprime l'economia. Vogliamo parlare del primo, del secondo e del terzo provvedimento cosiddetto svuota carceri, dell'indulto, dell'amnistia, della crescita o, meglio ancora, della non crescita, del PIL negativo o, quando va bene, di un PIL vicino allo zero, dell'immigrazione? Al riguardo, signor Presidente, complimenti per quello che sta succedendo nel Sud del Paese: vi sono scontri che lasciano molto perplessi anche soggetti come noi che, sotto l'aspetto dell'immigrazione, hanno sempre battuto i pugni sul tavolo. Perché non ricordare la mancanza di un piano industriale serio, di una strategia industriale seria, di un piano energetico per il Paese? E la politica estera? A proposito, signor Presidente: ma che ne è dei marò? Mettiamoli in Costituzione; mettiamo in Costituzione che, quando accadono questi eventi, il Governo si deve impegnare per riportare a casa i suoi figli e non li deve abbandonare per anni al loro destino.
2014-07-17	LN	BisinellaPatrizia	Diciamolo: solo garanzia di posti e di poltrone vi interessa, nessun impegno concreto invece per la creazione di nuovi posti di lavoro. Eppure, è questa la vera emergenza, visti tutti i dati, anche di oggi, che ci dicono che la disoccupazione giovanile è al 46 per cento, mentre quella generale è al 13 per cento. Un milione di posti di lavoro, oltre la metà dei quali nel lavoro dipendente, e soprattutto nel lavoro autonomo, è sparito nei sei anni di crisi tra il 2008 e il 2013.
2014-07-17	LN	BisinellaPatrizia	Voglio solo ricordare la situazione in cui versa il Paese, per richiamare un po' l'attenzione sui temi che stanno davvero a cuore ai cittadini e a noi della Lega Nord. Siamo in uno dei momenti di maggiore difficoltà: basti pensare ai 9 milioni di italiani che non hanno lavoro, sono cassaintegrati o hanno un lavoro insufficiente al proprio sostentamento. Insieme ai loro famigliari sono la maggioranza della popolazione. Non abbiamo mai avuto negli ultimi decenni un disagio sociale così ampio. Siamo vicini al collasso sociale ed economico e tutti gli indicatori segnalano lo stato di allarme: la produzione industriale a picco, la disoccupazione crescente, recessione e deflazione, con oltre 6 milioni di poveri, debito pubblico al massimo, deficit reale oltre il 3 per cento. Le imprese stanno soffocando tra un fisco sempre più esoso e una burocrazia sempre più inefficiente. La leva del credito è bloccata e vi sono montagne di mutui in sofferenza, consumi ancora in discesa, malgrado la finta degli 80 euro in busta paga, e questa Europa di burocrati, che - come sempre - non risponde ad alcun appello. Occorre cambiare registro, signori del Governo, per cambiare Paese, innescare fiducia e crescita e servono vere riforme per ridare competitività al sistema Italia: fisco, burocrazia, pubblica amministrazione e giustizia civile.
2014-07-22	M5S	MoroneseVilma	Ritorniamo ai costi della Camera dei deputati. Forse non tutti conoscono le cifre, i numeri: ebbene le retribuzioni del personale della Camera ammontano annualmente a circa 238 milioni di euro. Il che vuol dire che ciascun addetto alla Camera, dal barbiere, all'autista, al commesso e così via, ha uno stipendio medio annuo lordo di circa 150.000 euro, ovvero 10.000 euro al mese, per 15 mensilità. Siamo rappresentanti di un Paese in cui la disoccupazione giovanile ha raggiunto circa il 43 per cento e voi, invece, vi rifiutate di tagliare i vostri stipendi. Gli italiani possono fare la fame, mentre voi avete la sfacciataggine di dire che 15.000 al mese non vi bastano. In fondo non sarebbe cosi complicato da fare: noi lo facciamo sin dal primo giorno e non abbiamo avuto bisogno di un'apposita legge, basta infatti semplicemente fare un bonifico e restituire il 50 per cento dell'indennità. Noi stiamo ancora aspettando, dopo quindici mesi, che voi facciate altrettanto. Ministro Boschi - che non c'è - e voi tutti colleghi, se volete dare un segnale al Paese, allora cominciate con il mettere mano alle vostre tasche.
2014-07-29	M5S	MoroneseVilma	Signor Presidente, proverò a svolgere questa dichiarazione di voto nonostante permangano tuttora i dubbi espressi dal collega Crimi, dato che alla sua richiesta di spiegazione non è stata data risposta. Dovendo fare una dichiarazione di voto sul complesso dell'emendamento, ci provo lo stesso. Si tratta di un emendamento che ho sottoscritto, presentato dalla collega De Petris, sul quale dichiaro un voto favorevole, in quanto il testo della riforma costituzionale presentata dal Governo e poi successivamente modificato dalla Commissione ha lasciato inalterato il numero dei deputati eleggibili alla Camera che, ricordo, sono seicentotrenta per la circoscrizione Italia e dodici per la circoscrizione Estero. L'aumento dei membri della Camera fu posteriore alla Seconda guerra mondiale e fu giustificato dal fatto che la popolazione fosse incrementata e pertanto vi era la necessità di allargare la platea dei rappresentanti. Secondo questo ragionamento, matematicamente condivisibile, potremmo passare addirittura, aumentando il numero dei componenti della Camera, a 750 o addirittura 800 deputati. In questo senso il progetto di riforma del Governo non prevede alcuna riduzione, pur avendo sbandierato sempre e a gran voce, a reti unificate, la necessità di ridurre i costi, cosa che il Governo vorrebbe attuare esclusivamente mediante la riduzione del numero dei senatori di ben duecentoquindici. Al fine di non svuotare il Senato della Repubblica delle sue prerogative, con questo emendamento si propone una riduzione dei costi più equilibrata, da effettuarsi mediante corrispondente riduzione del numero sia dei deputati sia dei senatori. In particolare, al comma 5 si porta il numero dei senatori a centocinquanta per la circoscrizione Italia e tre per la circoscrizione Estero, mentre al comma 4 si divide il numero degli abitanti per 294 rispetto ai 618 previsti per la circoscrizione Italia. Si tratta di una riduzione che produrrebbe per le casse dello Stato un risparmio notevole sui costi della politica e più equilibrato, un risparmio dovuto oltre che alla diminuzione del numero dei parlamentari di Camera e Senato anche alla riduzione della spesa relativa a tutto quello che gira intorno al lavoro delle due Camere. Già in sede di discussione di un altro emendamento feci riferimento ad un sondaggio della IPSOS del 15 e 16 luglio di quest'anno, dal quale è risultato anzitutto che un italiano su cinque non condivide questa riforma e, nel contempo, viene registrato un consenso dei cittadini riguardo al taglio dei costi della politica. Allora, se il vostro intento è davvero di fare ciò che gli italiani chiedono, dovremmo comunque chiedere a loro ciò che effettivamente ritengono più opportuno. Detto ciò, ricordiamo che i costi della Camera sono veramente esorbitanti. Proprio in queste giornate si è discusso di tali temi alla Camera. Voglio ricordare alcuni numeri: annualmente, ammonta a circa 238 milioni di euro il costo delle retribuzioni del personale della Camera. Risultano addirittura cento funzionari che prendono uno stipendio al di sopra dei 100.000 euro l'anno, suddiviso per quindici mensilità. In un Paese come il nostro, dove la disoccupazione giovanile ha raggiunto ormai il 43 per cento, ritengo assurdo che vi siano delle retribuzioni eccessive e che non si metta mano alla riduzione delle retribuzioni dei parlamentari stessi, che dovrebbero prendere esempio da quello che fanno i deputati e i senatori del Movimento 5 Stelle, i quali fin dal primo giorno si sono ridotti del 50 per cento il proprio stipendio
2014-08-01	PD	GattiMariaGrazia	La ringrazio molto, signora Presidente, per l'attenzione. Stavo dicendo che da una parte ci sono le leggi regionali che sono tutte con un segno maggioritario molto marcato e le cui modifiche che in questi giorni vengono rappresentate non cambiano un elemento fondamentale. Nella composizione dei Consigli avremo delle forze presenti in modo massiccio che possono condizionare la rappresentanza al Senato. C'è poi la parte relativa alla presenza dei sindaci. Signora Presidente, mi lasci dire che un sindaco eletto dai consiglieri regionali è una cosa veramente molto bizzarra. Spero si trovi una soluzione di tipo diverso. C'è quindi bisogno di mantenere le diverse sensibilità e le diverse rappresentanze. Non possiamo pensare a un Senato che veda la presenza solo delle forze più consistenti, perché alleanze interne nei Consigli possono determinare situazioni del genere; e c'è il problema di rappresentare direttamente i cittadini, e le diverse sensibilità politiche. Arrivo alla questione della rappresentanza di genere, anzi, signora Presidente, alla parità di genere. Io, come molte donne di questa Assemblea, ho votato con piacere a favore dell'emendamento a sua prima firma relativo alla necessità di un riequilibrio di genere nelle leggi elettorali per l'elezione di Camera e Senato. Però sono però assolutamente consapevole di due elementi: con l'attuale situazione delle legge regionali e della composizione dei Consigli regionali - come ricordava la senatrice D'Adda - sarà molto difficile pensare ad un riequilibrio di genere. Signora Presidente,sia nell'emendamento a prima firma del senatore Chiti, sia nell'emendamento 2.1500, a mia prima firma, non si parla però di riequilibrio, bensì di parità: questo è un concetto diverso. Vorrei dire due cose: la prima è che stiamo facendo una riforma costituzionale e dunque stiamo segnalando quali saranno le caratteristiche nel nostro Paese nei prossimi anni. Stiamo procedendo ad una forma di ammodernamento della norma costituzionale e dunque ritengo che dovrebbe essere presente, in Costituzione, il concetto di parità. Sappiamo bene, signora Presidente - e lei lo sa almeno quanto me - quanto sia stato difficile il processo di avanzamento della cultura legislativa da questo punto di vista, quante volte la Corte costituzionale si è espressa contrariamente a certe leggi elettorali regionali, affinché prevedessero il riequilibrio di genere, e abbiamo dovuto anche modificare l'articolo 51 della Costituzione. Ebbene, oggi che stiamo modificando la Costituzione a mio avviso va inserito il concetto di parità, che è diverso da quello di riequilibrio, perché con la parità si considera la rappresentanza nelle assemblee elettive come un diritto umano di donne e uomini, nella democrazia del nostro Paese: questo è un concetto fondamentale in Europa. Un altro elemento presente nell'elaborazione delle donne europee e anche in quelli dei Governi, ad esempio nel Nord Europa, è la previsione di una soglia critica nella presenza di donne all'interno degli organismi elettivi per riuscire a segnalare e ad assumere politiche coerenti con la presenza di genere. Signora Presidente, mi lasci dire che nel nostro Paese questa soglia critica sarebbe necessaria. Se ci fosse una soglia critica, che in Europa è stata individuata in una presenza superiore al 40 per cento di donne all'interno delle Assemblee elettive e di rappresentanza, non saremmo nella condizione in cui siamo ora, in cui le donne pensionate ricevono una pensione che è pari a circa la metà di quella percepita dagli uomini e in cui ci sono dei tassi di disoccupazione femminile così alti. Signora Presidente, nessuno si è scandalizzato o ha posto problemi di spendig review quando si è trattato di salvare le pensioni di molti uomini. Tutti stanno discutendo di "quota 96", in questo momento, perché si tratta di insegnanti, che in questo Paese sono soprattutto donne. E allora la spending review si può fare solo sulle pensioni delle donne, che già tanto hanno pagato, perché le ultime riforme pensionistiche hanno sì avuto un grande tratto di genere, ma contro le donne di questo Paese!
2014-08-06	LN	TosatoPaolo	Signor Presidente, intervengo a sostegno dell'emendamento della Lega Nord per il riconoscimento dello Statuto speciale alla Regione Veneto, che si trova tra due Regioni a Statuto speciale: anche noi vogliamo la nostra autonomia, riteniamo di averne diritto. La richiesta parte da un dato di fatto molto semplice e incontestabile: lo Stato, con le sue tasse, sta distruggendo la nostra economia, portando solo miseria, disoccupazione e disperazione tra la nostra gente. Noi non vogliamo e non possiamo permettere questo inesorabile declino, di cui i veneti non hanno colpe e non hanno responsabilità. A tutti coloro che voteranno contro il riconoscimento dello Statuto speciale per il Veneto intendo dire una cosa sola: noi ci batteremo sempre per la libertà della nostra gente, oggi da senatori, domani da liberi cittadini e vedremo chi mollerà per primo, voi o noi, la frusta o la schiena.
2014-08-08	M5S	PetrocelliVitoRosario	Il tasso di disoccupazione giovanile oggi è del 43,7 per cento, il più alto degli ultimi dieci anni, ma i provvedimenti sul lavoro sono chiusi in un cassetto, rinviati a settembre, perché in questo momento è più importante twittare sulla riforma del Senato, un Senato senza più poteri ma con gli stessi costi di sempre. Renzi, hai fallito!
2014-08-08	PD	ZandaLuigi	Dobbiamo passare dalla recessione allo sviluppo e battere la disoccupazione. Ma non lo potremo mai fare se non saremo capaci di difendere la nostra democrazia e, insieme, renderla più efficiente, se non ci doteremo di una macchina pubblica in grado di competere sul piano internazionale.
2014-09-16	FI	RomaniPaolo	Oggi, però, siamo di fronte ad eventi di tale drammaticità che non possiamo limitarci a definire il periodo entro il quale vanno adottati provvedimenti o definite proposte. Signor Presidente del Consiglio, siamo tornati al tasso di deflazione del 1959, agli investimenti in edilizia del 1967, alla compravendita di case del 1985, alla produzione industriale del 1986, al tasso di disoccupazione del 1998. Invece di andare avanti stiamo tornando indietro di venti-trent'anni.
2014-09-16	LN	BisinellaPatrizia	Cosa significa tutto questo, colleghi? Siamo vicini ormai ad un collasso economico e sociale. Tutti gli indicatori segnano un passo negativo. Vorrei ricordarne alcuni; la produzione industriale a picco, la disoccupazione crescente, il terzo anno consecutivo di recessione, i sei milioni di poveri, un debito pubblico al massimo e un deficit reale che è ben oltre il 3 per cento. Le imprese, di cui lei parlava, soffocano per un fisco sempre più esoso e una burocrazia che è sempre più inefficiente. Sul fronte della lotta alla burocrazia eccessiva in questo Paese non abbiamo visto nulla in questi anni e nulla in questi mesi in cui lei è al Governo. La leva del credito è bloccata, ci sono montagne di mutui in sofferenza e lei di cosa ci parla sempre con roboanti annunci e proclami? Ci parla degli 80 euro in busta paga, che - le ricordo - non sono serviti ad aumentare i consumi perché sono ampiamente compensati da tutte quelle tasse in più che i cittadini devono pagare.
2014-09-16	LN	BisinellaPatrizia	Da quando lei si è insediato - e, vale sempre la pena ricordarlo, non tramite un passaggio legittimo di democrazia partecipata, non tramite l'elezione dei cittadini, ma con una scelta fatta dalla segreteria del suo partito che ha defenestrato il precedente Premier - di fronte a quanto abbiamo visto essere stato messo in campo finora, sulla lotta alla disoccupazione non abbiamo visto nulla. Non abbiamo visto nulla sul fronte dell'aiuto alla ripresa economica, sul fronte dell'aiuto alle imprese, del taglio delle tasse e del cuneo fiscale. L'unico modo per liberare risorse - e noi della Lega Nord lo diciamo sempre - è aggredire in maniera drastica la spesa pubblica improduttiva, quelle sacche di sprechi e inefficienze, presenti in molti settori, che servirebbero a liberare risorse da distribuire subito alle imprese, alle famiglie: soldi in tasca alla gente che così potrebbe davvero incentivare i consumi e favorire la domanda interna. In quest'Aula lei ha affermato che gli elementi principali della sua azione di Governo, basata su cinque punti, sono la riforma costituzionale e la riforma della legge elettorale. Ma guardi che i cittadini non mangiano con la riforma della legge elettorale!
2014-09-23	LN	ComaroliSilvanaAndreina	Inoltre, signora Presidente, non ci sono più investimenti nei Comuni perché, oltre ai minori trasferimenti, questo Governo ha impedito a chi ha delle provviste proprie, perché ha fatto effettivamente una seria spending review e un'oculata gestione della spesa, di poter fare degli investimenti, perché i sindaci non possono utilizzare le loro risorse per il Patto di stabilità che voi non volete andare a contrattare in Europa. Una spending review, quella che voi usate per coprire tutto, per coprire l'inverosimile, salvo poi capire che non è ancora partita e, a detta anche di esponenti della sinistra, come l'onorevole Fassina, non partirà. I tagli agli enti locali - purtroppo - sono le uniche certezze che questa maggioranza produce. Qui a Roma si continuano a coprire tutti i vostri provvedimenti con fondi che non hanno adeguate relazioni tecniche, attraverso il ricorso a riduzioni lineari delle dotazioni di bilancio, che rendono insostenibili le stesse clausole di invarianza di provvedimenti precedenti. Continuate a utilizzare dotazioni in conto capitale per coprire oneri correnti. Lo Stato impiega coperture derivanti dall'utilizzo di risorse provenienti da impulsi dell'economia senza una dimostrazione adeguata delle reali entrate derivanti dalle stesse. Signora Presidente, questo rendiconto e questo assestamento certificano ciò che la Lega Nord dice da sempre: la colpa di questo stato di crisi del Paese è sostanzialmente il centralismo, che non vuole cambiare, che vuol far sopportare il peso della crisi sostanzialmente agli enti locali, alle Regioni, ai cittadini, attraverso un aumento indiretto delle imposte. Andate a vedere come aumentano le entrate extratributarie, mentre l'ingorda macchina burocratica non smette di consumare ricchezza, proprio a scapito della produttività, delle imprese e degli investimenti. A proposito, andate a leggervi la relazione della Corte dei conti dove troverete interessanti osservazioni. La Corte dei conti dice che l'esame ha confermato la presenza di una serie di elementi contabili incongrui; vi sono discordanze tra conto consuntivo e conti periodici definitivi; l'importo dei residui è diverso da quello che dovrebbe risultare dai residui iniziali; si segnalano inoltre voci di spesa non regolari e in contrasto con gli equilibri di bilancio, e così via. Ora, provate voi a vedere cosa succerebbe in un'azienda dove la Guardia di finanza rilevasse le sopracitate irregolarità; o nel vostro Comune: chiedete al vostro sindaco cosa gli succederebbe se la Corte dei conti gli facesse le medesime osservazioni. Lascio a voi la risposta! Signora Presidente, quanto detto dimostra le politiche di questo Governo. Tutte iniziative legislative che ci fanno diventare fanalino di coda dell'Europa e il dato del PIL, che è in calo, certifica appunto questa sintesi. Non avete voluto perseguire la strada delle autonomie locali, quindi ci ritroviamo in una situazione ingolfata, un Paese che è fermo su se stesso, che è imballato su alchimie finanziarie ed economiche che portano esclusivamente povertà, recessione e disoccupazione; e ripeto, non siamo noi della Lega Nord a dire questo, sono i dati che lo certificano. Quindi, proprio questi numeri evidenziano che la responsabilità è squisitamente di questo Governo, perché i trimestri in cui il PIL cala sono i vostri trimestri, non sono di certo i nostri.
2014-09-23	M5S	LezziBarbara	Dovremmo fare in modo di avere una classe politica seria che, quando vara le leggi di stabilità, eviti il marchettificio - com'è stato fatto lo scorso anno dal Parlamento, che ha generato quasi un miliardo di marchette - ed abbia finalmente l'autorevolezza di far intendere all'Europa che il sistema costruito attraverso i trattati, quali il fiscal compact, serve solo a decretare la fine del progetto europeo. Per fare questo - l'ho detto - il processo richiede tempo e i vincoli europei, che impongono avanzi primari consistenti, sono ottenibili solo con la spremitura di famiglie ed imprese, che però stiamo prosciugando, mentre si sono prodotte solo maggiore disoccupazione, contrazione del PIL e aumento del debito pubblico. Si deve accelerare questo processo. L'economia italiana ha bisogno subito di fiato, di aria ed allora è indispensabile un taglio netto delle aliquote fiscali a famiglie ed imprese che, nell'immediato, potrebbe provocare anche una flessione delle entrate tributarie, ma che nel medio periodo, avendo il settore privato la disponibilità di maggiori risorse, genererebbe maggiori investimenti, con conseguente maggiore occupazione e, quindi, aumento della domanda di beni e servizi. Si cambia la logica e si punta decisamente alla crescita del PIL, con il relativo aumento delle entrate tributarie, senza spremere i cittadini, ma intervenendo sulla produzione. L'Europa e la BCE avrebbero un ruolo fondamentale che non si dovrebbe limitare alla mera concessione di flessibilità rispetto a quanto già previsto dai vincoli europei e che, nella migliore delle ipotesi, ci condannerebbe ai ben noti «zero virgola», ma dovrebbe agevolare una reale cambio di rotta. L'Europa dovrebbe prendere atto del fallimento della politica dell'austerità e la BCE avrebbe così il via libera per proteggere i debiti sovrani, acquistando direttamente titoli di Stato, bypassando il sistema bancario, che in questi anni ha preferito lucrare sui prestiti ricevuti dalla stessa BCE e non li ha immessi nell'economia reale. Contestualmente, la sola preoccupazione della BCE dovrebbe essere quella di fare arrivare a famiglie ed imprese la liquidità necessaria per rendere virtuoso il ciclo economico. Per fare questo non può prescindere da un vincolo stringente, che preveda sanzioni pesantissime al sistema bancario, qualora questo non destinasse la liquidità che sta per ricevere al mondo produttivo. Infine, non si deve ulteriormente rinviare l'adozione degli eurobond che, a differenza di quanto previsto dal fondo di redenzione, garantisca tutto il debito sovrano e non solo una parte. Questo non vuol dire che gli Stati non debbano adempiere ai propri impegni ma, come enunciato nel Libro verde di Bruxelles - non solo dal Movimento 5 Stelle - significherebbe non dare spazio a speculazioni suggerite dagli umori degli investitori che impongono ai Governi le politiche economiche. Se non si mette insieme una serie di azioni mirate, con questi numeri e gli «zero virgola» non ne usciremo mai. Lo diciamo da tempo e siamo qui inascoltati da tempo. Speriamo che veramente ora si voglia cambiare rotta: abbiamo il semestre europeo che è stato completamente sciupato dagli annunci e dalle pagliacciate. Ponete subito un rimedio!
2014-09-23	M5S	MangiliGiovanna	Se da un canto sono stati registrati effetti positivi, quali la stabilità del rapporto deficit -PIL, il livello dell'avanzo primario, la diminuzione degli interessi sul debito e la riduzione della spesa della pubblica amministrazione; dall'altro canto sono stati riscontrati effetti di segno opposto, quali il calo delle entrate tributarie, l'incremento delle uscite primarie correnti, la riduzione della spesa in conto capitale e, infine, l'aumento del rapporto debito-PIL. Se dal rendiconto statale emerge che l'efficacia del percorso di risanamento intrapreso dall'Italia per tutelare i propri conti è testimoniata dall'entità dell'avanzo primario, il cui livello in percentuale di PIL è stato superiore a quello fatto registrare in media dai Paesi dell'Unione europea, come mai l'Organizzazione per la cooperazione e lo sviluppo economico ha tagliato drasticamente le stime di crescita, per cui l'Italia chiuderà il 2014 con un PIL in contrazione dello 0,4 per cento e sarà l'unico Paese del G7 con il segno meno? Le rigorose manovre di correzione dei conti pubblici e i ripetuti interventi di riduzione della spesa non hanno sicuramente provocato miglioramenti sul versante dell'economia. Tali circostanze sono state, tra l'altro, evidenziate nel bollettino della Banca di Italia. Il Governatore ha, infatti, osservato che i costi congiunti della recessione e di politiche di bilancio restrittive sono stati elevati. Lo stato dell'economia resta fragile in particolare nel mondo del lavoro. Queste politiche hanno provocato la contrazione della produzione industriale di un quarto, la perdita di un milione di posti di lavoro negli ultimi sette anni ed il tasso di disoccupazione oltre il 12 per cento. È significativo il dato relativo al minor gettito legato alle imposte indirette (pari al 3,6 per cento), con particolare riferimento all'IVA, visto anche che la dinamica dei consumi è stata meno favorevole di quanto previsto. Questo riferimento lascia perplessi, soprattutto se si considera che, a fronte di una simile situazione che non promette bene per le casse dello Stato, il Governo rincara la dose. Infatti, il Governo ha rifinanziato il programma di riarmo navale, ovvero il programma di cooperazione internazionale italo-francese FREMM, che appunto prevede, per l'Italia, l'acquisizione di 10 fregate multimissione. Allo stato attuale sono state finanziate le prime otto fregate, con un'opzione per le restanti due fregate da confermare entro la primavera del 2015. Questo è un semplice esempio per far comprendere come, seppur si abbia contezza dei minori introiti avuti a causa dell'inflessione delle imposte indirette, le finanze dello Stato subiscano ancora peggioramenti. Ha ragione la Corte dei conti quando dice che l'azione innovatrice che dovrebbe innescare un processo di crescita economica è rimasta confinata alle riforme dell'impianto istituzionale e costituzionale, attuate con soluzioni politiche difficilmente comprensibili dall'opinione pubblica e senza effetti diretti sul sistema economico produttivo nazionale. Purtroppo, la debole aspettativa di crescita è presto tradita dalla mancanza di veri interventi di tipo strutturale che dovrebbero riattivare la capacità produttiva, stimolare i consumi e produrre l'effetto di una redistribuzione del reddito nazionale in favore di imprese e lavoratori, agendo sulle grandezze reali e non su quelle finanziarie. Sicuramente, fra gli interventi vi è pure quello volto ad attrarre nuovi investimenti. Come segnalato dalla Corte dei conti, lo Stato dovrebbe impegnare le proprie energie - chiaramente finanziarie - in particolari settori. Tra questi sicuramente si segnalano istruzione, ovvero cultura, ricerca e lavoro; ambiente; beni culturali, ovvero turismo e, quindi, ricchezza per il Paese. In tali aree tematiche, in particolare nel 2013, sono stati registrati stanziamenti alquanto esigui e in netta diminuzione rispetto all'anno precedente. Ma di questo noi tutti siamo al corrente, visto che i provvedimenti emanati da questo Esecutivo, e da quello che lo ha preceduto, sono stati esaminati e discussi in quest'Aula. Citando l'istruzione, si può evidenziare come le somme ad oggi stanziate per la ricerca e l'innovazione dovrebbero permettere il raggiungimento dell'1,53 per cento del PIL nel 2020, laddove l'obiettivo comunitario è invece del 3 per cento. Per questo settore, in cui si annunciano strategie di rilancio, necessità quali il miglioramento della qualità dell'insegnamento, la modernizzazione e la valorizzazione delle competenze chiave per l'apprendimento permanente sono rimaste ignorate. Tale circostanza provoca evidenti effetti di arretramento dell'Italia rispetto agli altri Paesi dell'Unione europea. Sempre a proposito di PIL, concludo con una prospettiva che non sarà entusiasmante ma, al contrario, rimette in circolo una forte delusione. Il grosso problema rimane essere la riduzione dello stock di debito pubblico, ma la vera notizia, la più triste in assoluto che mette sul tavolo sempre la Corte dei conti, è la seguente: «Per la riduzione del debito, oltre alla necessaria ripresa della crescita, ad un'azione di risparmio sulla spesa pubblica e ad un avanzo primario che dovrebbe attestarsi intorno ad almeno il 5 per cento del PIL, gli analisti propongono massicce operazioni di smobilitazione del significativo patrimonio immobiliare e mobiliare pubblico, oltre a forme di cartolarizzazione sostanziale, con un programma di privatizzazione delle aziende pubbliche». Questa triste verità è forse quella che un italiano non vuole ascoltare, ma che forse subirà nel giro di poco tempo. In tempi di crisi come quelli che stiamo vivendo, in cui le politiche economiche hanno perso il contatto con le dinamiche sociali, questa forma di democrazia sembra essere bloccata. Per questo servono scelte coraggiose in difesa dei deboli, delle famiglie e delle imprese che reggono il sistema sociale e servono anche scelte forti, volte al contrasto del grave fenomeno della corruzione. Questo fenomeno, al pari dell'evasione fiscale, dell'economia sommersa e della criminalità organizzata, condiziona gravemente l'economia del nostro Paese e lo sviluppo e provoca l'effetto deterrente di respingere gli investimenti delle imprese straniere. Sarebbe auspicabile, pertanto, una seria riflessione sui contesti che la favoriscono e sull'efficacia dei rimedi che sino ad ora sono stati utilizzati. È vero che la corruzione è agevolata dall'eccesso di leggi che causa la moltiplicazione delle competenze e delle responsabilità ed aumenta la non trasparenza dei procedimenti amministrativi decisionali. È vero che le norme vanno semplificate ed i centri decisionali ridotti, ma ciò non deve giustificare la soppressione di regole e controlli, così come - sappiamo - si è verificato in occasione di Expo Milano 2015. Concludo, pertanto, confidando vivamente nel buon senso di tutti nel voler approntare le migliori norme volte a combattere questo fenomeno illecito, per far trarre i giusti benefici al bilancio dello Stato e a tutta la collettività.
2014-09-24	LN	TosatoPaolo	svolto nelle fabbriche e dove sempre un maggiore numero di persone è costretto a chiudere la propria attività, a lasciare a casa i propri dipendenti; è costretto a vivere di cassa integrazione, fintanto che sarà erogata, e a cercare continuamente occupazioni che non si trovano. E questo avviene non perché è venuta meno la capacità di lavorare della nostra gente, ma esclusivamente perché lo Stato è vorace e non ha intenzione di ridurre i propri costi e, pur di sopravvivere e di mantenere se stesso senza limare, limitare, ridurre e tagliare, è disposto a chiedere sempre più risorse e a fare deserto nell'ambito di quello che è stato uno dei tessuti produttivi più importanti al mondo, ormai in continuo declino. I numeri lo dicono e portano tutti nella direzione dei fallimenti, delle chiusure e della disoccupazione.
2014-09-30	LN	ConsiglioNunziante	Signor Presidente, abbiamo aspettato quindici giorni l'informativa del Ministro. La disoccupazione resta elevatissima. La recessione continua a mordere, le imprese chiudono e di crescita nemmeno l'ombra. Adesso si parla di aumentare l'IVA dal 22 al 23 per cento, e dal 4 al 10 per cento per quella agevolata. Abbiamo una produzione industriale al -17,5 per cento e una disoccupazione al 13-14 per cento, con quella giovanile che sfiora il 50 per cento. Di questo embargo non avevamo proprio bisogno. Signor Presidente, ricordo che l'ultima volta che il Presidente del Consiglio è stato in Senato ha detto che abbiamo mille giorni per fare tutto quanto ha promesso. Io penso, invece, che avremo mille giorni di crisi economica, di mancata crescita, di disoccupazione; avremo ancora mille giorni in cui non si prenderà una posizione forte su un piano industriale, e mille giorni in cui non si attuerà un piano di strategia energetica; mille giorni in cui non si farà nulla per l'immigrazione e né si farà qualcosa per i giovani e per i pensionati Mille giorni in cui, però, signor Presidente e signora Ministra, avremo la possibilità di confrontarci sui referendum da noi presentati, avremo la possibilità di portare il Veneto a referendum per l'indipendenza, mille giorni in cui le daremo anche consulenze gratuite, mille giorni in cui sentirà il nostro fiato sul collo.
2014-10-01	M5S	BlundoRosettaEnza	La discussione sull'articolo 18 dello Statuto dei lavoratori sviluppatasi nelle ultime settimane, sia nel mondo politico che sui giornali (dove vi piace molto svilupparla), è fuorviante rispetto al tema che dovrebbe essere al centro del dibattito politico e soprattutto dell'azione del Governo: la necessità sempre più impellente di creare posti di lavoro a fronte di una disoccupazione che è arrivata a sfiorare il 14 per cento nel suo totale e addirittura il 45 per cento tra i giovani, per non parlare dei diciottenni.
2014-10-01	M5S	BlundoRosettaEnza	Pertanto, già si verificano fino a cinque rinnovi nell'arco di tre anni, senza che le imprese debbano specificare le cause di tali proroghe. Qualora il contratto a tutele crescenti diventasse legge - e mi dispiace che la collega Pezzopane, che tanto lo esalta, sia uscita dall'Aula - per evitare che un giovane venga prima assunto per un totale di tre anni a termine, con cinque contratti che durano sei mesi ciascuno, e che poi debba iniziare un nuovo rapporto di lavoro con il contratto a tutele crescenti, sarà necessario rimettere mano a questo primo provvedimento del Governo Renzi, a meno che non si abbia intenzione di precarizzare e flessibilizzare selvaggiamente il mercato del lavoro, intenzione che francamente già si può intuire dal tentativo di abolire l'articolo 18. È evidente, colleghi, che un mercato del lavoro di questo tipo, al di là dei proclami strumentali, sarebbe davvero di serie B, fortemente dequalificante e alienante per i lavoratori, persone che hanno quotidianamente investito sulla loro preparazione professionale e che hanno famiglie da mantenere, in modo ben diverso dalla maggior parte di coloro che da anni siedono su poltrone assai comode e che non hanno mai sperimentato cosa significa lottare per conquistare e difendere il posto di lavoro. Se si intende avere pieno rispetto dei lavoratori, l'attuale contratto a tempo determinato dovrebbe essere ridimensionato nel suo utilizzo, ed essere limitato a specifiche circostanze, come la domanda di lavoro stagionale o, al limite, l'organizzazione di manifestazioni ed eventi temporanei. Colleghi, si dovrebbe quindi evitare che un lavoratore venga sfruttato per tre anni con un contratto a tempo determinato prima di poter accedere al successivo contratto a tutele crescenti che, accompagnato dalle incertezze sulle coperture per l'eventuale sussidio unico di disoccupazione, rende sempre più complicata la programmazione della propria vita.
2014-10-01	M5S	CioffiAndrea	Scusate, ho divagato un po' e me ne scuso; torniamo al jobs act. Per chi non lo sapesse, visto che c'è gente che non è qui dentro e che magari ci ascolta da fuori, ci sono cinque deleghe nel disegno di legge in esame. I colleghi della Commissione lavoro - alcuni dei quali hanno parlato e qualcun altro parlerà - entreranno nel merito molto più di me. Quindi li voglio ringraziare per il lavoro fatto, anche perché hanno raccontato a noi del Gruppo tutti i dettagli di quanto è contenuto nel disegno di legge. Abbiamo dei gravi problemi di disoccupazione, giusto per dare qualche numero. Sono meridionale e da noi la disoccupazione è endemica, anzi la disoccupazione serve, perché è più facile acquisire consenso. Da noi la disoccupazione è endemica proprio per questo motivo, perché con la disoccupazione si acquisisce consenso: si tratta dunque di problemi antichi. E noi parliamo sempre di questo benedetto articolo 18, quando in effetti le persone tutelate da questo articolo sono ormai poche. Dicendo questo si crea una bella cortina fumogena, sebbene purtroppo le persone tutelate dall'articolo 18 siano ormai poche. Ricordiamo comunque che questo articolo prevede la tutela per i licenziamenti senza giusta causa, il che mi sembra ovvio e banale. Non mi voglio però soffermare ulteriormente su questo tema, di cui parleranno altri colleghi. Forse dovremmo ragionare su ciò che diciamo e chiederci quale sia il nostro problema. Abbiamo dei disoccupati e dunque dobbiamo creare lavoro. Sarebbe questo il punto focale della discussione, eppure ci mettiamo sempre a ragionare sul modo in cui le imprese possano più facilmente assumere i lavoratori. Forse bisogna capire invece che per creare posti di lavoro occorre avere una politica industriale. Non so da quanti anni parliamo solo a vanvera di politica industriale, senza mai entrare nel merito. Il Governo dovrebbe spiegarci la sua politica industriale, che cosa pensa, come vuole cambiare l'Italia e quale visione ha di questo Paese: se la visione è quella descritta con i 140 caratteri di un tweet, mi sembra che stiamo proprio messi male. Per scrivere una cosa del genere servirebbe forse qualche carattere in più, ma ormai siamo abituati ai tweet con cui il nostro Presidente del Consiglio ci annuncia i disegni di legge e i decreti-legge, anche se dobbiamo aspettare quindici giorni per avere il testo. Mi sembra proprio che siamo messi male! Facciamo però qualche esempio concreto, altrimenti non ci capiamo. Parliamo dei trasporti: a Berlino è stato presentato il treno ETR 1000, progettato dall'Ansaldo Breda - quindi da Finmeccanica - che si dice sia un gioiellino. Ebbene, noi vendiamo l'Ansaldo Breda e l'Ansaldo STS. Qual è dunque la nostra politica sui trasporti? Che cosa vogliamo fare per i settori che producono i mezzi di trasporto? Abbiamo una visione? Vogliamo ancora competere su questo mercato o lo lasciamo in mano ad altri Paesi? D'altra parte, abbiamo saputo che la più grande società che produce treni del mondo, quella cinese, ha fatto la bella offerta di un miliardo e mezzo di euro cash, per comprarsi Ansaldo Breda e Ansaldo STS. I cinesi hanno 4.000 miliardi di dollari di valuta estera e ci stanno comprando a pezzi. E noi che cosa andiamo a vendere? Proprio le aziende di quei settori in cui siamo bravi e potremmo competere. Ma invece di competere, che facciamo? Siamo in crisi di liquidità e vendiamo proprio queste aziende. Stiamo vendendo a pezzi l'industria italiana! E poi volete creare lavoro? Ma come accidenti lo volete creare questo lavoro? Abbiamo un'idea di come vogliamo fare? Abbiamo venduto il 40 per cento di Ansaldo Energia alla cinese Shanghai Electric. A chi abbiamo venduto Terna e Snam, per il tramite della Cassa depositi e prestiti? Alla cinese State Grid Corporation of China. Cerchiamo di capirci! Dove vogliamo andare? Qual è la strategia? Questo è ciò che riguarda i trasporti, ma possiamo parlare di ciò che è successo in un settore come quello delle energie rinnovabili: la Germania ha avuto una visione lunga e alla fine degli anni Novanta, volendo investire sul fotovoltaico, prima ha fatto ripartire l'industria che produce gli impianti e dopo ha concesso gli incentivi per installarli. Grazie a questo, la Germania è stata una bomba. Quando invece è partito il conto energia in Italia - stiamo parlando di fotovoltaico - l'85 per cento dei pannelli e degli inverter prodotti in Europa provenivano dalla Germania e dunque abbiamo comprato i prodotti dai tedeschi. Allora forse i tedeschi hanno avuto una visione più ampia? Sono stati più furbi di noi? Eppure l'Italia era leader nel settore del fotovoltaico, produceva 3,5 megawatt di picco (per chi è amante dei numeri) nel 1993, ma nel 2000 ne produceva 0,5, abbiamo abbandonato il settore. Qual è la visione di questo benedetto Paese? Penso che siamo veramente messi male e dovremmo riuscire a capire: la ministra Guidi una volta ci è venuta a parlare di acciaio, ma conosciamo un po' di numeri riguardo a questo settore? L'Italia importa 12 milioni di tonnellate di minerali di ferro e cinque milioni di rottami d'acciaio. In Italia siamo bravi in alcuni settori, ad esempio nella trasformazione degli acciai o nella fabbricazione di tubi. Siamo bravissimi a realizzare i tubi subacquei ed abbiamo una delle migliori aziende al mondo in questo campo che è la Saipem; ma la vendiamo, vogliamo vendere un altro pezzo, eppure è l'unica azienda di proprietà di una compagnia petrolifera che realizza i tubi sott'acqua, le altre due sono compagnie private non collegate. La Saipem è un'eccellenza italiana, è l'azienda che deve realizzare l'Interconnector, il gasdotto che passa sotto la Manica. Non riesco a capire se siamo in grado di avere una visione, perché il vero problema è che la visione non ce l'abbiamo. Il Governo, ad esempio nel decreto sblocca Italia, parla di perforazione petrolifera, di incremento dell'importazione di gas, quindi la visione che ci dà il Governo mi sembra da brontosauro, perché Guidi e Renzi sembrano veramente due brontosauri, nonostante la giovane età; forse Renzi potrebbe pubblicare un bel tweet con scritto: «Wilma, passami la clava», così dimostrerebbe veramente chi è. Cerchiamo di farvi capire che dobbiamo intervenire per avere una visione di questo Paese che non sia basata solo su come flessibilizzare l'offerta di lavoro, ma sull'individuazione della strada che dobbiamo intraprendere. Magari dovremmo intraprendere, come ha detto il senatore Bocchino, la strada della formazione, o un percorso sulle nanotecnologie, su tutte ciò che rappresentano il futuro. Se abbiamo questo coraggio, bene. Se non lo abbiamo, andiamocene tutti via magari diventiamo tutti tedeschi.
2014-10-01	PD	AlbanoDonatella	Egregio Presidente, onorevoli colleghi, ricordate lo spot : «Silenzio, parla Agnesi»? Bene, vorrei portare alla vostra attenzione la vicenda del pastificio Agnesi, di Imperia, marchio che dal 1824 ha diffuso nel mondo la qualità della pasta italiana e che oggi rischia di chiudere i battenti, privando il nostro Paese di un'eccellenza universalmente riconosciuta nel settore agroalimentare e il mio territorio di oltre 200 posti di lavoro, considerato il relativo indotto. Vi prego di considerare quanto questa vicenda, nell'ambito della crisi che sta investendo l'Italia, rechi un grave danno all'economia locale, già vittima della progressiva deindustrializzazione, e che registra punte di disoccupazione pari al 16,9 per cento e, in generale, un indice di povertà pari al 10,6 per cento. Imperia arriva addirittura terzultima in Italia tra le città con il più basso potere di acquisto in relazione ai salari più bassi. Non solo: si reca un grave danno anche, in generale, ai tentativi di rilancio del settore agroalimentare, proprio alle porte dell'Expo mondiale del 2015, avente come tema l'alimentazione. La paventata chiusura dello stabilimento, anticipata dalla chiusura e dallo smantellamento, avvenuto tra gennaio e febbraio di quest'anno, del relativo molino che serviva al pastificio imperiese, è stata portata recentemente sul tavolo del Ministero dello sviluppo economico (di cui vorrei ringraziare i funzionari, che, con grande dedizione e competenza, si stanno occupando della vicenda) e tornerà all'attenzione dello stesso Ministero il 16 dicembre prossimo. Chiedo pertanto a tutti voi, onorevoli colleghi, e al Governo di sostenere ogni iniziativa atta a scongiurare la perdita dei posti di lavoro di detto stabilimento. Sono convinta che con la collaborazione della proprietà - il gruppo Colussi - e delle istituzioni nazionali e locali, si possa trovare una via di uscita positiva per l'azienda e per i lavoratori. L'Italia non può continuare a perdere occasioni di sviluppo e stare a guardare l'emorragia di posti di lavoro e di capitali mentre il potere di acquisto delle nostre famiglie continua a scemare. La chiusura della Agnesi stride in modo orribile con gli sforzi del Ministero dello sviluppo economico e del Ministero delle politiche agricole e forestali per valorizzare le competenze e la capacità del settore agroalimentare, settore trainante dell'economia nazionale insieme al comparto turistico.
2014-10-01	PD	DiGiorgiRosaMaria	Secondo le previsioni OCSE il tasso di disoccupazione è cresciuto moltissimo. Tutti avete letto i dati dell'ISTAT diffusi ieri.
2014-10-01	PD	FaveroNicoletta	L'articolo 2 prevede una delega al Governo in materia di servizi per il lavoro e politiche attive. È meglio infatti intercettare la disponibilità dei lavoratori a porsi anche in un'ottica di ricollocazione nel lavoro, perché il lavoro dà dignità, quindi occorre porsi nella prospettiva di prendere in cura il lavoratore nella sua carriera lavorativa e di accompagnarlo in un percorso che lo porterà poi a ricollocarsi, con una formazione mirata e con una serie di input che vengono dati e che sono previsti. Ogni cosa, però, a suo tempo. C'è un tempo per fare la legge, c'è un tempo, con i decreti delegati, per applicarla, c'è un tempo - vicinissimo - per trovare le risorse. Non si può fare tutto insieme. Il meglio, lo ripeto, è nemico del bene. In questo caso noi vogliamo il bene, il bene dell'Italia. L'articolo 3 prevede una delega al Governo in materia di semplificazione delle procedure e degli adempimenti. Dati IPSOS-CNA ci dicono che un artigiano, che crea e dà lavoro, trascorre quarantacinque giorni del suo tempo nell'espletazione di atti burocratici, che per il 62 per cento consistono nell'adempimento di norme per l'ambiente e la sicurezza e di norme per il lavoro. Il suo dipendente, che pure deve destreggiarsi nella burocrazia, ci passa ventotto giorni, che sottrae al lavoro stesso, alla produttività e magari anche al dedicarsi alla famiglia. A questo porta la semplificazione. L'articolo 4, su cui magari tornerò in seguito, reca la delega al Governo in materia di riordino delle forme contrattuali. Ritengo poi decisiva, come segretaria della Commissione lavoro e della Commissione infortuni sul lavoro, la norma introdotta dal Governo per rendere più efficiente l'attività ispettiva attraverso un'Agenzia unica per le ispezioni del lavoro, che in tema di salute e di sicurezza supererà le attuali criticità, integrando in una sola struttura le competenze ispettive del Ministero del lavoro e delle politiche sociali, dell'INPS e dell'INAIL, e che contempla forme di coordinamento con le ASL e le Agenzie regionali per la protezione dell'ambiente. Com'è noto, ogni Regione agisce un po' per conto proprio, alcuni percorsi sono diversi e difformi, e questo crea delle criticità. Proprio in questi giorni assistiamo purtroppo ad un aumento delle morti sul lavoro, che complessivamente sono calate, è vero (del resto è calato anche il lavoro), ma non dobbiamo smettere di investire sulla sicurezza e sulla prevenzione, anche delle malattie professionali, perché garantire un ambiente di lavoro sano e sicuro è un obiettivo strategico anche della Commissione dell'Unione europea, che opera a tal fine in stretta collaborazione con gli Stati membri, le parti sociali, le altre istituzioni e gli altri organismi dell'Unione europea. Sono azioni importanti, con sfide davvero ambiziose che l'Italia deve impegnarsi ad affrontare fin da subito. Vorrei parlare anche delle tutele crescenti tanto evocate, dando un mio contributo, se possibile, ma mi limito introdurre la questione dell'articolo 18, sulla quale verte l'attuale dibattito, affrontata all'articolo 4, che non risolve i problemi dei nostri disoccupati, giovani e non. Come sappiamo, ci sono 3.000 casi l'anno di licenziamenti senza giusta causa che finiscono con il reintegro del lavoratore, mentre abbiamo 3.600.000 lavoratori che non solo non usufruiscono del diritto al reintegro ma sono sfavoriti in tutto. È il caso dei co.co.co e delle partite IVA. Per realizzare una efficace riforma del lavoro i numeri da tenere in considerazione sono altri. Se guardiamo alla popolazione con età compresa fra i 15 e i 64 anni a fine 2013 il tasso di disoccupazione italiana era fermo al 49,9 per cento, mentre quello tedesco al 72,3 per cento. È urgente discutere di tutti gli altri diritti che di fatto oggi vengono negati ai lavoratori: il diritto ad avere un lavoro dignitoso, a creare una famiglia, alla maternità, ad avere un salario equo. L'articolo 18 si applica oggi ad una minoranza rispetto ai 22,4 milioni di lavoratori italiani ufficiali, visto che i dipendenti a tempo pieno e parziale sopra la soglia dei 15 per azienda sono circa 9,4 milioni. Non c'è cosa più iniqua che dividere i cittadini fra quelli di serie A e quelli di serie B, ha detto il nostro Presidente del Consiglio, sottolineando come deve essere superato un mondo del lavoro basato sull' apartheid. È stato evocato il lavoro nero, è stato evocato questo e deve emergere. Ci sono due milioni di neet, di giovani che non studiano e non lavorano e non si sa bene cosa facciano e che o sono mantenuti grazie al welfare familiare oppure lavorano in nero, e noi sappiamo che l'emersione del lavoro nero è importante. Ecco perché è necessario sostenere questa delega, cui seguiranno i decreti delegati, come abbiamo detto. L'emergenza assoluta è l'esclusione di chi un lavoro rischia di non averlo mai. Di ciò deve discutere la buona politica e il sistema sindacale.
2014-10-01	PD	FaveroNicoletta	Nel pormi tale domanda non posso che partire da un dato, già riferito ma da ricordare: in Italia la disoccupazione giovanile ha raggiunto l'abisso del 43,3 per cento contro il 7,9 per cento registrato in Germania. Inoltre, l'85 per cento dei giovani che invece un lavoro ha trovato è privo non solo della protezione dell'articolo 18 dello Statuto del lavoratori, ma anche di qualsiasi altra tutela prevista da un contratto a tempo indeterminato. Di questo dobbiamo parlare e sono convinta che questo derby, che non è Juve-Torino o Milan-Inter o Roma-Lazio, è molto più importante. Questo derby sull'articolo 18 è lunare per me, lunare per i ragazzi della mia scuola, lunare per i nostri figli. Istituire un nuovo contratto, più conveniente per le aziende, meno oneroso fiscalmente, meno rigido, più semplice, dovrebbe essere un obbiettivo riconosciuto e condiviso da tutti e in modo particolare da chi guarda al presente e al futuro, ma non guarda al passato. Questa è un'azione di sinistra, di centro, di destra: è un'azione che vede il lavoro, vede il nostro futuro progredire. Su determinati argomenti non ci devono essere steccati, non ci devono essere ideologie, non ci devono essere dei totem. Nel Novecento il sistema imprenditoriale ha svolto un ruolo di compartecipazione, se non, in alcuni casi, di supplenza dello Stato, garantendo ammortizzatori sociali. Non mi limito a citare il caso eclatante di Olivetti. Arrivo da una terra di manifattura, Biella, e voglio citare qualcuno che non c'è più, per non fare torto a nessuno: i Rivetti avevano migliaia di lavoratori, tutelavano i lavoratori e i figli, c'erano gli asili e le scuole. Questo era il welfare aziendale, che assicurava di fatto, con lo stipendio, dalla culla alla tomba. In cambio lo Stato trasferiva alle imprese sussidi di varia natura e spesso un corridoio esclusivo nel settore di produzione. Ma quel mondo è irrimediabilmente finito, e non da oggi. Stefani Folli, su «Il Sole 24 Ore», ha ricordato come addirittura quarant'anni fa, in un'Italia inevitabilmente molto diversa da quella di oggi, fu proprio Ugo La Malfa a porre un problema che stava emergendo, ovvero quello della cittadella fortificata, in cui si erano rinchiusi i privilegiati, cioè coloro che avevano un lavoro, e dalla quale erano invece esclusi i disoccupati. Dopo la lucida analisi del leader repubblicano, la politica ha tentato altre volte, negli anni e nei decenni successivi di riformare il mercato del lavoro, come ha ricordato molto bene il relatore Sacconi in quest'Aula. Ci ha provato anche Massimo D'Alema, di cui si ricordano le parole pronunciate nel 1997, durante il congresso del PDS, che sono di incredibile attualità e che avrei voluto magari sentir pronunciare anche l'altro giorno in una nostra assemblea: «La mobilità, la flessibilità sono innanzitutto un dato della realtà» e questo «è il grande problema che si pone a noi di sinistra»; dobbiamo costruire «nuove e più flessibili reti di rappresentanza e di tutela», «se non ci mettiamo su questo terreno, rappresenteremo sempre di più soltanto un segmento del mondo del lavoro»; dobbiamo negoziare il salario e i diritti di chi sta nel lavoro nero e nel precariato, «anziché stare fuori dalle fabbriche con in mano una copia del contratto nazionale di lavoro».
2014-10-01	PD	GattiMariaGrazia	Abbiamo assolutamente bisogno di rilanciare la crescita, perché questo è l'unico modo di cui disponiamo per riattivare lo sviluppo del Paese e ridare lavoro agli italiani. In questo momento viviamo una situazione molto bizzarra, nella quale vi è una disoccupazione giovanile che ha raggiunto cifre assurde, mentre le donne sopportano una disoccupazione che ha tolto loro anche la speranza di poter concorrere alla vita dell'Italia. E se riflettiamo sulle sacche di povertà che si allargano e sulle disuguaglianze che si diffondono, scopriamo che le donne sole con figlioli sono le più povere. Cresce moltissimo la povertà infantile e giovanile, e questo non è separato dalla condizione di mancanza di lavoro delle donne.
2014-10-01	PD	GattiMariaGrazia	La fase di ristrutturazione degli ammortizzatori deve avere due corni: il primo è l'allargamento degli ammortizzatori ad una serie di figure meno tutelate. L'altro, però, deve contemplare una serie di norme che si basano sulla consapevolezza che, in questo momento, esiste uno stock di persone che stanno usufruendo degli ammortizzatori sociali, che non riescono a ritrovare lavoro e, ragionevolmente, non lo ritroveranno in tempi brevi. Queste persone non possono essere lasciate da sole ad affrontare i problemi esistenti, e l'esaurimento di una serie di forme genererà problemi. Al riguardo mi sembra interessante la norma contenuta nella prima parte della delega in materia di ammortizzatori sociali, che parla esplicitamente di come tutelare lavoratori che escono dall'ambito dei sussidi di disoccupazione senza aver ritrovato lavoro. A me sembra di capire che si parli di intervento di carattere assistenziale, di sussidio, e ciò significa che stiamo parlando di qualcosa di diverso dagli ammortizzatori sociali. Io non voglio dividere e frantumare, ma questi strumenti sono qualitativamente diversi. Noi stiamo dicendo che, quando ammortizzatori sociali classici (quelli relativi alla disoccupazione) finiscono e i lavoratori che hanno perso il lavoro non sono riusciti a ritrovarne un altro, essi entrano in concorrenza con tutti gli altri, con le persone che sono in una condizione vera di disagio sociale e con cui dovranno condividere strumenti ed interventi di assistenza, e non più gli ammortizzatori sociali. Questo punto è importante. Altro aspetto che ho apprezzato nella delega è la parte relativa alla riduzione di orario e ai contratti di solidarietà, in fase sia difensiva che propositiva. Io penso seriamente che le caratteristiche, anche demografiche, della nostra fase, e del nostro Paese in particolare, comportano la necessità di comprendere che ci sarà la necessità di dividere il lavoro che c'è. Allora, prevedere gli ammortizzatori sociali con i contratti di solidarietà da una parte, ma anche la fase attiva dei contratti di solidarietà per garantire l'ingresso di nuove figure, significa ridistribuire con la riduzione d'orario il lavoro che ci sarà (e che avrà bisogno di essere ridistribuito, perché sarà poco). Questo mi sembra un elemento importante. L'altro punto è quello relativo all'articolo 2, cioè alle politiche attive e alla riorganizzazione. Sono assolutamente convinta che dobbiamo smettere di pensare di importare modelli dei diversi Paesi, quando poi ne importiamo solo una parte rischiando di generare frantumazioni. Noi stiamo facendo una sequenza di riforme relativamente alle regole del sistema del lavoro che si sono susseguite negli ultimi anni nel nostro Paese e non sono state mai completamente portate in fondo, determinando una condizione tale per cui, in caso di delega, non sono mai stati emanati tutti i decreti e, in caso di decreti legislativi, i decreti attuativi. Questa volta, se cominciamo, dovremmo avere la capacità di arrivare in fondo. Per quel che riguarda le politiche del lavoro, sono convinta che un punto nazionale, che l'Agenzia possa avere tutta una serie di riflessi. Vi chiedo, però, semplicemente di riflettere su una questione. In questo momento, nel nostro sistema di politiche attive, sono impegnati circa 9.000 lavoratori, di cui 2.000 precari. Nel rinomato sistema tedesco, che è quello che viene sempre più citato, ci sono 90.000 addetti, di cui l'80 per cento in contatto con le persone che lavorano direttamente con chi cerca lavoro e il 10 per cento soltanto in ufficio per svolgere lavori amministrativi. Nel nostro sistema la metà degli addetti è negli uffici e fa amministrazione e soltanto poche migliaia di operatori sono impegnati. PRESIDENTE. Senatrice Gatti, la invito a concludere. GATTI (PD). Ho già finito il tempo a mia disposizione? PRESIDENTE. Lei ha segnalato un tempo, che non è però vincolante. GATTI (PD). Le chiederei allora altri cinque minuti. PRESIDENTE. Il tempo non è contingentato e, quindi, può intervenire per altri cinque minuti. GATTI (PD). La ringrazio. Questo è un punto fondamentale ed implica che le cose che definiamo ora, anche in relazione allo stato economico del nostro Paese, si realizzeranno man mano. C'è, quindi, bisogno di estrema cura. Da questo punto di vista, ricordo che sono firmataria anche di un emendamento in cui si chiede espressamente di non intervenire sulle norme relative all'articolo 4 e non siano fatti decreti legislativi relativi a tale articolo se non dopo l'emanazione dei decreti legislativi relativi all'articolo 1 e all'articolo 2. Ciò per un problema molto semplice: noi abbiamo bisogno di conoscere e sapere quali risorse ci sono per riuscire ad affrontare due punti fondamentali e molto delicati che pongono problemi di questo tipo. Voglio soffermarmi ora su un ultimo punto, per affrontare poi la questione dell'articolo 4, che è quella che ha avuto gli onori delle cronache perché sulla delega l'articolo 18 non viene nemmeno citato. Qualcuno, però, nell'interpretazione della delega ha tirato e, giocando su un'assoluta indeterminatezza, ha potuto farlo, tentando di rimettere in discussione le tutele previste dall'articolo 18. Vorrei dire due cose relativamente alla questione del lavoro femminile e alla condizione delle donne in questo Paese, un tema che mi sta a cuore. In questa delega è stato accolto in Commissione un emendamento, a mia prima firma, relativamente alle dimissioni in bianco. Le chiedo, Ministro, di predisporre una norma semplice e chiara che certifichi, però, la volontà del lavoratore. Siccome si fa riferimento al codice semplificato del lavoro, di cui ho letto una versione, non vorrei che la semplificazione fosse quella di chiedere alla lavoratrice, tre giorni dopo, la conferma delle dimissioni. Ministro, come si fa firmare un foglio, se ne possono far firmare due in bianco. Questo, quindi, non risolve e non semplifica assolutamente niente. Un altro punto, sempre relativo a questioni contenute nella delega, concerne la revisione delle questioni relative alla maternità, verificando - ad esempio - quali figure ne sono prive. Se vediamo i provvedimenti che sono stati assunti e verifichiamo i Governi che li hanno presi, notiamo che è nella tradizione dei Governi di centrosinistra l'intervento su queste materie. Siamo ora in una condizione in cui il diritto alla maternità, dal punto di vista formale, è universale. Ci sono però fondi non rifinanziati, leggi non rifinanziate e poche risorse a disposizione. La maternità non è però legata al lavoro: ci sono il lavoro privato, il lavoro autonomo e anche le regole di maternità per le donne non occupate. Bisogna, quindi, rivedere anche questo punto, considerando che il problema è la quantità di risorse che si possono prevedere. L'ultima questione è relativa all'articolo 4, che ho visto nella versione dell'emendamento presentato dal Governo. So perfettamente della discussione che si è svolta in sede politica e mi aspetto che arrivi un nuovo emendamento. Io penso che, già dalla discussione, sono venuti degli avanzamenti che non vanno trascurati. Alcuni temi su cui anche io ho presentato emendamenti non sono trattati nel documento finale della discussione che c'è stata, ma ci sono dei punti e dei temi. Io aspetto di vedere i testi, perché su una serie di questioni il testo è fondamentale e bisognerà vederne le sfumature. Io, però, vorrei continuare ad insistere perché veramente non si facesse una guerra - questa sì - con caratteristiche molto ideologiche. Signor Ministro, l'articolo 18 è stato modificato due anni fa. Io ero alla Camera e ho partecipato a quella discussione. PRESIDENTE. Collega, ora però dovrebbe concludere. GATTI (PD). Concludo, signora Presidente, dicendo che bisogna evitare che il licenziamento senza giusta causa di carattere economico diventi il cavallo di Troia per far passare una serie di licenziamenti ingiusti.
2014-10-01	PD	PezzopaneStefania	Vergognati! PEZZOPANE (PD). Non mi vergogno, colleghi. Anzi, affronto con entusiasmo e passione la discussione e la votazione di questo importante provvedimento, convinta che anche in queste ore, con il lavoro prezioso del Governo, del relatore e di tutti noi, possa ulteriormente essere migliorato. Perché credo al lavoro che possiamo fare ancora in queste ore mentre discutiamo. È stata un'importante esperienza quella svolta dalla Commissione, e mi dispiace che componenti della Commissione, che pure hanno lavorato e hanno dato il loro contributo, adesso diano della discussione e del lavoro svolto un'idea completamente artefatta, sbagliata e falsa. Francamente, le assurde e ingiuste polemiche di questi giorni stanno appannando e impoverendo un bel lavoro, iniziato il 3 aprile scorso, che ha visto coinvolte tutte le forze politiche, maggioranza e minoranza, e tutte le parti sociali. Abbiamo fatto ore e ore di ascolto e di audizioni. Ho avuto l'opportunità e la fortuna, come componente della Commissione finanze, di partecipare alla stesura e al lavoro sulla delega fiscale e, oggi, con lo stesso impegno, ho affrontato in Commissione lavoro la delega sul lavoro. Perché questa delega è altrettanto innovativa, altrettanto importante, forse persino più importante, ed ha un impianto profondamente riformatore. Ringrazio quindi il Presidente della Commissione, il Ministro, il sottosegretario Bellanova, che è stata con noi in tutte le riunioni, ascoltando e aiutando un processo di discussione. E ringrazio ancora la nostra Capogruppo, la senatrice Parente, che tanto si è dedicata a questo lavoro, e tutti i colleghi, anche quelli che oggi buttano tutto all'aria. Le aspettative sociali su questo nostro lavoro sono enormi. Siamo partiti da un decreto approvato dal Governo, già con importanti contenuti innovativi, e poi, con le audizioni, con gli emendamenti, con la discussione, con gli ordini del giorno lo abbiamo precisato e migliorato. Far apparire tutto questo impegno come una apocalittica riduzione di diritti, non solo è falso ma è anche politicamente sbagliato. E sono sicura che non porterà né successo, né consenso elettorale a chi lo sta facendo. In verità, la delega realizza una riforma di grande portata innovativa. Ma di questo non si parla, non si vuole parlare, non si entra nel merito. Si preferiscono le invettive, gli insulti, la vergogna. Si preferisce dividere chi sta qui dentro tra gente che sta tra la gente e non si sa cosa: noi siamo gente che sta tra la gente, e per questo facciamo la riforma. Se non fossimo gente che sta tra la gente, chiuderemmo un'altra volta gli occhi, le orecchie e il naso, come hanno fatto classi dirigenti del passato. È di questo che bisogna parlare: del merito e non delle assurde divisioni. Quali sono i veri ambiti in cui si muove la delega? Il primo è il riordino della disciplina degli ammortizzatori sociali. E la riforma la riordina egregiamente, come doveva essere riordinata da anni. In secondo luogo, si effettua una riforma reale dei servizi per il lavoro e le politiche attive. Certo che si deve fare l'Agenzia nazionale: vi sembra normale che con una crisi del lavoro, come quella che viviamo, e con un problema immenso, gigantesco, di incrocio tra domanda e offerta di lavoro abbiamo ancora una gestione condotta attraverso centri per l'impiego parcellizzati, senza una visione unitaria? Nel terzo ambito la riforma manda avanti e completa il processo di semplificazione degli adempimenti e delle procedure in materia di lavoro, anche utilizzando le nuove procedure informatiche e le nuove tecniche. Il quarto punto è il riordino delle forme contrattuali attualmente vigenti in materia di lavoro. Anche questo andava fatto prima. E se noi non abbiamo il coraggio di farlo neanche ora non siamo una classe dirigente degna di questo nome. Il quinto punto è il rafforzamento delle misure di sostegno alla maternità e alla conciliazione dei tempi di vita e di lavoro. Anche questo andava fatto prima. E io mi sento di dirlo perché io non sto in Parlamento da trentacinque anni, ma da poco più di un anno, e mi sento in dovere di mandare avanti questa riforma. Su questi obiettivi abbiamo fatto ulteriori precisazioni, con emendamenti e ordini del giorno, e anche dall'opposizione sono venuti suggerimenti e consigli utili. Per questo è inutile e deludente questo approccio minimalista, riduttivo della portata della delega. Come se dal 3 aprile ad oggi, si fosse lavorato a ridurre i diritti, invece di considerare la coraggiosa e importante manovra complessiva. Punte di ideologismo e faziosità insopportabili si alternano a preoccupanti sottovalutazioni del contesto sociale e delle profonde modificazioni che sono intervenute in questi anni. Nulla è come prima nel campo del lavoro. Il Partito Democratico non solo ha lavorato per mesi in Commissione lavoro, ma ha anche affrontato un confronto serrato nel suo gruppo dirigente, facendo chiarezza, anche con il voto della direzione nazionale, su quale deve essere la direzione di marcia. Il nostro obiettivo è quello di intervenire seriamente per cambiare il mercato del lavoro, che nel nostro Paese è inefficace e discriminatorio. Dobbiamo realizzare un mercato del lavoro capace di estendere diritti e tutele a quei lavoratori che oggi non le hanno. Non chiudiamo gli occhi; non guardiamo ai problemi del Paese con il torcicollo. Troppi sono abbandonati a se stessi: precari, disoccupati, sfiduciati, cassaintegrati. Ci sono lavoratori fortemente tutelati, ai limiti del corporativismo, e lavoratori senza alcuna tutela. Questo ci dovrebbe indignare! L'obiettivo quindi della delega lavoro è quello di dire al Governo le cose da fare e i tempi in cui farle attraverso i decreti attuativi, dentro uno schema di complessiva riforma del sistema. Vi sono alcuni obiettivi principali da raggiungere: estendere i diritti nei rapporti di lavoro a chi oggi non ne ha in modo adeguato e universalizzare le tutele nella disoccupazione; aumentare la produttività favorendo la mobilità dei lavoratori verso impieghi che rispondano al loro reddito e alle loro possibilità. È allora giusto e importante quello che è stato fatto. Abbiamo messo in campo strumenti nuovi e coerenti con questo obiettivo. Con la delega sta iniziando un percorso che deve rapidamente portare il Governo e il Parlamento ad atti fondamentali. Un obiettivo significativo è costruire una rete più estesa di ammortizzatori sociali con adeguate coperture, come ci si impegna con emendamenti presentati dal Partito Democratico, e realizzare ammortizzatori rivolti in particolare ai lavoratori precari, soprattutto giovani, con una garanzia del reddito per i disoccupati, proporzionale alla loro anzianità contributiva; a tal fine è ovvio che vanno individuate risorse aggiuntive nel 2015. Vi è poi la riduzione delle forme contrattuali - un passaggio fondamentale - a partire dall' unicum italiano dei co.co.pro. Dentro questo quadro si inserisce la previsione del nuovo contratto di lavoro a tempo indeterminato a tutele crescenti: tempo indeterminato e tutele crescenti al plurale. Questa è la verità: non una diminuzione di diritti, ma piuttosto un'innovazione che produrrà sicuramente effetti positivi. Nuovi contratti, tempo indeterminato, tutele al plurale e crescenti; altro che riduzione dei diritti. Pensate che un giovane preferisca un contratto così o un co.co.pro? Comportiamoci allora da gente che sta in mezzo alla gente e che sa bene che un giovane preferisce un contratto così ad un altro o a quelli a cui li abbiamo abituati. E poi nuovi servizi per l'impiego, con una dimensione nazionale attraverso l'istituzione dell'Agenzia specializzata in domanda e offerta di lavoro, che sappia agire integrando operatori pubblici, privati e terzo settore. Senza dimenticare, come abbiamo inserito nella delega, un riferimento agli attuali operatori dei centri per l'impiego che, per l'esperienza acquisita sul campo, vanno messi nelle condizioni, dentro la normativa vigente sui concorsi, di poter avere la possibilità di proseguire il loro lavoro all'interno della nuova Agenzia. E poi, ancora, una disciplina per i licenziamenti economici che sostituisca l'incertezza e la discrezionalità di un procedimento giudiziario con la chiarezza invece di un indennizzo economico certo e crescente con l'anzianità. Il reintegro va sempre mantenuto per i licenziamenti discriminatori e per quelli ingiustificati di natura disciplinare. Su questo dobbiamo raggiungere un più adeguato equilibrio, ma è proprio su questo tema - e mi avvio a concludere - che si sono scatenati i peggiori ideologismi, le rivendicazioni apocalittiche, e persino - permettetemi - nel dibattito interno del PD, rancori e vendette della brutta politica. Troviamo ancora in queste ore il miglior equilibrio possibile; lavoriamo come abbiamo fatto in Commissione, senza schemi e senza ideologie. Evitiamo crociate esagerate, che sono incomprensibili soprattutto per la gente (qui incautamente citata) e per i giovani precari e disoccupati. La delega serve al Paese, serve a chi cerca lavoro, serve a chi lo perde e ha bisogno di ammortizzatori sociali che lo reinseriscano. La delega serve anche al presidente del Consiglio Matteo Renzi, che con il suo Governo ha messo la faccia su questa riforma e ha la necessità di portarla a casa per dialogare con forza in Europa. Queste non mi sembrano questioni di poco conto; ma questioni che una classe dirigente deve saper portare a termine.
2014-10-01	PD	SpilabotteMaria	Ci dobbiamo porre delle domande, in un Paese in cui il tasso di disoccupazione è ormai al 13 per cento, in cui quella giovanile è oltre il 40, ed in alcune Regioni come la mia, o in alcune Regioni del Mezzogiorno, siamo ormai al 60 per cento. Con un tasso di occupazione storicamente tra i più bassi in Europa, abbiamo evidentemente diversi problemi legati al mondo del lavoro: l'accesso al lavoro, la sua stabilizzazione, ma anche certezza del diritto e semplificazione e soprattutto l'allargamento della base occupazionale.
2014-10-01	PD	SpilabotteMaria	Quindi, un impianto tutto nuovo di riforma del sistema del mercato del lavoro che se per i più scettici potrebbe non portare alla creazione di nuovi posti di lavoro, va sicuramente ad incidere sulla qualità di quel lavoro e a colmare i deficit di competenze e qualità investendo nel capitale umano. Stabilizzare il lavoro, estendere le tutele e sostenere il reddito non rappresentano solo strumenti di solidarietà ed equità, ma diventano parametri economici a tutti gli effetti capaci di far ripartire i consumi e la domanda. Superiamo quindi le contraddizioni del passato e costruiamo un mercato del lavoro che guardi alla sinergia tra datori di lavoro e lavoratori e non più alla loro contrapposizione. Questa purtroppo è stata una visione che in passato (ma anche oggi) ha portato a considerare la tutela del lavoro soprattutto come tutela del posto di lavoro e che conduce a trascurare un'altra cosa più importante e cioè che la tutela più sicura del lavoro avviene tramite l'efficienza del mercato del lavoro. In venti anni nel nostro Paese si sono succeduti quattro tentativi di riforma in cui non si è riusciti ad affrontare il tema nella sua complessità e a puntare all'efficientamento del sistema lavoro. Le contrapposizioni, le visioni conflittuali hanno sempre assunto un peso determinante e hanno fatto sì che l'attenzione si focalizzasse sul tema dei licenziamenti individuali e nella radicale difesa dell'articolo 18 dello Statuto dei lavoratori, impedendo alle riforme tutte di volare alto e di assumere un carattere di più ampio respiro. Se pure questa volta qualcuno ha messo in atto il tentativo di ridurre la riforma ad una disputa ideologica e di trasformarla in un derby sull'articolo 18, questa volta ha sbagliato luogo, modi e tempi. In Aula da oggi e nei prossimi giorni mi auguro si discuterà del merito dei provvedimenti, attesi da decenni, per estendere le tutele a chi non le ha e delle misure utili a semplificare l'accesso al lavoro. Questo, senatore Barozzino, non è il luogo dello sfogo ma un luogo alto di discussione, che segue ad un altrettanto alto momento di discussione che ha avuto luogo in Commissione... BAROZZINO (Misto-SEL). Sui giornali! PRESIDENTE. Senatrice Spilabotte, si rivolga all'Aula. SPILABOTTE (PD). ...nel corso dei lavori ai quali lei ha partecipato. Si parli di ammortizzatori sociali e della loro riforma, punto cruciale ed essenziale, perché estendere i sostegni economici a tutti i lavoratori che oggi non li hanno è la vera innovazione rispetto al sistema attuale. Estendere le tutele a tutti ha certo un costo: risorse che possono essere reperite tramite il riordino della CIG straordinaria e in deroga, che fino ad ora hanno rappresentato un vero e proprio buco nero nei bilanci dello Stato e che hanno assorbito innumerevoli risorse. Inoltre, l'istituzione dell'Agenzia nazionale per l'occupazione e l'allestimento dei servizi di formazione e ricollocazione su tutto il territorio faranno in modo che nessuno venga mai più lasciato solo di fronte al dramma della perdita del lavoro o alla ricerca di quel lavoro. Questa è la vera novità. Allo stesso modo, l'istituzione del contratto a tutele crescenti per i neoassunti è una buona notizia - direi un'ottima notizia - per i giovani di questo Paese, su cui grava uno dei più alti tassi di disoccupazione giovanile. Prevedere un contratto a tempo indeterminato a tutele crescenti significa anche intervenire sulle tutele di lavoratori a partire dall'articolo 18. Occorre però sottolineare che il reintegro in caso di licenziamento discriminatorio e disciplinare non è mai stato in discussione. Se non si agisce su quel contratto per farlo tornare appetibile, rischiamo di portarci dietro per i prossimi dieci anni ancora ingiustizia, inequità e sperequazione. Oggi, se guardiamo ai dati di stock, l'80 per cento dei rapporti di lavoro sono regolati tramite contratto a tempo indeterminato, ma se esaminiamo i flussi, i nuovi contratti negli ultimi anni sono solo il 15 per cento, mentre la fanno da padrone, per il 68-70 per cento, il tempo determinato, la partita IVA, le false partite IVA, i co.co.co. e i co.co.pro, che occupano milioni di lavoratori con pochi diritti e nessuna tutela, di cui fino ad oggi nessuno si è occupato e per i quali nessuno ha fatto sentire la propria voce. È una contraddizione che il disegno di legge delega tenta di risolvere e superare. Pertanto, mi auguro che questo provvedimento concluda il suo iter celermente, nella forma e nell'equilibrio che abbiamo trovato, perché io ho un'incrollabile fede nell'idea che questo Paese possa dare una prospettiva ai giovani soltanto con il contratto di lavoro a tempo indeterminato, che possa dare loro certezze e far crescere le nuove generazioni in un'idea di dignità ed autonomia. Noi, con questo provvedimento, siamo chiamati a dar loro gli strumenti necessari.
2014-10-01	LN	DivinaSergio	(ore 18,15) ( Segue DIVINA). Tenere le persone sul posto di lavoro oltre l'accettabile è uno sgarbo. Se a una persona che entra in un posto di lavoro si spiegano quali sono le regole e quella persona vi presta la sua opera, poi non gli si può dire, quando pensa di aver maturato un diritto e ha fatto dei progetti di vita, che si è cambiato idea e che il suo progetto di vita può metterlo in un cassetto perché le regole sono altre e deve rimanere a lavorare. Male! Ma è ancora peggio - in un momento di estrema difficoltà, sia globale che particolare del nostro Paese - trattenere persone sul posto di lavoro perché significa non creare nuovi posti di lavoro, non creare turnover. E quindi la disoccupazione giovanile, preoccupante qualche anno fa, oggi è diventata non allarmante, ma insostenibile, catastrofica: un giovane su due è a casa. E cosa fa? È sulle spalle di una famiglia che tra l'altro non ha più la capacità che aveva pochi anni fa di mantenere le spese e i consumi. Ma le spese in questo caso aumentano ancora. Quindi, mettiamo mano alla legge Fornero altrimenti non ne usciamo. E mi sembra sia un suggerimento velato, e neanche tanto, che la Lega vi sta dando da molto tempo, al punto che abbiamo dovuto oltrepassare voi, sordi nei confronti del problema, e sentire direttamente i cittadini italiani i quali hanno firmato (circa 700.000 firme, posso sbagliare, ma è un numero infinito di firme) per chiedere un referendum per mettere mano a questa falcidiante, disgraziatissima, sciaguratissima norma sul lavoro.
2014-10-01	LN	DivinaSergio	Peccato che sono passati più di dieci anni, ma Prodi dovrebbe venire in quest'Aula e compiere, coram populo, un atto di coscienza. Dovrebbe dire che pensavano una cosa e non si sono poi accorti dove ci hanno portato. Prodi non lo può dire, perché uno sciocco qualsiasi può dire che non poteva prevedere le conseguenze, ma un economista della sua statura sapeva esattamente dove avrebbe portato il Paese. O usciamo dall'euro o schiantiamo definitivamente, ma non lo possiamo dire perché l'euro è simpatico. Lo dicono adesso anche grandi economisti. Finalmente ci siamo spogliati dal terrore di andare contro il tabù euro. Lo dicono dei premi Nobel: va bene l'euro, ma non per economie deboli come quelle del Portogallo, dell'Italia e della Grecia. Noi stiamo - ahimè - pagando una previsione da cassandre. È brutto fare la cassandra, ma bisogna dire le cose: queste cose sono state dette, trite e ritrite, ma abbiamo sempre trovato Governi sordi oltre che grigi. Veniamo all'articolo 18 in senso più stretto. Ricordo che progetti similari non sono così nuovi, ma erano stati formulati anche dal collega Ichino che aveva trovato una soluzione molto simile. Anche la famosa lettera di intenti di Berlusconi dell'estate del 2011 riportava un testo sulla stessa falsariga. Cosa diceva quel testo? L'articolo 18 non si tocca e i lavoratori saranno garantiti, come lo sono sempre stati (in alternativa, i sindacati sarebbero saliti con i piedi sui tavoli dei confronti). I lavoratori che hanno un'occupazione non vengono minimamente toccati. Ma il problema riguarda quelli che lavorano o quelli che oggi non possono lavorare? Il problema riguarda quelli che non lavorano. Che cosa facciamo di quelli che non lavorano? Le imprese non hanno garanzie di certezza di commesse o hanno commesse a singhiozzo e, poiché l'articolo 18 è assai rigido e, una volta assunto un lavoratore, non c'è la flessibilità e l'elasticità auspicata dall'imprenditore, piuttosto che rischiare di ingolfare l'azienda di personale, che il giorno dopo magari non è più possibile mantenere, l'impresa tiene i lavoratori fuori dalla porta. Entrambi i testi dicono, in sostanza, che piuttosto che fare stare questi ragazzi dodici mesi su dodici a casa, facciamoli lavorare quattro, sei o otto mesi. Forse ciò è meglio che stare a casa dodici mesi su dodici. Questa è la sinistra che oggi è rappresentata dal Partito Democratico e porta avanti la vostra posizione, che - lo ripeto - non è identica, ma è molto vicina a quella allora immaginata: flexsecurity, o comunque garanzie che nel tempo aumentano, e una certa elasticità nelle nuove assunzioni. Assolutamente no: è un tabù non se ne parla. Il PD prese una posizione - lo possiamo dire - anche ideologica, e di comodo, perché era all'opposizione: oggi il PD al Governo deve fare altri ragionamenti. Al di là che forse anche in casa dovreste registrare qualcosa con riferimento alle posizioni che normalmente prendono i partiti, anche se dialetticamente è bello che ci siano posizioni diverse, cosa c'è stato da allora ad oggi? Cosa è cambiato? Una cosa: il tasso di maggioranza nel sangue. Adesso siete al Governo e dovete voi rispondere al Paese. Allora, ci si deve sporcar le mani. A volte bisogna anche dire ai sindacati che stanno esagerando e si creano le frizioni e anche possibili spaccature. Ripeto e concludo: la legge Fornero ha devastato l'occupazione giovanile. Pensiamoci. Non è, defiscalizzando l'assunzione di nuovi giovani, che si fanno entrare nel mondo del lavoro: se le aziende non hanno lavoro, puoi anche regalare loro i giovani, darli a costo zero, ma non li possono assumere. Occorre creare lavoro. Abbiamo un euro sbagliato che non può rilanciare l'economia; una legge sul pensionamento e sul welfare che non può funzionare e che, sul banco di prova, ha fatto solo aumentare la disoccupazione giovanile; studi di settore che ammazzano le poche imprese che riescono a lavorare ma che non li rispettano. E se non usciamo da questo? Sul banco di prova abbiamo dimostrato che, abbassando le tasse, aumenta il gettito, allora proviamo a sperimentare e ad allargare un abbassamento della pressione fiscale ad altro, oltre che alle famose cedolari secche. Infine, Ministro, non lei, ma il suo Presidente del Consiglio ha detto di dare una parte - non abbiamo capito quanto - del TFR direttamente in busta paga. PRESIDENTE. Grazie, senatore Divina. DIVINA (LN-Aut). Ma mi lasci finire, Presidente. PRESIDENTE. Ha parlato venti minuti. Finisca! DIVINA (LN-Aut). Va bene, ma sto concludendo. PRESIDENTE. Concluda. DIVINA (LN-Aut). Sul TFR in busta paga, il lavoratore dirà: «Ben venga, mi da un po' di ossigeno». PRESIDENTE. Quello è un altro provvedimento, non ancora in discussione. DIVINA (LN-Aut). Ma fa parte del ragionamento sotteso all'azione di Governo. Se diamo il TFR in busta paga, è chiaro che viene preso. Qualcuno perderà gli 80 euro aumentando il reddito, perdendo da una parte e guadagnando dall'altra. Ma ciò servirà in questo momento a tamponare le esigenze di spesa della famiglia. PRESIDENTE. Grazie, senatore. DIVINA (LN-Aut). Ho finito, Presidente. Si sposta il problema a dopo: cosa farà quando andrà in pensione chi non avrà più nulla o se gli accade un piccolo incidente? Il TFR se n'è andato.
2014-10-01	M5S	NugnesPaola	Renzi dice che il lavoro non è un diritto, ma è un dovere. Dimostra o di non sapere assolutamente quanto sia enorme la differenza qualitativa tra i due termini oppure - come credo - di sapere benissimo cosa significhi cominciare a far strada a questa idea malsana che il lavoro non sia più un diritto ma un dovere: significa espellere il lavoro dalla giurisprudenza europea del diritto. Ricordate? Questa frase fu già pronunciata dalla Fornero in una intervista ad un giornale britannico, quando Renzi ancora si sbracciava per dire che era contrario. Attenzione, perché niente è per caso. Anche così si contribuisce a demolire, a rottamare. La fatina bionda dei boschi dice che, essere di sinistra, per lei significa essere per il cambiamento, essere per il rinnovamento. Ma quale cambiamento? (Brusìo dai banchi del Gruppo LN-Aut). Mi scusi, Presidente. Signori, per favore, noi vi abbiamo ascoltato. PRESIDENTE. Prego, continui, senatrice. Non è compito suo. Colleghi, vi prego di ascoltare e lei, senatrice, prosegua. Del resto, l'Aula non è gremitissima e quindi, c'è calma comunque. NUGNES (M5S). Io, però, li sento. Mi deve scusare. Stavamo dicendo che niente succede per caso. Tutto quello che succede ha una ragione. Le parole che sembrano casuali, buttate lì, forse dette da chi non conosce bene i fatti, servono a insinuarsi nella mente, nell'opinione pubblica, a demolire, a rottamare. La fatina bionda dei boschi dice che, essere di sinistra, per lei significa essere per il cambiamento, essere per il rinnovamento. Non trova altre parole, non ne conosce altre. Ma quale cambiamento ci chiediamo? Quello fine a se stesso, purché sia? Oppure il cambiamento deve servire ad allargare sempre più l'esercito dei lavoratori precari e di riserva, quelli che sarebbero così tanto funzionali a Confindustria? Quella Confindustria che, solo pochi giorni fa, in Commissione ambiente, è venuta a chiederci di depenalizzare i reati per colpa e per negligenza grave, affinché - ha detto - l'ambientalismo non sia di intralcio all'attività d'impresa. Com'è che ha fatto la voce così alta, come non aveva fatto prima? Forse perché questo Governo sa ben proteggere Confindustria? Non dimentichiamo e non permettiamo a nessuno di volerci far dimenticare che il principale contrappeso alla libertà d'impresa è costituito proprio dal diritto dei lavoratori. Le imprese devono essere libere di imprendere, secondo l'articolo 41 della Costituzione, ma non devono mai essere liberticide dei diritti dei lavoratori. Riporto qui l'articolo di un economista, il professor Alfonso Realfonso, per dimostrare alcune interessanti tesi: innanzitutto, ridurre le tutele non aumenta l'occupazione (è dimostrato da tutti gli osservatori economici); l'Italia non è priva di flessibilità e i lavoratori italiani non sono superprotetti; infine, non esiste quella famosa dualità tra superprotetti e non protetti, perché qua di protetti non ce ne sono. È imbarazzante che, nel dibattito di politica economica italiana, ci sia ancora chi si appella all'idea per cui la flessibilità del lavoro favorisca la crescita dell'occupazione. Così come è imbarazzante che il Governo vada avanti come un treno con il jobs act, con cui sancisce la completa irreversibilità della condizione precaria, confermandone la natura esistenziale, strutturale e generalizzata, introducendo il contratto unico a tutele crescenti: una nuova tipologia contrattuale, che ritengono vada nella direzione di superare la supposta superprotezione dei lavoratori a tempo indeterminato, che essi dicono essere alla base del dualismo del mercato del lavoro, che rallenta gli investimenti. Questa tesi non ci convince affatto e lo vogliamo dimostrare con dati ufficiali alla mano, facendo ricorso al database dell'OCSE per calcolare l'EPL, il grado di protezione generale dell'occupazione previsto dall'assetto normativo-istituzionale di ciascun Paese. Stimando separatamente il grado di protezione dei contratti di lavoro regolari a tempo indeterminato e di quelli a termine, la protezione del lavoro a tempo indeterminato è misurata dall'indice EPRC; la protezione del lavoro a termine è, invece, misurata dall'indicatore EPT. Tanto più la legislazione accentua la flessibilità del mercato del lavoro, eliminando protezioni, vincoli e costi per le imprese, intervenendo sulla disciplina dei contratti a tempo indeterminato e a termine, tanto minori risulteranno gli indicatori. Esaminando le tabelle, evidenziamo che tutti i Paesi dell'Eurozona, tranne la Francia, l'Austria e l'Irlanda, negli ultimi venticinque anni hanno ridotto sensibilmente la protezione del lavoro, rendendo molto più flessibili i loro mercati. L'Italia si è impegnata moltissimo nel ridurre la protezione dell'occupazione, comprimendo la tutela di oltre il 40 per cento, dal valore di 3,82 del 1990 a 2,26 del 2013. Si tratta di dati che - ricordiamolo - sono fermi alla fine del 2013 e che, quindi, non considerano gli effetti del decreto Poletti, che comporta un'ulteriore massiccia riduzione dell'EPL, che sarà registrato dall'OCSE solo il prossimo anno. Bisogna, dunque, fare attenzione: sono dati fermi alla legge Fornero. Risulta, quindi, evidente che il dato generale di flessibilità del mercato del lavoro in Italia è già in linea con la media dell'Eurozona, appena superiore a quanto registrato da Olanda, Finlandia, Germania, Belgio e Grecia, ma sicuramente inferiore ai dati di Spagna, Portogallo e Francia e di molto inferiore a quelli di Irlanda ed Austria. L'analisi dei dati OCSE ha permesso, però, anche di chiarire inequivocabilmente che le politiche di flessibilità del lavoro non hanno avuto alcun successo negli ultimi venticinque anni nel ridurre la disoccupazione, né in Italia, né nell'Eurozona. A tal riguardo l'OCSE nega assolutamente l'esistenza di una correlazione tra flessibilità ed occupazione. Sono le stesse conclusioni cui giunse il capo economista del FMI che, in un famoso studio del 2006, già sosteneva che: «Le differenze nei regimi di protezione dell'impiego appaiono largamente incorrelate alle differenze tra i tassi di disoccupazione dei vari Paesi». Sarebbe stato un punto nel 2006. Di più, operando una correlazione, lo stesso professor Realfonso ha dimostrato che, tra la variazione della protezione del lavoro e il tasso di disoccupazione per il periodo 1990-2013, emerge che, al ridursi della protezione del lavoro, la disoccupazione è aumentata. Ma attenti: solo nel 2013 il numero di italiani con un patrimonio maggiore di un milione di dollari è passato da 176 a 203.000. Quindi, in Italia esiste una forbice, una forbice molto larga che continua ad allargarsi. Ma non è la forbice tra i lavoratori protetti e quelli non protetti, semmai quella tra i super ricchi e quelli che non hanno più niente, che non hanno un reddito sufficiente. L'altro dato che ci teniamo a confutare è, appunto, che i lavoratori italiani assunti a tempo indeterminato siano superprotetti. La tesi del Governo è che, dietro la proposta di un contratto a tutele crescenti che escluda l'articolo 18, vi sia la necessità di ridurre il dualismo tra i lavoratori protetti e non. Utilizziamo ancora i dati dell'OCSE, facendo ricorso all'indice che esprime il grado di protezione dei lavoratori con contratto a tempo indeterminato. Vediamo innanzitutto che la protezione del lavoro a tempo indeterminato in Italia è pari a 2,79 e, dunque, sostanzialmente in linea con la media dell'Eurozona. Anzi, la protezione dei lavoratori italiani risulta essere inferiore a quella di Paesi quali la Germania e la Francia (2,98 è il dato della Germania, 2,95 il dato del Belgio e 2,82 della Francia). Il dato italiano è quindi inferiore, per cui non è vero che i lavoratori italiani con contratto a tempo indeterminato sono super protetti: questo è un punto, un dato ufficiale. Approfondendo l'analisi sui fattori che determinano la protezione del lavoro a tempo indeterminato - quindi l'altro indicatore EPRC - si desume che le difficoltà di licenziare in Italia risultano sì maggiori rispetto a quelle che si registrano in Germania, ma minori rispetto a quelle francesi. Al tempo stesso è molto significativo sottolineare che, per quanto riguarda la specifica disciplina del reintegro - e dunque la questione connessa al famoso articolo 18 - la protezione del lavoro in Italia è stimata inferiore alla Germania: l'indice ha, infatti, un valore pari a 2 in Italia e a 3 in Germania. Il dato italiano risulta, quindi, in linea con Danimarca, Irlanda, Olanda e Polonia; inferiore non solo rispetto alla Germania, ma anche alla Grecia, alla Norvegia e al Portogallo, mentre risulta maggiore solo rispetto alla Francia. Non esiste, quindi, nessuna super protezione dei lavoratori italiani a tempo indeterminato nel quadro dei confronti interni dell'Eurozona, e non è vero che il mercato del lavoro italiano è più dualistico della media europea. Infatti, prendendo i due dati e mettendoli a confronto, vediamo che il mercato del lavoro italiano registra un valore medio del rapporto tra la protezione dei lavoratori a tempo indeterminato e quella dei lavoratori a termine che si attesta a 0,97, quindi vicino a 1. Pertanto, chiunque abbia fatto un po' di matematica elementare sa che numeratore e denominatore si avvicinano e, dunque, sono uguali. La Germania ha in casa propria un mercato del lavoro esasperatamente dualistico, con un valore di 0,57 - ben più di quello italiano - con lavoratori a tempo indeterminato più protetti dei nostri e lavoratori a termine con bassissime tutele. Il mercato del lavoro italiano è dunque flessibile come la media dei mercati dell'Eurozona, dal momento che le riforme degli ultimi quindici anni si sono occupate di ridurre drasticamente la protezione del lavoro. Nel nostro mercato non vi è traccia di lavoratori super protetti - anzi direi che non vi è traccia di lavoratori protetti - e vi è molto meno dualismo tra protetti e precari di quanto non accada in Germania e in numerosi altri Paesi europei. Abbiamo, quindi, chiarito con i dati OCSE che l'idea che la disciplina attuale dell'articolo 18 faccia dei lavoratori italiani a tempo indeterminato dei privilegiati super protetti è falsa e senza alcun fondamento scientifico e che una maggiore flessibilità serva a creare più posti di lavoro è due volte falsa e ciò è certificato. Tuttavia - come tutti sappiamo - essendo il dibattito sull'abolizione dell'articolo 18 dello Statuto dei lavoratori già superato nei fatti, la discussione in corso é puramente ideologica e strumentale per entrambe le parti: il Governo e i sindacati dovrebbero smetterla di tenere in piedi questo teatrino e ammettere che, con la riforma Fornero, venne di fatto liberalizzato il licenziamento individuale senza obbligo di reintegro (sepoltura definitiva dell'articolo 18). Basta, infatti, la giustificazione economica, che diventa giusta causa o meglio giustificato motivo oggettivo, per dar via all' iter del licenziamento individuale. Quel percorso, che prima era consentito solo per il licenziamento collettivo (la vecchia legge n. 223 del 1991) e doveva essere confermato dalla dichiarazione di uno stato di crisi dell'azienda, oggi si confà al singolo e la prova dell'eventuale illegittimità è a carico ed onere del licenziato. Ma i sindacati alzano le barricate e dichiarano che adesso chiuderanno le porte della stalla, ben consapevoli però che tutti gli animali sono scappati da molto tempo. È dunque chiaro che il dibattito sull'articolo 18 è la lepre ed è altresì chiaro che questo mercato così flessibile non è funzionale ad aumentare l'occupazione o a eliminare il divario di tutela, ma serve ad allargare e rendere sempre più ampio l'esercito di riserva di bisognosi di lavoro cui attingere per un'impresa liberticida, piuttosto che un'impresa che sia libera di imprendere, come recita ancora l'articolo 41 della Costituzione.
2014-10-01	PD	RossiGianluca	La Germania, per fare un esempio, con cinque milioni di nuovi disoccupati tra il 2000 e 2003, frutto della riunificazione, decise di darsi un piano di rilancio adottando la cosiddetta Agenda 2010 con l'ambizione strategica di riconquistare il ruolo di leadership in Europa e nel mondo. La riforma del mercato del lavoro fu un tassello di quel piano, non l'unico, assieme al rilancio delle politiche industriali e alla riforma fiscale per rilanciare i consumi. Per questo dobbiamo, da un lato, far sì che nel nostro Paese si cerchi di spostare le risorse verso gli investimenti pubblici e privati, tesi a rafforzare il sistema delle imprese, la loro patrimonializzazione, la propensione a investire in ricerca e innovazione e la capacità a internazionalizzare; dall'altro, utilizzare ogni strumento disponibile per invertire la situazione recessiva e favorire nuova e buona occupazione. È così che torneremo anche ad essere un sistema competitivo in grado di attrarre investimenti esteri. La legge delega in discussione sarà un'occasione solo se sapremo inserirla all'interno di questo ragionamento. In questi venti anni abbiamo anche innovato profondamente il mercato del lavoro - certo, con alcune contraddizioni - ed introdotto forme di flessibilità che con il tempo si sono rivelate persino eccessive, generando precarietà diffusa. Questi interventi, infatti, da un lato, avrebbero dovuto essere affiancati da innovazioni profonde anche nel campo del welfare, della formazione permanente dei lavoratori e del percorso scuola-lavoro. Purtroppo, ciò è avvenuto solo in minima parte e ne hanno fatto le spese soprattutto i più giovani. Dall'altro lato, detti interventi avrebbero dovuto essere affiancati dalla capacità di ragionare su regole del mercato del lavoro coerenti con le caratteristiche del nostro sistema produttivo, fatto di grandi imprese manifatturiere spesso multinazionali, di troppe piccole e piccolissime imprese, poco patrimonializzate, scarsamente internazionalizzate e prive di possibilità, come ho detto, di investire in ricerca e innovazione, e di troppo poche medie imprese che, al contrario, sono quelle che meglio hanno resistito alla crisi, soprattutto per la loro capacità ad internazionalizzare e ad innovare. È proprio su questa stretta relazione che voglio sviluppare la mia riflessione sulle opportunità che la legge delega ci offre e ci dovrebbe offrire. Quale deve essere la logica di fondo da perseguire? Quella di aumentare, certo, il tasso di flessibilità, ma non genericamente, bensì inserendola in un quadro di maggiore elasticità complessiva del sistema. Per esempio, nel manifatturiero dovrebbe vigere sempre e solo il contratto a tempo indeterminato, perché è il settore che traina le esportazioni, l'innovazione, ma anche l'altissima affidabilità dei prodotti, per i quali servono professionalità e competenza elevatissime. In quei settori non si può inserire lavoro occasionale e lavoro precario. La forza lavoro deve essere curata e tutelata durante tutta la fase lavorativa attraverso un processo di formazione continua, curata e pagata dalle imprese come avviene in Germania, dove nelle fasi di crisi si riduce l'orario di lavoro ma difficilmente si licenzia. A ciò si possono aggiungere poi due altre forme di flessibilità, quella di comparto e quella settoriale, al fine di rilanciare segmenti produttivi strategici. Vede, signora Sottosegretario, io vengo dalla città di Terni, che so che lei conosce perché sta seguendo molto bene la questione dell'AST, dove proprio una multinazionale tedesca sta facendo esattamente il contrario di quello che le sto dicendo e noi non possiamo consentire i tagli a quel contratto integrativo, i tagli lineari del 10 per cento e la mobilità per molti lavoratori, tra l'altro annunciata oggi con una dichiarazione inaccettabile da quell'azienda. Noi dobbiamo saper fare il contrario. Il punto è come riuscire a guidare il passaggio strategico, proprio nel manifatturiero, da un lavoro a carattere fordista ad un lavoro a più alto contenuto di sapere e conoscenza sia nei processi, che nei prodotti. Tenere insieme materia e tecnologia, atomo e bit, rappresenta il terreno della sfida del lavoro a più alto valore aggiunto e quindi a più alta redditività. Il discorso è diverso, ovviamente, per quei settori come i servizi, quelli protetti, non esposti alla concorrenza internazionale, a bassa produttività di capitale, cioè ristorazione, settore delle pulizie, servizi alla persona, vendita al dettaglio e così via. In questo contesto la flessibilità è al contrario utile per realizzare un abbassamento complessivo dei costi e l'aumento conseguente della produttività media del sistema. È qui però che necessitano meccanismi di compensazione e protezione sociale chiari, in parte già indicati nella delega, finalizzati ad evitare che si determini uno scalino troppo grande rispetto ai primi. A ciò si aggiungono tre ultime questioni. La riforma degli ammortizzatori sociali, l'apprendistato e i servizi per l'impiego. La prima è adeguatamente contenuta nella delega. Restano tuttavia cruciali il tema delle risorse necessarie ad affrontare il precariato, quello della garanzia del reddito nelle fasi di disoccupazione e quello della contestualità con la semplificazione delle forme contrattuali e l'introduzione del regime a tutele crescenti. In merito all'apprendistato, l'incentivazione economica dello stage, prima, e la liberalizzazione del tempo determinato, poi, hanno ridimensionato l'apprendistato professionalizzante, già molto provato dalla crisi e unica forma diffusa nel nostro Paese; non è un vero apprendistato, come inteso in Europa, ma una forma d'ingresso dei giovani nel mercato del lavoro incentivata fiscalmente, che per molte ragioni non ha dato gli effetti sperati. Se si continua così, tanto vale scommettere davvero, lasciando questa strada, sulle altre due forme di apprendistato, quella per i minorenni a scuola e quella per l'alta formazione e ricerca, che non sono (e non potranno essere) sostituibili da alcuna forma contrattuale tradizionale. È vero, infine, che i servizi per il lavoro hanno prodotto situazioni a macchia di leopardo. Ci sono esempi di buone pratiche - come nella mia Regione, l'Umbria - ed esperienze non certo positive, ma è innegabile che la presa in carico delle persone e la fidelizzazione delle imprese difficilmente possono essere fatte da un unico punto nazionale. Altra cosa è la messa in rete delle politiche attive del lavoro a carattere nazionale, ma le azioni di accompagnamento al lavoro presuppongono un servizio locale di area vasta vicino alle persone e alle imprese. Si faccia tesoro, appunto, delle buone pratiche che sono presenti nel nostro Paese e si corregga la rotta. Allo stesso tempo sarà anche fondamentale stimolare la creazione di un vero mercato del lavoro europeo, rimuovendo le barriere che ancora impediscono la fluidità della libera circolazione dei lavoratori, anche mediante nuove iniziative legislative da parte della Commissione europea; rafforzare il sistema EURES ( european employment services ) e migliorare il coordinamento tra i servizi pubblici per l'impiego nazionali e investire in uno statuto europeo dell'apprendistato, sulla base di un quadro comune di qualità. In conclusione, è giusta l'intenzione della delega, cioè sfoltire le forme contrattuali flessibili e ridurre il peso percentuale del contratto a tempo determinato scommettendo sul fatto che gli imprenditori non avranno remore ad attivare rapporti con il nuovo contratto a tempo indeterminato. Ma ciò sarà possibile solo se il costo di quest'ultimo sarà più conveniente, evitando così che la giusta semplificazione delle forme contrattuali possa andare incontro al rischio opposto di quello sperato. Per questo, se si procederà effettivamente dell'individuare e analizzare tutte le forme contrattuali esistenti, ai fini di poterne valutare l'effettiva coerenza con il tessuto occupazionale e con il contesto produttivo nazionale e internazionale, anche in funzione di eventuali interventi di semplificazione delle medesime tipologie contrattuali, allora raggiungeremo gli obiettivi prefissi, invertiremo la tendenza negativa esistente, confermata anche dai dati odierni e di questi giorni e dalla correzione sul Documento di economia e finanza che il Governo ha inteso apportare, e ci lasceremo alle spalle inutili e sterili polemiche.
2014-10-07	LN	BellotRaffaela	Passando al dibattito in essere, ascoltando gli interventi di alcuni che mi hanno preceduta, penso sia evidente come per molti, purtroppo troppi, la lontananza da quanto accade quotidianamente ad aziende e lavoratori non sia né percepita né tantomeno compresa. Forse dovreste uscire e confrontarvi con il mondo reale, quello della crisi che sempre più attanaglia questo Paese: la disoccupazione è quasi al 13 per cento e quella giovanile al 44,2 per cento. Fanno paura questi dati percentuali.
2014-10-07	LN	MuneratoEmanuela	Cari colleghi del Governo e caro presidente Renzi, vi dovete mettere bene in testa che, per ridurre la disoccupazione, bisogna creare lavoro, non ridurre i diritti dei lavoratori.
2014-10-07	LN	MuneratoEmanuela	Il taglio del cuneo fiscale di 10 miliardi, che nell'inverno scorso il premier Renzi ha orgogliosamente sbandierato, si traduce in percentuale in un taglio di appena il 3 per cento, mentre per rendere più competitive le imprese il Governo avrebbe dovuto procedere ad un taglio a due cifre in termini percentuali di almeno il 10 per cento. Siamo stanchi di sentir dire che non ci sono risorse disponibili, visto che il Governo - non contento di aver già previsto una spesa per l'immigrazione clandestina, tra costi diretti ed indiretti, di oltre 10 miliardi di euro - ha appena stanziato, con il cosiddetto decreto stadi, altri 130 milioni di euro per rifinanziare Mare nostrum. Sono state trovate risorse per sgravi e decontribuzioni per aziende che assumono ex detenuti, mentre per chi assume giovani e persone oneste il nulla. Noi non ci stancheremo mai di ribadire che a creare occupazione sono le imprese e non le tipologie contrattuali. Interventi come i contratti a tempo determinato acausali a 36-mesi, di cui al decreto legge n. 34 del 2014, o come quello recato dall'articolo 4 del provvedimento oggi all'esame, che intende introdurre il cosiddetto «contratto a tutele crescenti» ed il «salario minimo garantito», rischiano di restare lettera morta senza un contestuale intervento di riduzione della pressione fiscale e contributiva per le imprese. L'unica via per ridare slancio all'economia, rendere nuovamente competitive le nostre imprese e creare nuovi posti di lavoro è una diminuzione delle imposte sia all'impresa che al lavoratore, che comporterà un salario netto più alto e meno oneri per le aziende. Una riforma del lavoro che non prevede misure di defiscalizzazione e decontribuzione è una presa in giro. Incentrando la riforma del mercato del lavoro sulla revisione dell'articolo 18 invece che sull'abbattimento del cuneo fiscale il Governo dimostra di essere sordo alla richiesta di chi può creare occupazione, di coloro che potrebbero e vorrebbero assumere, ma non possono per l'elevata tassazione. In questi giorni stiamo assistendo ad un teatrino tra Renzi ed i sindacati, che è da irresponsabili. Mentre voi litigate, i disoccupati vivono il dramma di non sapere come dare da mangiare ai loro figli e gli imprenditori di come pagare operai e tasse. Il problema del lavoro è l'argomento principale in questo Paese; la disoccupazione giovanile è oltre il 44 per cento eppure chi governa e chi dovrebbe tutelare i lavoratori discute sull'articolo 18 e non pensa ad abolire la legge Fornero che voi avete votato. Noi non riteniamo questo provvedimento una soluzione al problema occupazionale perché non crediamo nel tanto decantato «contratto a tutele crescenti», che già si prefigura come un ulteriore irrigidimento del mercato del lavoro, in controtendenza con l'esigenza di flexicurity, sentita dai datori di lavoro e voluta dai lavoratori. Non è chiaro, inoltre, come il Governo intenda coordinare la nuova tipologia contrattuale con il contratto a termine acausale a 36 mesi. Perché mai le aziende dovrebbero attivare da subito un contratto a tutela crescente quando potrebbero far ricorso al contratto a tempo determinato, che imbriglia meno il datore di lavoro e di fatto gli costa di meno? Dubbi e perplessità li abbiamo anche sui contenuti dell'articolo 2, contenente la delega al Governo in materia di servizi per il lavoro e le politiche attive. Si prevede l'istituzione di una nuova struttura, l'Agenzia nazionale per l'occupazione, senza prevedere di metter mano agli ex uffici di collocamento. È obbligo ricordare che in alcune realtà territoriali i centri per l'impiego funzionano, ma nella maggior parte dei casi sono l'emblema dei carrozzoni pubblici, inefficienti e costosi. Per questo abbiamo presentato alcuni emendamenti che ne prevedono la soppressione. Forti dubbi li esprimiamo soprattutto sui contenuti dell'articolo 1, in materia di revisione degli ammortizzatori sociali, che ipotizza l'introduzione di un istituto unico, la Naspi, ma non chiarisce come sarà finanziato. La nostra preoccupazione è che l'onere sarà a carico delle imprese, sulle quali verrà scaricato il costo dell'intera riforma degli ammortizzatori con l'inevitabile conseguenza di aggravare il loro persistente stato di crisi. Pur apprezzando l'apertura del Governo e della maggioranza parlamentare che lo sostiene sul nostro emendamento in materia di cosiddette ferie solidali, criticità rinveniamo anche nell'articolo 5 del provvedimento in materia di delega al Governo per la revisione delle misure di tutela della genitorialità e conciliazione dei tempi di vita e di lavoro. In particolare, sospettiamo che l'armonizzazione del regime delle detrazioni per il coniuge a carico sia un eufemismo, per non parlare apertamente di abolizione, che si tradurrebbe in un dissesto finanziario per le famiglie di lavoratori e pensionati monoreddito. Per eliminare questi dubbi, che poi sono i dubbi della nostra gente, dei nostri lavoratori, delle nostre imprese e delle nostre famiglie, avevamo presentato una serie di emendamenti migliorativi del testo, ma ancora una volta si parla di fiducia, ancora una volta salterà il dialogo e il confronto con questa Aula. Se questa è democrazia...
2014-10-07	LN	MuneratoEmanuela	Onorevole colleghi, ci accingiamo ad esaminare un provvedimento venduto a mezzo stampa come la soluzione ai problemi dell'Italia. Il premier Renzi e la sua compagine governativa continuano a ripetere che bisogna accelerare con l'approvazione di questo disegno di legge perché solo così il tasso di disoccupazione, che è a livelli record, scenderà: le imprese offriranno più lavoro, i giovani avranno un futuro occupazionale e non dovranno più andare all'estero per necessità: bla bla bla, le solite promesse. È utile ricordarvi che secondo i nuovi dati ISTAT la disoccupazione giovanile è pari al 44,2 per cento: nuovo record negativo. Per ripercorrere un po' di storia, tanto per rinfrescarvi la memoria, ricordo che già nel 2011 durante un mio intervento avevo esposto un giudizio negativo della Lega Nord nei riguardi della legge Fornero: annunciavamo che sarebbe stato un disastro per i lavoratori e per tutto il mondo del lavoro. Voi non ci avete nemmeno considerati e il risultato è che abbiamo nonni nelle fabbriche e giovani disoccupati nei bar.
2014-10-07	M5S	SimeoniIvana	Con questo jobs act iniziamo oggi la distruzione di ciò che resta del mondo del lavoro. Abbiamo assistito in questi ultimi anni alla precarizzazione di tutti i sistemi lavorativi. Tutto è iniziato con l'abbattimento dei salari a seguito dell'arrivo in Italia di manodopera a basso costo. La globalizzazione e gli spostamenti di masse di individui hanno dato luogo ad una offerta di lavoro a stipendi minimi. Ricordiamo che al momento, per le popolazioni che scappano dalla fame e dalla guerra, questo é il Paese più facilmente accessibile del Mediterraneo e che quindi questo fenomeno è destinato a peggiorare. Questo tipo di manodopera a basso costo ha fatto crollare i salari e generato un mercato del lavoro in cui una folle corsa alla flessibilità, alla precarizzazione, al ribasso retributivo, hanno creato disoccupazione e soprattutto sfiducia nel futuro. Nessuna politica seria è stata messa in campo per prevenire questo disastro, anzi per venti anni si è approfittato della situazione per tagliare i diritti ai lavoratori. Le famiglie, che oggi sono costrette ad un lavoro precario da 400 euro al mese, hanno depresso i consumi interni e sono crollate le industrie dei settori immobiliare, dell'automobile, alimentare, degli elettrodomestici e dei trasporti. Ma questo è dovuto ad una pletora di politici incapaci, che invece di sburocratizzare, diminuire il costo del lavoro e semplificare, hanno tassato all'inverosimile, favorendo economicamente le banche, le mafie e il mercato finanziario, tutti quei soggetti che si approfittano dei Paesi in crisi. Non è precarizzando ancora di più il mondo del lavoro, abolendo l'articolo 18, che si avrà più ripresa. Lo ribadiscono oggi anche i premi Nobel per l'economia. Basta con i licenziamenti selvaggi! Nel nostro Paese non esistono tutele sociali di alcun tipo. Chi perde il lavoro finisce in strada e gli vengono anche tolti i figli. Vi invito a fare un giro nelle sedi della Caritas e nelle strade di questa città, perché forse non avete capito quanto grave sia la situazione. Quello che ci serve adesso non è un taglio dei diritti dei lavoratori, ma avere al più presto un sistema di tutele sociali vero, come esiste in tutte gli Stati civili, ad esempio come il reddito di cittadinanza. Stiamo per uccidere una seconda volta tutti coloro che sono morti per ottenere i diritti dei lavoratori. E mi voglio rivolgere agli eletti del Partito Democratico, di cui buona parte sono stati sindacalisti o sono stati eletti grazie ai voti dei lavoratori, che come rappresentanti dei lavoratori si debbono vergognare: hanno tradito i lavoratori, hanno tradito il loro mandato. Ma perché non vi tagliate voi lo stipendio, perché non la smettete di dire menzogne e di prendere in giro gli italiani? Basta con l'essere servi e schiavi dell'Europa, alziamo la testa e torniamo ad essere italiani e non una colonia della Germania!
2014-10-07	PD	RicchiutiLucrezia	Tra questi, Laura: 32 anni, laurea magistrale, esperienza decennale, single. Laura lavora per sette euro l'ora per una cooperativa presso alcuni Comuni. Fa un lavoro delicatissimo; lavora da settembre a giugno, luglio ed agosto senza paga, niente TFR, niente malattia, niente ferie. Per sopravvivere deve integrare la miserabile paga facendo altri lavoretti, compreso il passare la notte in una comunità una volta la settimana. La sua situazione è la normalità per chi lavora per le cooperative. Poi c'è Federico: 24 anni, un diploma e molti altri corsi di specializzazione. Per cercare un lavoro qualsiasi accetta la posizione di apprendista e lavora undici ore al giorno, ma viene pagato per otto. Di fatto, la formazione non la fa; è autonomo sul lavoro, ma piuttosto che stare a casa si adatterebbe a fare qualunque cosa e poi, se reclamasse i suoi diritti, il giorno dopo sarebbe senza lavoro. La sua situazione è la normalità. Linda, Marco e Luisa lavorano come commessi nei negozi dei centri commerciali. Tutti e tre sono laureati, ma non lo hanno dichiarato nei curricula, perché altrimenti non li avrebbero assunti. Lavorano su due turni, sette giorni su sette. Non possono fare ferie, altrimenti a casa. L'edilizia oggi è in crisi e sono riapparsi i caporali che raccolgono non gli extracomunitari, ma i muratori disoccupati italiani. Tutti in nero: basta fare dei controlli nei cantieri. Giovanni, con altri, lavora in un supermercato dove lavorano 50 ore la settimana, ma sono pagati per 40. Giovanni ha chiesto il pagamento degli straordinari; il giorno dopo era a casa. Esistono le cooperative di lavoro gestite dalla 'ndrangheta, che trattano i lavoratori come schiavi. Esistono gli schiavi in agricoltura, sia nel mantovano, nell'agro pontino, nel tavoliere e in Calabria. Per non parlare dei giovani che lavorano praticamente gratis. Ecco, a tutti questi lavoratori, giovani e meno giovani, noi rischiamo di togliere non solo sacrosanti diritti, ma anche dignità: loro saranno i futuri poveri, tanti con il master in tasca. Mio padre era un operaio dell'Alfa Romeo e ha fatto centinaia di ore di sciopero negli anni Sessanta per rivendicare i diritti dei lavoratori e per costruire una società più giusta, per quelli come lui e per le future generazioni. Mi ricordo perfettamente quei tempi: i soldi che mancavano nella sua busta paga non ci permettevano di tirare la fine del mese e questo non lo potrò mai dimenticare. Le sue lotte e quelle di migliaia di lavoratori come lui si concretizzarono con l'approvazione dello Statuto dei lavoratori. Non contribuirò a distruggere quello che è costato loro sacrifici, lacrime e sangue. Non è ideologia né nostalgia: è la carne delle persone. Oggi la riforma del lavoro dovrebbe servire per eliminare il precariato e per estendere i diritti a tutti; quindi è indispensabile eliminare la maggior parte di questi contratti «vergogna», le false partire IVA, compreso il contratto a temine del decreto Poletti. Uno dei nostri emendamenti va in questa direzione. Vogliamo estendere la cassa integrazione ordinaria e straordinaria a tutti i lavoratori? Bene, il costo è zero per lo Stato, perché il contributo per la cassa integrazione è a carico del datore di lavoro e dei lavoratori. Basta farlo pagare a tutti e abbiamo risolto il problema. Prevedetelo nella delega! Quanto alle mansioni, è un principio di civiltà del lavoro che il prestatore di lavoro progredisca gradualmente, in termini di responsabilità, mansioni e stipendio. Un lavoratore che sapesse che dovrà fare lo stesso identico lavoro per tutta la vita senza mai avanzare nel contesto organizzativo dell'impresa sarebbe una persona le cui aspettative legittime sono conculcate e per il quale il cosiddetto ascensore sociale è fermo. Per questo, lo Statuto dei lavoratori ha modificato il codice civile (articolo 2103) e ha vietato il cosiddetto demansionamento, che consiste nel dedicare il prestatore a mansioni inferiori a quelle pattuite o a quelle superiori cui successivamente egli si sia dedicato, svilendone la professionalità. Nessuno nega che vi possano essere momenti di particolare tensione produttiva ed organizzativa che impongono maggiore flessibilità, né che i processi di lavoro spesso oggi possano contemplare uno spettro di mansioni che spazi da operazioni meramente manuali a lavori di maggior contenuto concettuale e che questo spettro possa essere ricompreso tutto in una mansione. Tuttavia, la materia del contenuto della prestazione di lavoro è oggetto della contrattazione e in quella sede in Italia si sono raggiunti già livelli di flessibilità molto significativi. Quindi, se si deve intervenire per legge sulla materia, occorre ancorare la possibilità del cambio di mansioni in peggio solo a processi di riorganizzazione e ristrutturazione dovuti a comprovate difficoltà economiche dell'impresa. E veniamo all'articolo 18. E qui mi rivolgo al collega Sacconi, che sta in Parlamento dal 1979 e che ci fa la predica della modernità e del rinnovamento ma dice le stesse cose di destra da 35 anni: bisogna stabilire la verità. La reintegra è un rimedio per un fatto illecito. Prevede una sanzione se i contenuti della regolazione del lavoro sono violati. È inutile stabilire delle regole se poi la garanzia ultima dovesse sparire. Il datore di lavoro avrebbe sempre l'arma del licenziamento, anche illegittimo, per mettere a tacere qualunque lavoratore dovesse far valere il proprio diritto. Ripeto: l'articolo 18 è un rimedio per la violazione di regole, quali che esse siano. La sua abolizione non ha senso logico né giuridico. Abolire l'articolo 18 equivale a legalizzare il reato di furto o di rapina: è del tutto inutile regolare la proprietà o il possesso dei beni se poi chi commette un furto la fa franca per legge. Per restare nella metafora del furto: il ladro che, per legge, deve restituire la refurtiva, non se la può cavare con un risarcimento e se la tiene. Se viene costruito un manufatto in area archeologica o sismica, l'abuso edilizio deve essere abbattuto. Quindi la cosiddetta restitutio in integrum è la forma normale di riparazione di un fatto illecito. Ci sono poi quattro argomenti insopportabili. Il primo è quello per cui c'è disparità tra coloro che sono garantiti perché si applica loro l'articolo 18 e quelli che - in stragrande maggioranza - quella garanzia non l'hanno. La soluzione evidentemente è estendere le tutele a chi non le ha, non toglierle a che li ha. Il secondo è che per i fatti illeciti è sufficiente la tutela risarcitoria. Non è così: la reintegra sul posto di lavoro è la più efficace ed è la più coerente con l'articolo 1 della Costituzione. La monetizzazione può essere scelta dal lavoratore, ma non può essere imposta, anche perché l'esecuzione sui beni dell'impresa può rivelarsi infruttuosa se questa ha capitali all'estero, come spesso accade. Il terzo argomento è che con la tutela universale per la disoccupazione involontaria, una sorta di indennizzo per la perdita del lavoro per tutti, il problema della reintegra sarebbe superato. Non è vero per niente: una cosa sono i cicli economici che portano alla crisi aziendale e alla disoccupazione involontaria; ben altra il licenziamento illegittimo. Il quarto argomento è che l'articolo 18 riguarderebbe solo lo 0,001 per cento dei lavoratori. Ma, se così fosse, perché è cruciale abolirlo? Come fa una norma che riguarda così poche persone a essere un freno agli investimenti? Tralascio poi che la riduzione delle garanzie finora non ha portato alcun aumento nell'occupazione e che la gran parte degli imprenditori - tra cui, ad esempio, Prada e General Electric - non dice che l'articolo 18 è il loro principale problema. Come è falso affermare che gli investimenti esteri non arrivano perché esiste l'articolo 18. Basta leggere le dichiarazioni dell'amministratore delegato proprio della General Electric, De Poli, che in Italia fa 11.000 dipendenti e che ha comprato l'Avio. Quello io lo chiamo un investimento. Gli investimenti esteri non arrivano perché la corruzione in Italia ha inquinato l'economia sana a favore di quella criminale
2014-10-07	PD	TocciWalter	Ciò che allontana davvero gli investitori stranieri è proprio il susseguirsi frenetico di nuove regole. Se si riflette onestamente su questa anomalia italiana, appare ridicola la retorica dei conservatori che hanno bloccato le riforme degli innovatori. È vero esattamente il contrario: sono state approvate troppe riforme, tutte, purtroppo, sbagliate, e questa proposta di legge persevera negli errori del passato. Si continua a far credere che abbassando l'asticella dei diritti, riprenda la crescita; l'esperienza dovrebbe averci convinto che la svalutazione del lavoro ha contribuito pesantemente alla crisi di produttività perché ha ridotto la capacità d'innovazione. Si continua a contrapporre garantiti e non garantiti, mentre è evidente che entrambi hanno perso diritti nel ventennio, come certifica ormai anche l'OCSE. La contrapposizione poi è ancora più falsa in questo disegno di legge poiché mantiene il reintegro per i lavoratori occupati e lo toglie ai giovani neoassunti. Si continua con la politica dei due tempi: "ora aumentiamo la precarizzazione, poi verranno gli ammortizzatori sociali". Fin dalle leggi Treu la promessa non è mai stata mantenuta e anche questa volta il passo indietro nei diritti è certo e immediato, mentre il sussidio di disoccupazione è incerto e insufficiente.
2014-10-07	PD	VerducciFrancesco	Oggi, nel nostro Paese e nella nostra Europa, in milioni vivono questa condizione, che è drammatica, di minorità e subalternità e che è anche una condizione di fallimento esistenziale, perché è intollerabile per chi è costretto chiudere un'azienda cui ha dedicato tutti gli anni della propria vita, così come è insostenibile perdere l'occupazione per chi ha cinquant'anni e non ha gli strumenti per ricominciare e rimettersi in gioco. È mortificante avere venticinque o trent'anni e vivere a intermittenza con contratti di collaborazione di pochi mesi in un circuito vizioso di precarietà e disoccupazione, che si alimentano a vicenda, senza voce, senza diritti, senza tutele e senza possibilità di maturare pensione. Ecco perché è venuta l'ora di cambiare. È ora che la politica stia da questa parte, dalla parte di chi il lavoro non ce l'ha o di chi ha un'occupazione precaria. È ora di ricostruire intorno a loro un sistema di welfare che sia universale, capace di innovazione e inclusione sociale, l'una e l'altra insieme, perché l'innovazione senza l'inclusione non va da nessuna parte e rischia di aggravare la crisi. Abbiamo, del resto, ancora addosso il lascito di questi vent'anni di cosiddetta seconda Repubblica che sono stati fallimentari e che hanno bruciato enormi aspettative. L' imprinting decisivo fu quando venne adottata una legislazione sui contratti che introdusse tantissimi lavori atipici. Intorno a quei lavori non mettemmo un nuovo sistema di tutele universali, costringendo tantissimi lavoratori al rango di lavoratori poveri, senza rappresentanza sindacale né politica. Il peso della crisi in questi anni è stato scaraventato per intero sui lavoratori. Ricordo bene il 2008 quando il Governo della destra, appena reinsediato, cancellò, con un colpo di spugna, gli strumenti contro le dimissioni in bianco, lasciando una marea di lavoratori e, soprattutto, di lavoratrici alla mercé di una pratica vergognosa di stampo feudale. Qui sta l'urgenza di intervenire, di chiudere un ciclo e di mettere le basi per ripartire. E tra gli indirizzi di questa legge delega, grazie soprattutto al lavoro del Gruppo del Partito Democratico, c'è una norma che impedisce le dimissioni in bianco. È una riconquista su cui ricostruire anche un patto per il lavoro e per la sua civiltà. Questa è la discontinuità che il Governo Renzi deve poter dare ai tantissimi che il 25 maggio hanno chiesto cambiamento. C'era in quel voto una richiesta di protagonismo, di emancipazione, ma anche di protezione e di tutela. C'è stato un tempo in cui si trovava un lavoro e lo si portava dietro per tutta la vita. Poi è arrivata la grande trasformazione della globalizzazione, della rivoluzione digitale, della divisione internazionale del mercato del lavoro. Quel modello è finito e ne è arrivato un altro: asimmetrico, segmentato e, soprattutto, contrassegnato da una precarietà strutturale. Discontinuità è smettere di far finta che questo non sia avvenuto, e fare i conti con il fatto che questo nuovo modello ha provocato perdita di valore sociale del lavoro, di ruolo dei lavoratori e risentimento diffuso verso la politica. Discontinuità è bonificare, mettere in sicurezza, riscrivere questo modello, estendendo tutele e diritti, senza toglierne a chi non ne ha, arrivando a regime a una indennità universale per il reinserimento lavorativo ed educativo, che riformi nel loro complesso gli ammortizzatori sociali. Estendere la maternità, il diritto ai contributi figurativi, avere in Italia servizi per l'impiego specializzati. Insomma, un sistema del lavoro funzionante, basato su qualità e merito. Questo indirizzo sta tra le tracce della delega. Adesso a noi e al Governo compete che questo emerga e diventi scossa che rimette in moto un meccanismo di equità e di competitività. Qui, signor Ministro, c'è il tratto costituente di un Governo che su questo terreno, prima ancora che su quello delle riforme costituzionali, può riscrivere un patto repubblicano e di cittadinanza, dando basi solide e retroterra sociale alla terza Repubblica che vogliamo costruire. Qui sta l'occasione della delega, che è una grande opportunità per rafforzare e rinsaldare la fiducia di tanti, che è indispensabile per ripartire e per concretizzare la speranza. Per questo voglio dire: guai a sbagliare! Guai a commettere passi falsi che potrebbero rendere il provvedimento inutile o anche dannoso. Per questo è importante ascoltare, innanzitutto le parti sociali. Per questo è stato importante questa mattina l'incontro. Perché noi dobbiamo rinnovare e rifondare la rappresentanza, non demolirla. Per questo alcuni contenuti vanno rafforzati e specificati. Qui sta il significato di tre emendamenti che ho presentato insieme a tanti colleghi, che insistono su tre punti cardine di questa nostra riforma. Il primo è quello della semplificazione dei contratti, del disboscamento dei troppi contratti atipici; e, in base a questo, dare al contratto a tempo indeterminato la prevalenza che merita, facendone il perno del nuovo sistema, in modo che sia vantaggioso, economicamente e fiscalmente, per i lavoratori e per gli imprenditori. Inoltre, fare in modo che il demansionamento non vada a penalizzare i lavoratori, ma sia frutto di accordi nelle aziende. Così pure un'attenzione importantissima va data al tema specifico di come ripensare le tutele nel quadro del nuovo contratto di inserimento, rafforzando la possibilità di reintegro in caso di licenziamento discriminatorio o disciplinare. Qui c'è un punto fondamentale, innanzitutto, rendendo esigibile un diritto che oggi, molto spesso, esiste solo sulla carta. Bisogna riscrivere regole equilibrate, certe, semplici, che aiutino le imprese (che oggi molto spesso sono costrette a rimanere piccole) a crescere in innovazione e in qualità. Questa è una battaglia decisiva, per creare occupazione e per il lavoro, per la tenuta del Paese e per la credibilità del Governo. Ma torneremo a crescere solamente creando occupazione, creando le condizioni di un sistema che attragga investimenti. Per questo delega lavoro e legge di stabilità (quella legge nella quale decideremo dove prendere i soldi e a chi destinarli) stanno insieme, indissolubilmente: perché serviranno coperture per il nuovo welfare inclusivo, così come da impegni che sono stati presi; perché servirà il sostegno pubblico per investimenti che creino lavoro; perché serviranno politiche industriali mirate e selettive. E poi perché servirà vincere in Europa la battaglia contro l'austerità e la battaglia per mettere da parte il fiscal compact; per concretizzare quei 300 miliardi di investimenti che il presidente Juncker ha promesso sulla base della nostra sollecitazione; per non far fallire la seconda asta della BCE, in modo che non vada a ingrandire i portafogli dei titoli di Stato, ma soddisfi le esigenze del lavoro e dia ossigeno alle imprese. Tutto questo significa rimettere al centro il lavoro e ha un grande significato per la politica, per la sua autonomia, per la sinistra e per il suo radicamento. Questa è la sfida: quel che conta è che alla fine del percorso, nella scrittura dell'ultimo dei decreti delegati, potremo dire di avere esteso diritti e tutele a più lavoratori rispetto a oggi, possibilità di una buona occupazione a più persone rispetto a oggi, senza guerre tra poveri, stando dalla parte dei padri e dei figli, di chi lavora senza orari, senza coperture in caso di malattia, senza ferie retribuite; dalla parte degli operai della grande azienda multinazionale licenziati ingiustamente per motivi disciplinari, dalla parte dell'impresa che investe in qualità e servizi e dalla parte chi vuole un lavoro degno delle sue aspettative. È una sfida difficile, certo, ma vincerla è il nostro compito e sono convinto che ci riusciremo.
2014-10-08	LN	ArrigoniPaolo	Dunque, diventa normale per lei, Renzi, porre la fiducia persino su un disegno di legge delega, cosa rarissima e pratica alquanto arrogante ed autoritaria. Non sarà il Parlamento a dare all'Esecutivo le indicazioni su cui conferire la delega per i decreti legislativi, ma è il suo Esecutivo, premier Renzi (visto che il maxiemendamento lo scrivete voi del Governo), a volersi sostituire integralmente al Parlamento e - di fatto - a legiferare senza controllo sostanziale. Si tratta di un grave conflitto di interessi, su cui fa scalpore il silenzio assordante del presidente Napolitano. Una volta ancora, lei, Renzi, dimostra il suo narcisismo perverso, il cui sintomo principale è un deficit nella capacità di provare empatia verso altri, cioè - in questo caso - il Parlamento, che rappresenta un fastidio, una zavorra. Per lei ogni mezzo va bene, pur di sovrastare le sacche di resistenza che ci sono nel Paese, ma anche per tagliare le teste agli oppositori interni in casa del PD. È vergognoso come stia facendo pagare ai cittadini le lotte di potere interne al partito. Lei, premier Renzi, se ne sta fregando del bene del Paese. Anche per questo stiamo facendo una discussione generale svilita, fatta a sbalzo, perché non conosciamo i contenuti del maxiemendamento. Oltre alle indicazioni sugli ammortizzatori, sui servizi per il lavoro e le politiche attive, sul riordino delle forme contrattuali, sull'articolo 18 e sul sostegno alla maternità, ci saranno anche le indicazioni per la modifica della legge sulla rappresentanza sindacale, cui pare abbia fatto cenno ieri alle associazioni datoriali? Boh, non è una questione secondaria. Ci saranno anche quelle per il TFR in busta paga dei lavoratori (argomento su cui lei, Renzi, sta molto insistendo da diversi giorni)? Guardi, l'anticipazione del TFR ai dipendenti rappresenterebbe, per le piccole e medie imprese, un salasso di 10 o forse 12 miliardi di euro. A ciascuna di loro, la disposizione costerebbe un importo di diverse migliaia di euro. Sarebbero pochi gli imprenditori in grado di farsi carico di questo costo aggiuntivo. Certo, il TFR è una forma di salario differito, vale a dire sono i soldi dei lavoratori. Tuttavia, considerata la carenza di liquidità che caratterizza attualmente le piccole imprese, accompagnata dal credit crunch, l'assurda stretta del credito dalle banche, sarebbero pochi gli imprenditori in grado di disporre delle risorse necessarie per anticipare metà del TFR ai propri dipendenti. Non solo, vista la scarsa solvibilità in cui versano, difficilmente le banche sarebbero disponibili ad elargire prestiti a soggetti estremamente a rischio di insolvenza. Le banche - lo sappiamo bene - in questo momento prestano il denaro solo a chi ha una certa solidità finanziaria; agli altri, purtroppo, l'accesso al credito bancario è praticamente precluso. Proprio sul mondo bancario, perché non fa nulla, premier Renzi? Perché non fa un Glass-Steagall Act, una riforma del sistema per arrivare ad una necessaria separazione tra le banche di investimento e le banche commerciali tradizionali, per impedire che l'economia reale (imprenditori, in primis, che hanno bisogno del credito) venga continuamente esposta ad eventi finanziari negativi? Per tornare alla questione del TFR, se dovessero essere 80 o 100 gli euro in più al mese in busta paga, come prospettati da lei, Renzi, ciò rappresenterebbe per le piccole e medie imprese l'erogazione ai loro dipendenti del 100 per cento del TFR, dal momento che nel 2013 lo stipendio mensile percepito nelle piccole e medie imprese è stato di 1.327 euro. Se portata avanti, questa disposizione colpirebbe oltre quattro milioni di imprese italiane (quelle con meno di 50 dipendenti), costando loro, in assenza di un'eventuale accordo con l'ABI (che certamente non ci sarà), la cifra di quasi un miliardo, perché a tanto ammonterebbe il costo degli interessi passivi per l'anticipazione in banca delle risorse necessarie. Ci domandiamo, e domando a lei, premier Renzi, se è opportuno che il sistema delle nostre piccole e medie imprese, già stremato dall'alta tassazione e che ha visto il fallimento di molte imprese per eccesso di credito, causa il ritardo dei pagamenti della pubblica amministrazione (si sta ancora aspettando, nonostante il 21 settembre sia già passato), si trovi a dover finanziare con proprie risorse la redistribuzione fiscale immaginata dal Governo. Premier Renzi, capiamo la ratio della proposta del TFR in busta paga, ma non è da statista e non è lungimirante, in primo luogo, aumentare il gettito fiscale e, dunque, soccorrere il bilancio dello Stato, bilancio che fa acqua da tutte le parti, ma che vede in lei uno che le falle le amplia, anziché chiuderle (visto che mi pare abbia in mente di fare la prossima legge di stabilità in deficit di oltre 12 miliardi di euro). In secondo luogo, non è da statista e non è lungimirante ingolosire i lavoratori con una busta paga più pesante da febbraio 2015. Ciò potrebbe far malignamente pensare che lei stia puntando ad elezioni anticipate in primavera, ma molti lavoratori non stanno abboccando, perché sono convinti sia più utile mantenere la liquidazione per quando andranno in pensione oppure per il caso di sopraggiunto fallimento dell'impresa in cui lavorano. Premier Renzi, lasci perdere l'operazione TFR che non potrà mai essere ad invarianza di costo. Per mettere più soldi nelle buste paga dei lavoratori c'è una sola soluzione: quella di ridurre sensibilmente il cuneo fiscale contributivo, evitando di utilizzare le nostre piccole imprese come un bancomat. La vexata quaestio, il polverone sull'articolo 18 dello Statuto dei lavoratori, in molti hanno capito che è un totem. Ci si dimentica, infatti, che il 90 per cento delle aziende in Italia è di piccole dimensioni e dunque l'articolo 18 non trova applicazione, a meno che il lavoratore non sia licenziato per discriminazione, e in realtà, fino ad ora, si sono verificati pochissimi casi. Ci si dimentica, inoltre, che sono ben poche le cause di lavoro che vanno a sentenza. Le esperienze dicono, infatti, che i tre quarti delle cause di lavoro si concilia ancora prima di andare in causa, oppure alla prima udienza in occasione della proposta conciliativa formulata dal giudice. Normalmente, la gente licenziata vuole i soldi, non vuole la reintegrazione, o meglio, vuole la reintegrazione trasformandola nelle 15 mensilità dell'indennità sostitutiva, quindi intorno all'articolo 18 c'è tanta ipocrisia. Premier Renzi, la Lega Nord considera questa delega sul lavoro un'opportunità da lei voluta e pilotata per alzare l'ennesimo polverone e distogliere l'attenzione dell'opinione pubblica dai pessimi risultati macroeconomici conseguiti dall'azione del suo Governo: è cresciuto il debito pubblico (è notizia di ieri dal Fondo monetario internazionale che è arrivato al 136,7 per cento), sono cresciuti il deficit e la disoccupazione, in particolare quella giovanile, senza dimenticare i clandestini o sedicenti profughi, che ci costano miliardi di euro. Calano il PIL e l'inflazione, cioè siamo in deflazione, e calano anche i consumi, a dimostrare il totale fallimento del bonus di 80 euro, bonus che lei è costretto a confermare nel 2015 senza riuscire però ad estenderlo come aveva promesso alle varie fasce deboli: i pensionati con la minima, i disoccupati, gli incapienti, i lavoratori autonomi a basso reddito. Lo ripetiamo con franchezza: l'articolo 18 è un totem funzionale al suo protagonismo, premier Renzi e, in questa battaglia, alla visibilità degli avversari come i sindacati, talune forze politiche e anche avversari interni al suo partito. Premier Renzi, la crisi del lavoro in Italia non ha tra i principali responsabili l'articolo 18, come ha detto l'amministratore delegato della General Electric, già citato ieri dalla collega Ricchiuti. Le tutele dei lavoratori non rappresentano il principale impedimento agli investimenti in Italia. Guardi, premier Renzi, da una parte sbaglia chi pensa che difendere l'articolo 18 ad oltranza significhi difendere i posti di lavoro, perché se un'azienda va male il posto di lavoro lo si perde lo stesso. Così come sta purtroppo accadendo ai 73 lavoratori della storica impresa Trafilerie Brambilla di Calolziocorte, città in cui vivo, che il 1° ottobre è stata dichiarata fallita, nonostante due interrogazioni presentate a lei, ministro Poletti, mesi fa, con le quali si chiedeva di intervenire. Come purtroppo accadrà ai 156 dipendenti, la gran parte donne, della ERC sempre di Calolziocorte, impresa operante nel settore dell'illuminazione, che proprio l'altro ieri ha presentato i libri in tribunale per la decretazione a giorni del fallimento, e anche per la ERC il credit crunch è stato fatale. Come sta accadendo ai dipendenti della Jabil, la multinazionale con sede a Marcianise che ha annunciato la mobilità per 380 dipendenti. Per questi lavoratori, presto a casa, non ci sarà il suo bonus degli 80 euro, premier Renzi. Ma principalmente lei sbaglia a non incidere e rimuovere i freni che vengono imposti alla libera attività delle imprese in Italia, vere criticità del mercato del lavoro italiano che schiacciano la ben nota e riconosciuta qualità della forza lavoro italiana. Questi macigni sono la giustizia civile, l'abnorme macchina burocratica (così opprimente da creare essa stessa terreno fertile per lo sviluppo di pratiche illecite); la variabilità delle norme, gli elevati costi dell'energia, e soprattutto il fisco sempre più odioso e opprimente: tutti fattori che comprimono la capacità di azione di un imprenditore e incidono negativamente sull'eventuale decisione di un imprenditore di investire in Italia. Come si fa a fare impresa in Italia quando l'impatto del carico fiscale è arrivato a livello scandalosi? La pressione fiscale per le nostre imprese è al 65,8 per cento, con un primato negativo in Europa e al 138ᵃ posto a livello mondiale. Eppure la media UE si attesta al 41,1 per cento, mentre il dato mondiale è al 43,1 per cento. La prima cosa da fare con questo livello di carico fiscale è lapalissiana: è dovere ridurlo. Invece lei, premier Renzi, al posto di attenuare queste criticità, ha contribuito a peggiorarle con la TASI, un'imposta locale alla quale hanno dovuto far ricorso i bistrattati sindaci, a forza di subire pesanti tagli, ivi compreso quello che le è servito a finanziare il bonus di 80 euro. Il micidiale mix di IMU e TASI sui capannoni ha prodotto un ulteriore aggravio fiscale alle imprese: rispetto allo scorso anno (lo fa sapere la CGIA di Mestre) in tre su quattro Comuni capoluoghi di Provincia la tassazione sui capannoni è aumentata. Anche la riforma della Camera di commercio, contenuta nel decreto sulla pubblica amministrazione, è un'altra delle sue misure discutibili, un'altra stupidata. Premier Renzi, lei è partito, lancia in resta, verso l'Europa per dire basta alla strada suicida dell'austerità, come l'ha definita l'altro giorno Stiglitz, premio Nobel per l'economia, il tutto per scegliere, attraverso la flessibilità, il percorso delle politiche della crescita, ma è tornato con le pive nel sacco. Anche il testo su cui chiederà la fiducia sembrerebbe un ennesimo compromesso al ribasso tra le componenti del PD. Sull'articolo 18, oltre al reintegro per licenziamento discriminatorio, pare rispunti quello disciplinare, seppure per talune fattispecie che dovranno essere indicate. La riforma è inoltre a costo zero: ciò significa, per parlare chiaro ai cittadini, che non è previsto un euro per rilanciare la produzione e l'occupazione, ma ci sono solo chiacchiere. Premier Renzi, se non vuol fallire abbia il coraggio di accogliere e fare proprie le proposte della Lega: sono ragionevoli ed efficaci, come quella delle ferie solidali. Cominci subito da queste prime tre, attuabili in pochi giorni. In primo luogo, abbassi drasticamente le tasse applicando la flex tax, un'aliquota unica di tassazione. È una misura applicata in oltre quaranta Paesi al mondo che consente anche di contrastare e far emergere l'evasione fiscale. Secondo: tolga o, al limite, sospenda gli studi di settore, un istituto che è folle mantenere in un periodo di stagnazione e crisi economica come questa. Infine, terzo punto, tolga di mezzo la legge Fornero, che oltre a creare quel mare di esodati, di cui gran parte aspetta ancora protezione, ha reso per i giovani un miraggio l'entrata nel mondo del lavoro. Recessione e riforma delle pensioni targata Fornero rappresentano una miscela esplosiva per i giovani, un mix eccezionalmente sfavorevole che deve essere smantellato: lo faccia subito, premier Renzi, altrimenti ci penseranno il prossimo anno milioni di italiani che verranno a votare al referendum abrogativo, a favore del quale 600.000 cittadini hanno sottoscritto la proposta della Lega Nord di indizione del referendum. Premier Renzi, un'ultima cosa: da un po' di tempo a questa parte lei ha sposato il modello Marchionne e lo propone ovunque. Ma non poteva scegliere altro? Marchionne ha la residenza in Svizzera e là paga le tasse.
2014-10-08	LN	BisinellaPatrizia	Il dramma del Paese è che non c'è occupazione; l'emergenza del Paese è che abbiamo quasi sei milioni di persone che non hanno reddito di lavoro, più di tre milioni di disoccupati; tre milioni di persone che hanno perso il lavoro e non riescono a reinserirsi nel mercato del lavoro (per non parlare del caso di persone che magari l'hanno perso a cinquant'anni e certamente non trovano facilmente porte aperte nelle imprese) e quel 44,2 per cento, certificato la scorsa settimana, di disoccupazione giovanile.
2014-10-08	LN	StefaniErika	Noi della Lega Nord vogliamo denunciare, come abbiamo fatto in tutti i nostri interventi, il fatto che chiamare una riforma jobs act sembra quasi volere dare maggiore ridondanza e valore a ciò che non ha valore; chiamare riforma un intervento come questo per noi non significa assolutamente nulla. I veri problemi del lavoro, i problemi dell'Italia non si risolvono certo con questo tipo di interventi che poi non sappiamo nemmeno quali siano effettivamente visto che il famoso maxiemendamento resta soltanto nelle oscure stanze e non viene messo di certo a disposizione dell'opposizione per poter magari protestare, come stiamo facendo adesso. Parlare dell'articolo 18, dello Statuto dei lavoratori ovvero di importanti discussioni che hanno alimentato le Aule, dato la possibilità a molti di scrivere libri, e farne questioni ideologiche forse diventa sterile al giorno d'oggi. Dal 2008 al 2013 sono stati oltre un milione i licenziamenti individuali e collettivi; se guardiamo a coloro che hanno ottenuto il reintegro nel posto di lavoro o il risarcimento del danno risultano essere circa 2.500. Quindi di cosa stiamo parlando? Dobbiamo capire effettivamente cosa vuole dire mercato del lavoro in Italia. Stiamo parlando di oltre il 44 per cento di disoccupazione giovanile; stiamo parlando di problemi assolutamente seri e gravissimi, che vanno risolti con riforme strutturali e serie, con vere politiche del lavoro, attraverso vere politiche economiche e non con interventi spot che non fanno nulla se non riempire la bocca di un parolaio per cercare di recuperare consensi.
2014-10-08	M5S	FucksiaSerenella	L'impianto della legge delega a me piaceva. Non sono tra coloro che accusano il termometro di essere la causa della febbre, anzi, vedo nella delega una premessa necessaria, come una giusta cura, un buon metodo ed una buona organizzazione salvano il paziente malato. Abbiamo una disoccupazione pari al 12,3 per cento e tra i 15 ed i 24 anni un ragazzo su due è disoccupato (quindi il 44,2 per cento di essi), con un aumento del 3,6 per cento rispetto all'anno scorso. L'economia è ferma, il PIL, in ribasso, si contrae dello 0,3 per cento e l'attesa è solo di un 0,6 per cento di segno positivo nel 2015. Il problema c'è e non lo crea la delega, ma guardiamone tutti i limiti. Anzitutto, vi è un'eccessiva genericità, che forse è l'unico vero problema, un po' come se uno mi dicesse: «Domani ti garantisco colazione, pranzo e cena, ma il menu è a sorpresa e non è detto che sia di tuo gradimento». Non pretendo di conoscere i segreti dello chef e nemmeno le calorie, ma almeno la lista della spesa. Qui siamo passati dal libro bianco alla delega in bianco: quest'eccessiva genericità rinvia tutto ai decreti legislativi, e lì vedremo il Governo come interverrà (e probabilmente cascherà l'asino). La cosa che più mi fa male è questo pregiudizio, del Governo nei confronti del Parlamento e nostro nei vostri confronti, perché comunque continuate ad alimentarlo con questo modo di fare e con questa mancanza di ascolto, annullando il dibattito. Si parla di riforma del lavoro e di politiche attive con invarianza della spesa, con un'Agenzia nazionale per l'occupazione. Sono d'accordo: a mio avviso, non bisogna mettere sempre soldi per fare le cose, ma a volte si può anche riorganizzare; mi chiedo però se sarete capaci di farlo, voi che avrete riempito carrozze e carrozzoni per garantirvi e sostenere le vostre poltrone e cabine di regia. Chi scontenterete? Chi manderete via? Come potete vedere, non sono una fautrice dell'articolo 18, che è una presa in giro e non è più adatto ai tempi. Sono del parere che, anche nella pubblica amministrazione, ci debba essere una estrema mobilità. Non vorrei più sentire pronunciare nella pubblica amministrazione la frase: «A me questo non compete», per il semplice fatto che, secondo me, ogni lavoro ha la sua dignità, se ben fatto. Quindi, anche il discorso del mansionamento è un pregiudizio culturale. Tuttavia, dobbiamo renderci conto che, così come è impostato, rischiamo di creare la solita favola «che ieri t'illuse, che oggi m'illude - ricordando le parole del poeta D'Annunzio - e poi di ritrovarci in un nulla di fatto, in una crisi maggiore, con una disoccupazione che non scende alla cifra che si attende Renzi. Me lo auguro, anzi ce lo dobbiamo augurare tutti, ma ne dubito e i dubbi mi vengono proprio da questa apposizione di fiducia, che è davvero un fatto molto grave. Noi dovevamo fare una evoluzione culturale che doveva essere permessa in questo Parlamento. Infatti siamo passati dagli anni Settanta dall'approvazione dello Statuto dei lavoratori, che è stato fondamentale nel diritto del lavoro italiano perché ci ha portato ad essere la settima potenza economica mondiale, ad un mondo che non ci garantisce più quella situazione. Quindi, vedevo favorevolmente il contratto a tempo indeterminato a tutele crescenti perché è una previsione di buon senso. Non posso, infatti, permettermi una Ferrari quando poi non ho neanche il carburante per una 500. Allora prendiamo atto che le riforme non si fanno con i sogni, ma con idealità, rispetto e principi, in modo da garantire a tutti di non andare a piedi. Oggi siamo passati dal «lavorare fa male alla salute», come scriveva Stellman negli anni Settanta, a «non lavorare fa male alla salute, uccide». Dobbiamo quindi garantire il lavoro, perché è il principio su cui si basa la nostra Costituzione. Badate bene: io dico proprio lavoro e non reddito. Voi, al contrario, avete fatto una politica - lo si intravede anche in questa legge delega - più di stampo assistenzialistico che orientata alle politiche attive. Secondo i dati Eurostat, un disoccupato in Italia ha a disposizione 74 euro contro i 1.500 all'anno di un disoccupato francese e i 1.700 di un disoccupato tedesco. Ovviamente siamo molto più numerosi, ma la cosa grave è come noi li ripartiamo: nel 2013, su 30 miliardi di euro stanziati, 20 sono andati ai trattamenti di disoccupazione e solo 6 miliardi in sgravi o incentivi alle imprese. Direi che bisogna partire proprio dal lavoro, dal creare lavoro. Dobbiamo anzitutto dare gli strumenti alle imprese: un costo del lavoro sostenibile, infrastrutture efficienti, banda larga, un costo delle energie competitivo, un Paese libero dalla corruzione a tutti livelli, tempi celeri per la giustizia, lotta dura alle mafie, un diritto del lavoro più semplice, più organico e più funzionale sia per gli imprenditori esteri che per quelli italiani. Le sei tipologie di contratto lavorativo con apprendistato 1, apprendistato 2 e apprendistato 3 sono una cosa improponibile, che non ha senso. Dobbiamo tutelare il lavoratore e non il posto di lavoro a tutti i costi, quando di fatto è inesistente. Mi riferisco alle imprese che stanno da dieci o vent'anni in cassa integrazione. Il lavoratore inoccupato per dieci o vent'anni perde la qualità di lavoratore. E poi dobbiamo renderci conto che il problema non è solo dei lavoratori, ma anche dei datori di lavoro. Come prima ricordava la senatrice Bisinella, abbiamo dati di suicidio tra imprenditori che non abbiamo mai registrato nel passato. Basta superare la dicotomia tra impresa cattiva e lavoratore buono e metterli sullo stesso piano. Rendiamoci conto che il lavoro non è solo un dovere e un diritto, ma è anche un valore su cui investire, un lavoro per soddisfare maggiormente i bisogni secondari. Se il diritto alla casa viene soddisfatto con il recupero dei milioni di metri cubi non usati, anziché fare speculazione inutilmente su spazi verdi, magari a prezzi calmierati con una bioedilizia ad impatto zero, ho risolto il problema della casa: posso far pagare 100 o 200 euro di affitto allo Stato o ad una società di gestione pubblica o privata e quindi investire nel lavoro, creare occupazione. Oppure nell'ambito del trasporto pubblico, si potrebbe promuovere l'efficientamento e la promozione fiscale del car pooling e del trasporto elettrico: non mi serve l'auto o me ne serve una a famiglia e non tre e, quindi, abbasso le spese. Ne consegue che posso creare forme di lavoro accessorio temporaneo: minijob sul modello tedesco, 500-600 euro al mese, con costi previdenziali accessibili e convenienti. Questi sono solo due suggerimenti su casa e trasporto, ma si potrebbe arrivare al lavoro parcellizzato: mi serve a prestazione per 6-7-15 giorni, mando un SMS all'INPS con un' app, trasferisco il credito sul conto lavoro del prestatore d'opera che riceve a fine mese uno stipendio integrato dallo Stato fino a una cifra variabile a seconda delle necessità proprie o del nucleo familiare. Chiaramente la formula va premiata con una detrazione o deduzione fiscale nei confronti di chi usa queste forme innovative che determinano emersione del lavoro nero ed elasticità del job market. Tuttavia, la soluzione può essere solo l'efficientamento del sistema lavoro- welfare -formazione e del costo della pubblica amministrazione. Questa è l'unica ricetta percorribile: le necessità primarie devono essere amministrate dalla comunità, tutto il resto va lasciato alla libera iniziativa. Io, però, ho paura perché farete la speculazione della speculazione, quindi mi troverò nella situazione in cui non investirete come l'impresa e la stessa economia ci chiedono. Oggi, infatti, dobbiamo pensare a un'impresa che fa certificazione etica, social accountability, che fa sistema di sicurezza integrato (OHSAS 18001). Oggi un'impresa che esce da questi parametri, che sono sostenuti dalla SAI, dall'International labour organization (ILO) e dall'ONU, non può essere concorrenziale. Allora dovrò investire sulla qualità del lavoro, perché l'efficienza di un'impresa sta anche nella motivazione del lavoratore, nella passione e nell'impegno per un lavoro che viene sentito come proprio e per il quale c'è gratificazione anche economica (al riguardo avrei voluto dei paletti), ma soprattutto deve dare l'opportunità di crescita e di costruire un futuro diverso; invece, messo così, diventa quasi una caricatura. Concludendo, non arriviamo alla situazione paradossale per cui, invece di investire su un medico, su un ortopedico formato, diciamo: oggi mi serve qualcuno che mi fa un'anca, domani qualcuno che mi fa una spalla. Investiamo affinché il lavoratore ricominci a saper fare. Partiamo dalla scuola e diamo dei modelli. Certo, sarà un po' difficile. Vogliamo dare qualche suggerimento, ministro Poletti, su come si fa carriera attraverso le cooperative o su certi accorciamenti di carriera di persone che non hanno mai lavorato, ma hanno trovato strade preferenziali per arrivare? Altrimenti il demansionamento facciamolo in quest'Aula: un metro quadro ciascuno, andiamo a sistemare i sanpietrini di Roma e forse daremo un esempio concreto di come il lavoro si può fare e di come ci si può demansionare; diversamente, daremo ragione a chi sostiene come nelle mansioni si può crescere e produrre qualcosa di utile per il futuro.
2014-10-08	PD	FabbriCamilla	Sono di ieri i dati del rapporto della fondazione Migrantes: rispetto agli stessi mesi del 2012, il numero delle partenze dall'Italia, cioè di quanti decidono di andare all'estero, ha superato del 16,1 per cento il numero di chi guarda all'Italia come un luogo dove provare a creare occupazione, una vita, un futuro. Complici di ciò sono la recessione economica e la disoccupazione.
2014-10-08	PD	LepriStefano	Non esito a definire questo un patto scellerato, che, sommato agli altri spread competitivi, ha progressivamente ritirato la fiducia degli investitori. Così questa idea di un lavoro di proprietà si è affermata al punto che, anche di fronte a crisi aziendali indiscutibilmente irrisolvibili e senza sbocco, si è sovente insistito con ammortizzatori assurdi, utili solo per tutelare un reddito che non c'era, oppure si è insistito con una mobilità lunga, lunghissima, che ha anticipato una pensione che era ancora troppo lontana; e si è evitato in ogni modo di utilizzare queste persone, che avevano pur sempre un beneficio pubblico, in attività di pubblica utilità, perché queste avrebbero in qualche modo prefigurato la perdita del lavoro. Ora si cambia l'idea della tutela. Non vengono meno le tutele: questo è importante ricordarlo a chi fa troppa propaganda in questi giorni. Cambia il modo in cui la tutela si assicura, anche per i lavoratori a tempo indeterminato. Il lavoratore a tempo indeterminato continua - ed è sacrosanto - ad essere tutelato verso il licenziamento discriminatorio o per cause disciplinari palesemente insussistenti. Ma, per le cause economiche, sarà previsto un significativo indennizzo; un assegno di disoccupazione, l'ASPI, che viene esteso a tutti e, soprattutto, dei servizi importanti, forti ed efficaci di formazione e di ricollocazione. L'idea insomma è molto semplice: decida l'imprenditore quando ci sono ragioni economiche e decida meno il giudice, si ridia certezza dei costi di separazione e tempi certi alla giustizia. Basti pensare che oggi in Italia abbiamo cause di lavoro che durano mediamente due anni, quando in Germania durano quattro mesi. In Italia abbiamo il 60 per cento di ricorso in appello, quando in Germania è il 5 per cento. Ma c'è molto altro. Si è parlato quasi solo in questi giorni, purtroppo ingiustamente, delle riforme relative all'articolo 18. C'è molto, molto altro, di cui quest'Aula ha parlato molto poco e che fa finta di non considerare: ad esempio il codice semplificato, che sarà una grandissima rivoluzione. Non so - mi riferisco soprattutto a chi ha così duramente ed anche un po' ignobilmente polemizzato in queste ore - se qualcuno fra voi - molti colleghi l'avranno fatto sicuramente - ha letto la riforma Fornero, in modo particolare gli articoli relativi al licenziamento. È un esercizio davvero di alta scuola; chi tra noi è arrivato alla fine ha dovuto fare qualche riassunto, e forse non ci ha capito. Ma, se non ci capiamo neanche noi, possono capirci gli imprenditori stranieri che non conoscono l'italiano? È evidente che dobbiamo semplificare la disciplina del lavoro che negli ultimi venti, trenta o quarant'anni si è stratificata. Queste procedure relative alla legislazione così stratificata sono troppo bizantine; hanno fatto la fortuna di avvocati, consulenti, burocrati dello Stato, ispettori, ma hanno frenato la libera iniziativa e insabbiato gli ingranaggi del mercato del lavoro. Insieme alla semplificazione del linguaggio e delle procedure, vi saranno semplificazioni anche nelle forme contrattuali; saranno superati i contratti di collaborazione falsi; avremo certamente la necessità di ridurre le forme precarie di lavoro atipico (penso a stage e a tirocini), che oggi sono inopportunamente utilizzati sfruttando i nostri giovani. Se il lavoro a tempo indeterminato costerà meno (come sarà contenuto nell'emendamento e poi sarà precisato in modo indiscutibile nella legge di stabilità), è verosimile pensare davvero che quelle forme atipiche subiranno un drastico ridimensionamento e che con questa formula il lavoro a tempo indeterminato diventerà progressivamente, come tutti ci auguriamo, il modo tradizionale e preferenziale con cui si assumeranno i lavoratori, giovani e meno giovani. Vi è poi l'unificazione dell'ASPI per tutti; vi è la rivoluzione delle politiche attive del lavoro, finalmente con un'unica agenzia nazionale che non mortifica la programmazione regionale, ma consentirà davvero una progettualità che oggi è mancata, con un sistema di accreditamento che sarà misurato a risultati e permetterà alla pubblica amministrazione di esercitare un ruolo di governo più che di gestione. Vi sono nuove risorse per i contratti di solidarietà; vi è il fascicolo elettronico che consentirà in tutta Italia di conoscere l'offerta dei lavoratori; vi è l'interoperabilità e lo scambio di informazione; vi è l'attività ispettiva semplificata, e potrei continuare. Sorge d'obbligo la domanda: perché queste riforme non sono state fatte prima? Io rispondo che vi è stata una somma di inerzia collusiva o conflittuale, che sono due facce dell'identica medaglia svalutata. In conclusione, dunque, con la delega la sfida è per tutti: è per la politica, come ho già evidenziato, ma è anche per gli imprenditori che avranno molti meno alibi; è per i sindacati, che restano un baluardo insostituibile contro i soprusi e a difesa della tutela del lavoro e della sua dignità, ma che ora devono accettare nuove sfide a cominciare da una nuova logica di conciliazione tra le parti, la sfida della partecipazione e della democrazia economica; quella di organizzare i servizi per l'impiego. In altre Nazioni i sindacati e le organizzazioni non profit sono molto attive in questa attività, che loro possono opportunamente svolgere. La sfida è anche per la pubblica amministrazione, che deve rimettersi in gioco, deve diventare facilitatore, garante dell'accesso, accreditatore più che gestore diretto dei servizi per l'impiego e, più in generale, dei servizi pubblici. La sfida è per i lavoratori, che devono accettare questa logica dell' empowerment, della capacità e della volontà di crescere, di progredire, di formarsi e di riqualificarsi. Dunque, sono previste più formazione, più promozione, ma anche più tutele - come ho già sottolineato - per chi oggi ne ha troppo poche. Se verrà approvata, questa delega non sarà in bianco; il Parlamento e il nostro partito in particolare contribuiranno ancora, e molto, alla stesura e al vaglio dei testi dei decreti e soprattutto alla loro implementazione. Per oggi, per ora, ci basta la sfida di una riforma storica con l'approvazione di linee guida che cambieranno dunque non solo il mercato del lavoro, ma anche la stessa concezione del lavoro: meno conflittuale, più cooperativa; meno orientata ai diritti pretesi, più orientata a garanzie come opportunità. Insomma, è una visione meno difensiva del lavoro e più aperta alle sfide nuove.
2014-10-08	PD	ParenteAnnamaria	(ore 12,31) ( Segue PARENTE). Con una disoccupazione del 12,3 per cento, giovanile al 44,2, con le crisi aziendali sempre più frequenti, con l'espulsione di ultracinquantenni, il lavoro in Italia non può essere argomento ancora così divisivo e intriso di ideologia. Troppa è l'attenzione - a mio parere - e forse eccessiva in queste ultime settimane, dell'opinione pubblica sull'articolo 18. La delega è molto altro. Certo, introducendo un contratto a tutele crescenti significa intervenire sulla normativa dell'articolo 18. Ma lo spirito della delega è stato sempre quello di rendere il contratto a tempo indeterminato come la forma comune di contratto di lavoro, disboscando anche tutte quelle tipologie diverse che producono precarietà. In questo il testo uscito dalla Commissione va rafforzato. Concordo con chi l'ha detto in quest'Aula. Per agevolare l'occupazione e il contratto a tempo indeterminato, occorrono incentivi contributivi e fiscali, riordinando e razionalizzando quelli esistenti, come previsto dalla delega. Serve certezza e stabilità delle regole sui licenziamenti per gli imprenditori. Se la legge n. 92 ha prodotto troppo contenzioso, questo va rivisto. Di questo parliamo. La delega non è un provvedimento concluso. Ci saranno i decreti attuativi. Tante questioni saranno risolte. Certo, da sola la delega non può rilanciare il lavoro in Italia. Occorre un pacchetto di riforme come quelle già messe in campo dal Governo Renzi, dalla pubblica amministrazione alla giustizia, ad una attenzione alle risorse europee, alla promozione del made in Italy, ad azioni per incentivare investimenti. C'è poi da affrontare in maniera seria il tema della scarsa produttività nel Paese, sicuramente insieme ai sindacati, dando spazio alla contrattazione decentrata. Concludo, signor Ministro: noi parlamentari stiamo delegando la funzione legislativa al Governo. Il Parlamento avrà la possibilità di dare un parere sui decreti delegati. La storia legislativa italiana è piena di deleghe non attuate e di riforme mancate. Questa è la volta buona. Noi confidiamo che questa sia la volta buona per attuare una riforma strutturale e di sistema. Abbiamo fiducia in lei e nel suo Governo come i cittadini e le cittadine dovranno avere fiducia nel Parlamento, in quello che stiamo approvando oggi, perché le condizioni reali del lavoro le abbiamo in casa. Sono quelle delle nostre e dei nostri figli. A loro una politica che costruisce il futuro deve guardare.
2014-10-08	LN	CentinaioGianMarco	Il nostro Presidente del Consiglio - ahimè, bisogna anche parlare di lui - come molti italiani non sa cosa è contenuto in questo documento. Oggi era a Milano e, intervistato mentre era in gita (perché noi eravamo qui a lavorare mentre lui era in gita a incontrare le pallavoliste e a parlare di Mila e Shiro, a dare consigli su come si vincono i mondiali di pallavolo... e noi qui a lavorare), il presidente Fonzi e ha dichiarato che questo provvedimento porterà 83.000 posti di lavoro in più; 83.000 è meglio di zero, ma parliamo di 83.000 posti di lavoro. Noi, colleghi, siamo qui da giorni a fare tutto questo casino per 83.000 posti di lavoro! Ma il Presidente del Consiglio non lo sa che in Italia ci sono milioni di disoccupati, e noi siamo qui a parlare di 83.000 persone? Il Presidente del Consiglio non sa che ci sono esodati, precari, persone che aspettano un rilancio dell'economia? Il problema è che il buon Renzi non conosce parole come lavoro e disoccupazione. Non le conosce.
2014-10-08	LN	CentinaioGianMarco	Siete qui a chiederci la fiducia. Volete la fiducia? La nostra fiducia? Come possiamo darvi fiducia? A voi? CIRINNÀ (PD). Ma chi te l'ha chiesta? CENTINAIO (LN-Aut). La settimana scorsa in Conferenza dei Capigruppo ci avete garantito che non avreste chiesto la fiducia. Ma che valore ha la vostra parola? Dopo una settimana siete qui a chiederla. Perché dobbiamo fidarci di un Premier che fa di tutto per farsi odiare dagli italiani: ormai litiga con tutti pur di andare a casa e andare ad elezioni. Perché fidarci sapendo che questa è una riforma fuffa, che non serve a nessuno? Signor Presidente, ho quasi finito. Sarò onesto fino in fondo. Noi siamo persone serie, siamo 15 senatori che sanno cosa vuol dire lavorare, che hanno visto la fabbrica, i campi, il precariato, lo sfruttamento e, in alcuni casi, anche il licenziamento; siamo 15 persone che, con i sacrifici, hanno vissuto sconfitte e vittorie sul lavoro e non ci facciamo prendere in giro da nessuno, in particolar modo da un Governo e da un Presidente del Consiglio che non sanno decifrare le parole «lavoro», «precariato», «sacrifici» e «disoccupazione».
2014-10-08	M5S	CatalfoNunzia	Oggi la ministra Boschi è venuta in Aula imponendo la fiducia al Senato sul provvedimento e ha presentato un testo conosciuto nei minimi particolari dalla stampa. Infatti, io l'ho ricevuto proprio dalla stampa, e non dal Parlamento. Il Governo obbliga questo organo costituzionale a votare, ricordiamolo bene, una legge delega confezionata ad hoc dal Governo, che conferisce poteri legislativi al Governo stesso (ma vedo che ciò non interessa l'unico rappresentante del Governo presente in Aula). Parlare in questo caso di autoritarismo, per non richiamare altri termini molto in uso in un periodo triste della storia repubblicana, non mi sembra per nulla eccessivo. Agli sbagli sui contenuti si aggiungono quelli sulla forma e sul metodo, presidente Sacconi. Il Governo, quindi, continua a portare avanti la sua televendita, anticipata da altisonanti proclami che viaggiano a mezzo stampa da settimane: articolo 18, o non articolo 18; demansionamento, che forse non c'è o che forse discutiamo nella sede del PD. Ma quello che in quest'Aula oggi il Governo propone di svendere è forse il bene più prezioso, sacrificato sull'altare delle coerenze economiche dettate dall'Europa. È il futuro di milioni di lavoratori delle imprese e dell'economia italiana tutta attraverso una riforma che, negli obiettivi, si propone di superare il dualismo all'interno del mercato del lavoro tra tutelati e non tutelati; tra coloro che godono di tutele piene e chi, invece, ne è escluso. La ricetta del Governo per risolvere la questione è semplice: anziché alzare le tutele ai cosiddetti outsider, ovvero a tutti i lavoratori privi di potere contrattuale, cioè i disoccupati e i precari, si abbassano le tutele per tutti. Come nel più antico dei detti, mal comune mezzo gaudio. Il presidente Renzi vorrebbe far credere agli italiani che il problema principale del nostro mercato del lavoro sia la sua eccessiva rigidità e dispone, come soluzione a tutti i mali, la flessibilizzazione in uscita, dimenticando (diciamo per ingenuità, per non voler parlare di malafede) dei mancanti investimenti sulla forza lavoro in ingresso. Pensare di agire strutturalmente, signori, su un tema così delicato come il mercato del lavoro, collegato in maniera così stretta all'andamento dell'economia italiana, per di più con una riforma a costo zero o quasi, è una scelta miope, per non dire inefficace e controproducente. Per non andare troppo lontano - lo dico ai colleghi che citavano altri esempi - Austria e Germania che hanno investito ingenti risorse economiche in tecnologia, ricerca e sistemi pubblici di collocamento, avranno nel 2015 un tasso di disoccupazione inferiore al 5 per cento. Le riforme - lo dico al Ministro assente -hanno bisogno di scelte coraggiose. Siamo certi che tutti sapete - li studiate tutti i giorni - che l'Italia è indietro sugli indicatori in ricerca e sviluppo rispetto agli obiettivi di Europa 2020. Il nostro è uno degli ultimi Paesi in Europa nel rapporto PIL-ricerca e siamo uno dei pochi ad avere una tendenza negativa. Fatto il preambolo, entriamo nel merito del jobs act, così come lo chiama il Presidente. Il disegno di legge delega, combinato con il cosiddetto decreto Poletti, allungherà a tempo indefinito l'orizzonte temporale della «prova» per il lavoratore, provocando precarietà strutturale, quella che ci rimprovera l'OCSE. Non investe in servizi pubblici per l'impiego. Vi ricordo i 90.000 addetti della Germania contro i 9.000 dell'Italia. Questo dovrebbe essere lo strumento principale per le politiche attive ed è quello che ci chiedeva l'Europa nella raccomandazione del 2 giugno 2014 e lo auspicava - lo dico al presidente Sacconi - lo stesso professore Marco Biagi nel Libro bianco, spiegando l'importanza degli investimenti per la concreta attuazione di politiche attive, di inserimento lavorativo, di formazione e riqualificazione, di disoccupati ed inoccupati. Ma per questo ci vogliono le risorse finanziarie, il cosiddetto potenziamento delle tutele nel mercato. Cosa fa questa legge delega? Crea un ennesimo carrozzone, denominato Agenzia nazionale, che altro non sarà che la riproposizione di ciò che è stata la creazione d'Italia Lavoro, per di più inserendo all'interno gli stessi enti che nel passato hanno sperperato le risorse destinate alle politiche attive del lavoro. Dubito che lo stesso Biagi, se fosse vivo, sarebbe dell'avviso di far nascere un altro ente. Il Governo, inoltre, che cosa fa? Introduce il demansionamento e i controlli a distanza; allarga la possibilità di ricorso al lavoro accessorio; abbassa le tutele contrattuali, senza garantire efficaci tutele del mercato, e non prevede investimenti in politiche fiscali e sociali di sostegno al reddito per i meno abbienti. Ripeto: anche questo lo diceva Biagi nel Libro bianco. Ciò che ha affermato il presidente Sacconi, nel corso della sua relazione, riguardo ad un reddito garantito va in contrasto sia con quanto scritto nel Libro bianco che con la proposta del Movimento 5 Stelle sull'istituzione del reddito di cittadinanza quale misura assolutamente attiva (bisogna leggerla per sapere e non andare così): misura che non è solo reddito, ma che parte dai bisogni primari del cittadino, del disoccupato, per ricostruire i servizi di cui ha bisogno. La nostra proposta mira a creare lavoro, contiene aiuti per le imprese, aiuti per i disoccupati che vogliono tra loro creare imprese; riavvicina il cittadino alla vita economica e sociale della propria città, ma soprattutto dà respiro all'economia del Paese e pone le basi per una vera riforma del lavoro. Parte di quanto contenuto nella proposta è stato presentato proprio nella legge delega, anzi è stata presentata tutta la proposta, ma qualcosa è stato accettato, per fortuna. Sono piccoli passi per aiutare il disoccupato nella ricerca del lavoro e per semplificare la burocrazia delle imprese. Poverine! Parlo del fascicolo elettronico del cittadino, delle banche dati interoperabili e del conferimento dei posti vacanti in un'unica banca dati nazionale. Il Movimento 5 Stelle vi chiede - ve lo chiede perché, senza risorse, non sappiamo come farete - come l'impresa, oltre che naturalmente il lavoratore, possa investire sulla formazione dell'acquisizione di competenze e sulla valorizzazione del cosiddetto human capital, il capitale umano, che OCSE ed Europa 2020 indicano come fattore critico di sviluppo e di successo per le economie continentali con la pseudo riforma che state proponendo a quest'Aula. Sapete bene che, con questa legge, renderete l'annosa questione del precariato da problema contingente a problema strutturale, che è proprio quello che ci rimprovera l'OCSE. E a farne le spese di tutto questo chi sono? Sono i disoccupati di lunga durata, che sono coloro i quali dovremmo invece attenzionare e tutelare (e anche questo ce lo ricorda l'OCSE). Sono quei giovani che hanno un tasso di precarietà pari al 52,5 per cento. E non diteci che la soluzione a tutti i mali è il Programma europeo e nazionale cosiddetto Youth guarantee perché gli italiani ne potrebbero sentire delle belle, compresa la totale non attuazione in talune Regioni, come ad esempio la Sicilia di Crocetta, del PD, di Faraone e di Genovese.
2014-10-08	PD	SantiniGiorgio	Vogliamo fare un altro esempio? L'indennità di disoccupazione, come sappiamo, oggi non coinvolge oltre un milione di persone: i lavoratori parasubordinati, i giovani che non hanno due anni di anzianità di servizio e svariate altre categorie. Nel provvedimento in esame si dice esplicitamente che tale indennità deve essere estesa nei confronti di tutte queste categorie, quindi mi pare sia un obiettivo esplicito. E siccome giustamente il dibattito della Commissione ha posto il problema che tutto ciò costa e che occorre aggiungere le risorse necessarie, alla fine della delega c'è un riferimento preciso al fatto che, contrariamente all'inizio della discussione, tale estensione dovrà avvenire eventualmente stanziando nuove risorse da coprire con adeguati strumenti legislativi. Mi pare tutto molto chiaro e preciso.
2014-10-08	PD	ZandaLuigi	Queste condizioni non sono facoltative. L'economia globale non lascia margini di scelta: i Paesi che non sono capaci di attrarre gli investimenti perdono ricchezza. E senza capitali e senza investimenti adeguati nessun Paese è in grado di sviluppare la propria economia e senza sviluppo vince la disoccupazione.
2014-10-08	PD	ZandaLuigi	Sono oltre un milione i dipendenti che non possono godere di indennità di disoccupazione. Ne sono privi tutti i co.co.pro, le partite IVA, che inoltre hanno quasi nessuna tutela propria dei lavoratori dipendenti. Anche la cassa integrazione lascia fuori oltre 5 milioni di lavoratori. Sono queste le vere ingiustizie che la delega vuole correggere.
2014-10-08	PD	ZandaLuigi	Termino con una considerazione di carattere internazionale, signor Presidente, perché nei giorni passati abbiamo appreso che negli Stati Uniti la disoccupazione è scesa al 5,9 per cento. Sono livelli fisiologici, vicinissimi al pieno impiego. Il nostro primo obiettivo, tutto quello che facciamo, deve essere indirizzato a questa priorità: la piena occupazione. Il 5,9 per cento americano è meno della metà della disoccupazione media europea, è sei volte meno della disoccupazione giovanile in Italia, è quasi dieci volte meno della disoccupazione giovanile nel nostro Mezzogiorno. Guardiamoci in faccia e chiediamoci perché gli Stati Uniti stanno superando brillantemente la crisi...
2014-10-08	PD	ZandaLuigi	VOCE DAL GRUPPO M5S. Perché non hanno Renzi! ZANDA (PD). ...mentre l'Europa c'è dentro sino al collo e non possiamo immaginare né come, né quando ne uscirà. Otto anni fa la crisi ha avuto inizio negli Stati Uniti, ma l'inevitabile contagio tra economie tra loro interdipendenti ha rapidamente esteso la malattia nel resto del mondo. Ci sono ragioni di politica economica e di assetto istituzionale che spiegano questo vistoso squilibrio. La scelta di politica economica dell'Europa è stata l'austerità, come sappiamo. Gli Stati Uniti hanno voluto una politica fiscale espansiva e una politica monetaria aggressiva. Hanno promosso interventi forti della loro Banca centrale e hanno usato massicciamente la spesa pubblica. Così, a fine 2013, a sei anni dall'inizio della crisi, l'economia americana è ripartita con vigore; quella Europea è tuttora in piena stagnazione. Il PIL americano è oggi di sei punti più elevato di quello pre-crisi, la disoccupazione si è ridotta vistosamente e, come abbiamo visto, oggi è al 5,9 per cento. In Europa le cose stanno in modo ben diverso. Il PIL è addirittura inferiore a quello pre-crisi e la disoccupazione è prossima al 12 per cento, le banche non sono ancora risanate e la ripresa è lenta ed incerta persino nella forte e ricca Germania. C'è anche una ragione storica, che riguarda il diverso assetto istituzionale americano, che può spiegare il vistoso differenziale con l'Europa. Gli Stati Uniti sono una grande Confederazione, sono una sola Nazione e hanno un solo Presidente. L'Europa sono 28 Stati indipendenti, senza unità politica, senza una comune vera politica estera, militare, fiscale, di giustizia, senza una Banca centrale di ultima istanza. Ed è proprio questa assenza di unità ad impedirci di uscire dalla crisi secondo le potenzialità del nostro continente ed è la disunione a collocarci ai margini del grande gioco della politica e dell'economia mondiali. VOCE DAL GRUPPO M5S. Tempo!
2014-10-14	LN	TosatoPaolo	Ebbene, da questa prima analisi e da altre parti dell'intervento del ministro Padoan si poteva avere l'impressione che il provvedimento all'attenzione del Senato e poi della Camera fosse veramente fondato su un sano realismo. In realtà, poi, leggendo successivamente, si evidenzia che anche per il 2015 c'è una previsione di crescita del PIL dello 0,6 per cento, che dovrebbe arrivare, tra il 2016 e il 2018, all'uno per cento. Quindi, si continua a perpetrare quella sorta di finto e falso ottimismo che ha caratterizzato le analisi dei conti dello Stato negli ultimi anni. Quindi, di fronte a una premessa realistica c'è poi un provvedimento fondato per l'ennesima volta su considerazioni che evidentemente non troveranno realtà nei fatti. Una realtà che è invece costruita su altri dati, che sono da ricordare: c'è una deflazione che ormai da ipotesi è diventata una certezza; c'è una disoccupazione che si è elevata in questi ultimi anni fino a raggiungere il 12,6 in termini assoluti e oltre il 40 per cento tra i giovani. Si afferma nel testo, sempre scritto dal ministro Padoan, che è difficile il recupero della competitività e sostenibilità del debito; si ravvisa un rapporto deficit -PIL che è oltre il 130 per cento, e soprattutto un carico fiscale ormai insostenibile. È inutile che da una parte si riducano alcune tasse, come l'IRAP, per quantità al momento ancora irrisorie, e dall'altra, attraverso l'applicazione di tasse come l'IMU, la TASI, la TARI e con l'aumento dei costi dell'energia di fatto si prenda con una mano ciò che si è dato con l'altra. Questa è la realtà dei fatti: non c'è una reale diminuzione del carico fiscale, che per le imprese e le famiglie sta ulteriormente aumentando e aumenterà ancora nei prossimi anni, al di là dell'ottimismo, che non è costruito su dati realistici, offerto continuamente dal Presidente del Consiglio. Siamo di fatto in una situazione di stagnazione e declino, di fronte alla quale il Governo prospetta soluzioni basate su fattori assolutamente contingenti. La possibilità di aumentare il deficit e di finanziare una riduzione del carico fiscale è legata quest'anno a due fattori contingenti. Un primo fattore è il minor peso degli interessi sul debito pubblico: fattore contingente di quest'anno che non abbiamo alcuna certezza possa essere confermato negli anni a venire. L'altro è legato ad una rivisitazione dei conteggi del PIL, basato su nuove voci fra le quali spicca un aumento legato all'inclusione delle attività illegali. Si fa, quindi, riferimento nel calcolo del PIL dello Stato italiano al traffico degli stupefacenti, alla prostituzione e al contrabbando delle sigarette, per un valore calcolato in almeno 15,5 miliardi, pari allo 0,9 per cento del PIL. È evidente che questo calcolo rende, di fatto, non più realistico il rapporto deficit -PIL, calcolato in precedenza sulla ricchezza legale prodotta dal nostro Paese. Ed è solo questa occasionalità che permette di andare in deficit e di passare, quindi, dal 2,2 al 2,9 per cento. Ciò che ci preoccupa maggiormente è il fatto che questo Governo, qualora per l'anno prossimo le entrate previste non saranno sufficienti e non ci sarà un sostanziale pareggio di bilancio tra entrate ed uscite, decida un aumento dell'imposizione fiscale, a partire dal 2016 di 12,4 miliardi, per il 2017 di 17,8 e per il 2018 di 21,4. Si tratta della famosa clausola di salvaguardia che, di fatto, al di là delle considerazioni ed affermazioni del Presidente del Consiglio, stabilisce, in caso di necessità, l'aumento automatico dell'IVA e di altre imposte indirette. Oggi abbiamo ascoltato il presidente Renzi dire che, per la prima volta, non ci saranno aumenti del prelievo fiscale. La clausola di salvaguardia, di fatto, dimostra invece che detta previsione è stata inserita, ed è autorizzata da parte del Governo. Siamo poi preoccupati dal fatto che l'altra copertura degli investimenti da parte del Governo è legata ad una riduzione della spesa pubblica, la quale non è basata su scelte puntuali, frutto del lavoro che ha visto impegnati vari commissari straordinari, i quali non hanno mai prodotto in questi anni un provvedimento, una relazione efficaci; o forse l'ultimo Governo, il Governo Renzi, ha ritenuto che i dati della spending review non dovessero essere applicati. Al contrario, si è ritenuto opportuno continuare a portare avanti la politica dei tagli lineari, che non premia gli enti virtuosi, ma penalizza tutti gli enti locali - Comuni, Regioni e Province - senza una analisi effettiva di quali spese possono essere ridotte e quali invece non possono comportare ulteriori riduzioni. Noi ci saremmo aspettati - ad esempio - che, per il taglio agli enti locali, e ai Comuni in particolare, si stabilisse finalmente, per la prima volta, un diverso taglio riguardante soprattutto quelli che storicamente hanno ricevuto risorse pro capite molto superiori rispetto alla media nazionale. Se i tagli vengono guidati in detta direzione, è evidente che si fa giustizia e si costringono gli enti locali, che in passato hanno goduto di condizioni favorevoli non corrette, a tornare ad una riduzione della spesa pubblica sostenibile. Se, al contrario, si va ad attuare l'ennesimo taglio lineare, si penalizzeranno anche quegli enti locali virtuosi che ormai non riescono più a garantire i servizi minimi essenziali ai cittadini. E la sensazione che si ha leggendo la relazione allegata alla Nota esame è che proprio questa sarà la scelta del Governo nei prossimi giorni, quando presenterà il Documento di economia e finanza per l'anno a venire. É una scelta questa irresponsabile, ingiusta e scorretta, che renderà certamente difficile per molti sindaci la gestione del proprio Comune, negando ai cittadini quanto è loro dovuto. Un altro punto negativo della relazione, che non è stato messo sufficientemente in evidenza, è legato alle esportazioni. Da quanto risulta dalla documentazione che ci è stata fornita, nel 2013 si è registrato un aumento delle esportazioni nei confronti delle Russia pari all'11,3 per cento. Ebbene, nel primo periodo del 2014, tra i mesi di gennaio e luglio, si prende atto di una riduzione di 8,5 punti percentuali. Ciò dimostra che le scelte sanzionatorie nei confronti della Russia, prese dall'Italia e dalla Comunità europea, non sono indolori, ma sono anzi molto preoccupanti.
2014-10-14	LN	TosatoPaolo	Signor Presidente, termino il mio intervento con una considerazione: abbiamo la sensazione che anche questo documento sia frutto di un ottimismo ingiustificato e sia costruito sulle solite chiacchiere ottimistiche del Presidente del Consiglio, sui giochi di prestigio e sui trucchi contabili e che l'economia reale non stia migliorando, che la disoccupazione non calerà e che le condizioni economiche siano sempre più difficili. Al di là di tutti questi numeri, c'è purtroppo una certezza: è sempre maggiore il numero di persone, di famiglie e di imprese che si trovano in grave difficoltà. Temiamo dunque che il Paese si troverà in condizioni ormai disperate, quando verrà data risposta alla domanda di fondo, che non è più quando ci sarà la crescita o se grazie ai provvedimenti del Governo si avrà finalmente un'inversione nell'andamento del PIL, con l'aumento che tutti auspichiamo. La domanda di fondo è: fino a quando questo Governo riuscirà ad ingannare il Paese, vendendo fumo e false promesse?
2014-10-14	M5S	CastaldiGianluca	È inevitabile domandarsi sulla base di quali dati e scenari il Governo avesse elaborato in aprile i dati relativi alla crescita, tenuto conto che oggi siamo in piena recessione. Il Fondo monetario ci dice che l'Italia archivierà il 2014 con un calo del PIL peggiore di quanto lo stesso Fondo monetario aveva previsto in luglio. C'è un'assoluta, totale e perentoria - anzi, direi universale - mancanza di idee e strategie. L'Italia del mentitore Mento a terzi sarà la solita: brucerà risorse, avrà un debito più alto e le persone e i cittadini avranno in mano il solito pugno di mosche. Grisù, il drago Draghi, dice che la priorità spetta alle riforme strutturali. Mento a terzi coglie la palla al balzo e fa approvare il jobs act da chi, in coscienza, doveva combatterlo: il Partito Democratico. Ma siamo sicuri che questo tipo di riforme rappresenti il motore principale della crescita? In Italia, negli ultimi sette anni, ci sono state sette riforme del lavoro, che hanno portato a un tracollo del reddito e ad una crescita esponenziale della disoccupazione. Avete fatto strike. Una curiosità. Negli anni Sessanta il PCI usava lo slogan delle riforme di struttura; adesso lo usano i gestori della finanza europea e gli scendiletto governanti italiani. Slogan che servono a mascherare il vuoto, il nulla e a far digerire ulteriori picconate all'edificio del welfare. Il Movimento denuncia e non propone: sempre questo dite nelle tv. Ecco la medicina: redistribuire il carico fiscale dal lavoro alla rendita, dai poveri ai ricchi; investire sulle piccole opere, non sulle grandi; investire veramente sul capitale umano, sulla ricerca e sull'innovazione; tornare ad avere una politica industriale; sviluppare un welfare e un reddito di cittadinanza che protegga e favorisca al tempo stesso innovazione e flessibilità; rilanciare i redditi e la domanda in tutti i Paesi europei e superare i vincoli fiscali di questa Europa che tutti vogliamo diversa. Ricapitolando: dovete applicare il programma del Movimento 5 Stelle, immediatamente. Le misure adottate dal Governo per far rispettare al nostro Paese i vincoli europei sono un totale fallimento. Tra gli obiettivi principali dell'azione di Governo indicati in questa Nota di aggiornamento figura addirittura l'adozione del decreto sblocca Italia, ennesimo intervento emergenziale, derogatorio ed eterogeneo, che suscita le preoccupazioni della Banca d'Italia, dell' Antitrust e, guarda caso, dell'Autorità nazionale anticorruzione. Si tratta di deroghe introdotte che rischiano - sappiamo che sarà così - di dare un contributo a devastare il paesaggio e dare una mano alle numerose lobby del Paese. Come sempre. Il senatore Girotto, oggi assente, era pronto a darvi la disponibilità delle proprie capacità per una vera rivoluzione energetica.
2014-10-14	M5S	FucksiaSerenella	Cosa leggiamo adesso, a sei mesi di distanza? Questo: che il nuovo quadro macroeconomico è caratterizzo da un severo deterioramento, con una revisione a ribasso della stima dell'andamento del prodotto interno lordo per il 2014 e il 2015, rispettivamente -0,3 e +0,6 per cento. A questo, si accompagna una disoccupazione oltre il 12 per cento, che sfonda il 40 per cento tra i giovani.
2014-10-14	M5S	MolinariFrancesco	Il quadro macroeconomico delineato, rispetto ai dati dello scorso aprile, risulta infatti caratterizzato da un severo deterioramento, con una revisione al ribasso della stima dell'andamento del PIL per il 2014 e il 2015. Questa prospettazione permette di ricomprendere tra gli obiettivi programmatici del Governo per il 2015 un aggiustamento del deficit strutturale pari a solo un decimo circa di punto percentuale rispetto al 2014. Un rallentamento cioè del percorso programmato di rientro dallo scostamento, compatibile con le regole dell'Unione europea. Un'operazione peraltro che già avevate previsto con il DEF 2014, ma i cui dati ora siete stati costretti a rivedere ulteriormente al ribasso e a distanza di pochi mesi con questa Nota. Ce lo chiede l'Europa, verrebbe da dire. Diversamente, al popolo italiano, si poteva pure continuare a mentire come si è fatto in questi ultimi anni. Diciamoci la verità, non esiste alcun evento eccezionale a giustificare l'attuale cambio di prospettiva che non sia la fisiologica conseguenza dell'inefficacia delle misure prese sinora. L'unica cosa che riveste un carattere d'eccezione è la pervicace mancanza dimostrata di ogni capacità di governo della politica economica. Non sono un economista, ma vorrei ricordare - come ho già detto nella discussione sul DEF di qualche mese fa - che l'intervento della politica nell'economia non è frutto di una scienza esatta, ma di scelte consapevoli e di sistema. Di fronte ai dati prospettatici anche in questa Nota, sembra di trovarci in un Paese postguerra. Il trend negativo dell'indice dei prezzi, unitamente alla caduta della domanda interna (drammatica quella dei beni da investimento) e l'inflazione in calo, ci parla di un sistema in chiara stagnazione economica e in una situazione di depressione conclamata. Questi sono segnali che si dovrebbero attenzionare, perché è in gioco la tenuta del sistema sociale. Per il 2015 abbandoneremo dunque gli obiettivi sul saldo strutturale - finalmente, si potrebbe dire - e sul rientro del debito imposti dal fiscal compact e dalle regole europee, posticipando al 2017 il raggiungimento dell'equilibrio strutturale, ponendo a garanzia però le solite clausole di salvaguardia (inasprimenti automatici di imposte indirette e IVA per raggiungere comunque gli obiettivi di bilancio forse nel 2016-18) che impatteranno, se le aspettative sulla ripresa economica e gli effetti delle vostre manovre non fossero rispettate, in maniera devastante sulla nostra vita. Tutti gli impegni di spesa indicati nella Nota al DEF sono ottenuti da tagli e utilizzando lo scostamento dello 0,7 per cento tra il dato del rapporto deficit -PIL programmatico e quello tendenziale; cifre che sono solo annunciate e su cui si chiede un atto di fede su come verranno reperite, perché non sono indicate le risorse effettive e chiare. Ancora si eccede nell'ottimismo, peraltro, ritenendo che la crescita nel 2015 sarà dello 0,5 per cento (contro lo 0,1 per cento previsto dall'OCSE) e che salirà - così sostenete voi - allo 0,6 per cento grazie agli interventi del Governo (che varranno il doppio nel 2016). Si potrebbe dire: continuiamo ad aspettare Godot. La strategia che emerge dalla Nota è quella miope - mi permetta di dirlo, signor Vice Ministro - di rassicurare nell'immediato ipotecando il futuro. Affermate che solo nel 2016, forse, se tutto va bene, il rapporto tra PIL reale e potenziale potrà ritornare in linea ovvero, in termini numerici, non discostarsi di molto da quello con cui purtroppo chiuderemo quest'anno. L' output gap - a detta di questi esperti - si assesterebbe intorno al -0,4 per cento del PIL potenziale solo nel 2018. Noi dubitiamo - permetteteci di dirlo in modo forte - della fondatezza delle prospettive illustrate quali riferimento stabile per le aspettative economiche di medio e lungo periodo del Paese. Le manovre e le politiche anticicliche non possono non avere ad oggetto il sistema produttivo nazionale, che, allo stato, non è in grado di sostenere alcuna crescita. Come si fa a prescindere dalla produzione industriale se si vuole far crescere il PIL? E come si fa a far crescere la produzione industriale se le imprese sono strozzate da tributi e senza liquidità, drenata da un sistema bancario interessato a trasformarla in pura rendita o a dar luogo a speculazioni finanziarie senza ritorno nell'economia reale? Solo dando luogo ad una politica industriale che guardi all'innovazione di processo e capace di incidere sul nostro sistema produttivo, si potrà cercare di ridare competitività ad un'economia nazionale agonizzante, che ha parimenti bisogno del sostegno di una domanda interna adeguata. Ma come possiamo immaginarlo se abbiamo il progetto dell'agenda digitale ferma al palo? Un sostegno, che diventa vitale per la stessa coesione sociale, unitamente alla necessità di mettere in campo un nuovo meccanismo che aiuti a realizzare quell'eguaglianza effettiva prevista dalla nostra Costituzione. Il reddito di cittadinanza per noi è precondizione per la vera libertà: un meccanismo che deve nascere da un ripensamento e da una riforma dell'intero sistema sociale e che sarà capace - una volta attivato - di produrre anche un effetto volano. Sono questi gli assi fondamentali per una ripresa duratura di un mercato del lavoro che registra un tasso di disoccupazione giovanile ancora al 44,2 per cento. Un esercito di giovani, la maggior parte provenienti da un Mezzogiorno dimenticato ed abbandonato alle mafie, costretto ancora una volta ad emigrare per sopravvivere. Un territorio, quello meridionale, che potrebbe costituire un formidabile serbatoio di risorse da mobilizzare per il benessere di un intero Paese e che, ancora una volta, avete abbandonato.
2014-10-14	PD	ZanoniMagdaAngela	(ore 17,16) ( Segue ZANONI, relatrice ). Vorrei sottolineare un aspetto di novità della Nota di aggiornamento al DEF 2014, che presenta per la prima volta due scenari di previsioni macroeconomiche, uno tendenziale e l'altro programmatico. Le previsioni del quadro tendenziale incorporano gli effetti sull'economia delle azioni di politica economica, delle riforme e della politica fiscale messe in atto precedentemente alla presentazione della Nota stessa. Il quadro macroeconomico programmatico, invece, include l'impatto sull'economia delle nuove misure che saranno adottate con la prossima legge di stabilità per il 2015. Le due previsioni coincidono per l'anno in corso, mentre si differenziano gradualmente per gli anni successivi. Dopo questa breve premessa sull' iter e sulle modalità di costruzione della Nota, vorrei soffermarmi ora sui contenuti. La Nota 2014 presenta una revisione al ribasso delle stime sull'andamento dell'economia italiana per l'anno in corso e per il 2015 rispetto alle previsioni formulate nel DEF di aprile 2014, in considerazione dell'andamento recessivo dell'economia italiana nella prima parte dell'anno. Anche per gli anni successivi, la Nota espone una revisione verso il basso delle previsioni, in considerazione delle prospettive meno positive della domanda mondiale, che prefigurano un recupero meno accentuato nel medio periodo. Il peggioramento del quadro macroeconomico rispetto al quadro previsionale contenuto nel DEF 2014 di aprile - con un PIL che, oltre a diminuire in termini reali, decresce anche in termini nominali - si riflette sull'evoluzione della finanza pubblica. La Nota di aggiornamento prevede per il 2014 un indebitamento netto a legislazione vigente del 3 per cento del PIL, pari quindi alla soglia definita dalle regole di bilancio europee, mentre le previsioni assunte nel DEF lo collocavano al 2,6 per cento. Il peggioramento scaturisce dalla discesa dell'avanzo primario rispetto alle stime di aprile - dal 2,6 all'1,7 per cento del PIL - solo in parte compensato dalla flessione della spesa per interessi. In parte, il confronto tra le previsioni del DEF e quelle della Nota di aggiornamento è influenzato e, quindi, parzialmente inficiato, dall'adozione del nuovo sistema contabile SEC 2010, in base al quale alcune delle voci dei conti economici nazionali e, quindi, del conto della pubblica amministrazione, sono state modificate. Quindi, nulla è cambiato in termini reali, ma sono cambiate solo le modalità di calcolo. Nel 2015 l'indebitamento netto tendenziale dovrebbe attestarsi al 2,2 per cento del PIL, a fronte del 2 per cento stimato nel DEF, per effetto delle medesime cause incidenti sul 2014. Successivamente, l'indebitamento netto dovrebbe ridursi all'1,8 per cento del PIL nel 2016 e, quindi, allo 0,8 nel 2018, beneficiando sempre della riduzione della spesa per interessi, in calo fino al 4,2 sul PIL nel 2018. Tale scenario rifletterebbe una graduale chiusura degli spread rispetto ai bond tedeschi fino a 100 punti base nel triennio 2016-2018. L'evoluzione delle entrate finali e della pressione fiscale dovrebbe registrare una sostanziale invarianza alla fine del periodo di riferimento rispetto al 2014, con un picco nel 2016. Tale evoluzione risente anche delle innovazioni contabili introdotte dal SEC, come già precedentemente detto. Le spese diverse dagli interessi beneficiano - invece - degli effetti di contenimento delle misure varate negli anni precedenti e degli ulteriori risultati attesi dalla ristrutturazione della spesa avviata con la spending. La spesa primaria è prevista ridursi dal 46,6 per cento del 2014 al 44,8 per cento del 2018, in calo, quindi, di ben due punti percentuali sul prodotto interno lordo. Per quanto riguarda il quadro programmatico, l'indebitamento netto programmatico per il 2014 è rivisto al 3 per cento del PIL rispetto al 2,6 fissato nel DEF. Per quanto riguarda il 2015, il Governo ritiene di dover finanziare gli impegni di spesa e la riduzione della pressione fiscale, che saranno contenuti nella prossima legge di stabilità soltanto in parte, mediante riduzione di spesa. In ragione di ciò, l'indebitamento netto programmatico del 2015, fissato pari al 2,9 per cento del PIL, oltre ad essere superiore al livello programmatico previsto dal DEF, sarà anche superiore di 0,7 punti percentuali rispetto al valore tendenziale. Lo spazio di bilancio in tal modo creato nel 2015 verrebbe impiegato, secondo la strategia di bilancio che il Governo definirà in dettaglio nella legge di stabilità, nella riduzione permanente della pressione fiscale delle famiglie con redditi medio-bassi e delle imprese, al fine di supportare la domanda aggregata e di migliorare la competitività. Per il 2016 l'indebitamento netto nominale e programmatico, pari all'1,8 del PIL, non prefigura alcuna correzione, coincidendo con quello a legislazione vigente, il quale - invece - verrà migliorato di 0,4 punti percentuali nel 2017 e di 0,6 punti nel 2018. Sulla base di quanto espone la Nota, il peggioramento dell'indebitamento netto programmatico del 2015, rispetto al tendenziale, è interamente riconducibile alla riduzione dell'avanzo primario programmato, mentre la correzione migliorativa del 2017-2018 è parzialmente dovuta al più favorevole andamento della spesa per interessi. In considerazione delle circostanze economiche, che configurerebbero un evento eccezionale, e del potenziale impatto negativo sulla crescita prodotto dalla manovra correttiva necessaria al raggiungimento dell'obiettivo di medio termine, il Governo ritiene di dover rivedere il percorso di consolidamento di bilancio rispetto a quanto previsto dal DEF di aprile. Per fare ciò, il Governo intende avvalersi della possibilità di discostarsi dal percorso di convergenza sull'obiettivo previsto dalla normativa nazionale e da quella europea, sia in presenza di eventi eccezionali, che in associazione all'attuazione di riforme strutturali che migliorino la sostenibilità delle finanze pubbliche nel lungo periodo. Pertanto, in termini strutturali (cioè al netto della componente ciclica e delle misure una tantum ), l'obiettivo del pareggio di bilancio viene spostato rispettivamente al DEF di aprile dal 2016 al 2017. Per quanto riguarda l'evoluzione del rapporto debito pubblico-PIL, questo risente in misura significativa delle modifiche apportate per effetto dell'adozione del SEC 2010. Pertanto, il 2014 dovrebbe chiudersi con un rapporto debito-PIL, al lordo dei sostegni finanziari agli altri Stati membri dell'Unione europea e dei debiti pregressi della pubblica amministrazione, pari al 131,6 per cento, notevolmente inferiore rispetto a quello programmato nel DEF (134,9), in gran parte a causa delle revisioni statistiche che hanno riguardato la diversa classificazione sia delle poste che compongono il livello del debito pubblico sia di quelle che compongono il PIL. In assenza delle modifiche statistiche introdotte dal SEC 2010, la Nota di aggiornamento stima che si sarebbe avuto un rapporto debito-PIL nel 2014 pari a circa il 136,6 per cento. Infatti, nel DEF si prevedeva una riduzione del rapporto debito-PIL già a partire dal 2015. Nella Nota di aggiornamento tale inizio di riduzione è posticipato al 2016, mentre nel 2015 si avrebbe un aumento di 1,8 punti percentuali di PIL rispetto al precedente anno. Ciò soprattutto a causa di una minore crescita del PIL nominale rispetto al previsto, nonché di un maggiore livello del fabbisogno del settore pubblico. Dal 2016 il rapporto fra debito e PIL inizierebbe a scendere con una dinamica simile a quella prevista dal DEF nonostante il previsto rallentamento della crescita economica, ciò parzialmente grazie alle privatizzazioni da cui il Governo conta di ottenere un gettito pari allo 0,7 per cento annuo nel 2015. Nel 2017 e nel 2018, con buone prospettive economiche sia in termini di crescita reale che di andamento dei prezzi, il miglioramento dei saldi di cassa della finanza pubblica e gli introiti da privatizzazione consentirebbero di imprimere al debito una dinamica decrescente fino al livello del 124,6 per cento nel 2018. Il Governo calcola che l'aggiustamento del saldo strutturale programmatico del 2015, necessario per rispettare il valore di riferimento, sarebbe eccessivamente elevato, sia in termini di fattibilità che di opportunità, in un contesto economico come quello previsto. La Nota segnala che nel caso in cui il rapporto fra debito e PIL si discosti dal livello previsto dalla regola la Commissione europea, prima di procedere all'eventuale apertura di una procedura di infrazione, dovrà tener conto di una serie di fattori qualitativi rilevanti ai fini della valutazione complessiva. Nella Nota il Governo osserva che diversi fattori rilevanti hanno prodotto un impatto sul livello del rapporto fra debito e PIL nel 2014 e nel 2015, tra i quali: la severità del ciclo economico, le variazioni del debito legate alle operazioni di assistenza finanziaria negli altri Paesi europei, la liquidazione dei debiti commerciali nella pubblica amministrazione, la struttura dinamica del debito. Non affronto per brevità il dettaglio contenuto nella Nota su consumi finali, esportazioni, inflazione ed altro ancora. Consentitemi solo un cenno al mercato del lavoro, vista l'importanza della dinamica del lavoro in questo momento. Per quanto riguarda il mercato del lavoro, la Nota sottolinea come, malgrado l'intensità e l'ampiezza degli interventi dedicati dal Governo al problema occupazionale, esso rimane un elemento di debolezza per l'Italia. Il mercato del lavoro ha risentito della debolezza dell'economia e presenta un tasso di disoccupazione ancora prossimo ai massimi storici con valori preoccupanti per la fascia di età inferiore ai venticinque anni (anche se personalmente per i giovani ragazzi di età inferiore ai venticinque anni preferirei la prosecuzione degli studi per aumentare notevolmente la loro capacità di affrontare il mondo del lavoro; per quanto riguarda invece le fasce di età superiori e la disoccupazione femminile qualche ragionamento più approfondito andrebbe sicuramente fatto). La Nota di aggiornamento rivede in leggero miglioramento le stime del tasso di disoccupazione che si attesterebbe nel 2014 al 12,6 per cento; un valore più basso di circa 0,2 punti percentuali rispetto alle previsioni di aprile che si manterrebbe stabile anche nel 2015. Devo dire che qualche piccolo segnale positivo abbiamo cercato di leggerlo nelle osservazioni formulate nel corso dell'audizione che abbiamo svolto ieri con i rappresentanti dell'ISTAT. Secondo l'ISTAT, la contrazione dell'occupazione in atto dal secondo trimestre del 2012 si è arrestata nel corso del 2014, ma l'evoluzione congiunturale è caratterizzata da dinamiche ancora deboli ed eterogenee tra settori, sul territorio e tra i diversi gruppi. Nei primi due trimestri del 2014, il numero di occupati rimane stabile in termini congiunturali e il tasso di occupazione si mantiene al 55,5 per cento dal terzo trimestre del 2013, anche se nei mesi estivi l'andamento è stato un po' altalenante. Ulteriore aspetto di leggero conforto sono le informazioni che vengono dall'indagine sulle ore lavorate nelle imprese con più di 10 dipendenti, che nel secondo trimestre dell'anno segnalano progressi modesti ed incerti nell' input del lavoro, ma pur sempre piccoli progressi, con un recupero delle ore lavorate soprattutto nei servizi di mercato. Infine, per quanto riguarda l'Ufficio parlamentare di bilancio, una novità recente, la Nota conferma l'intervenuto avvio dello svolgimento dei suoi compiti nel mese di settembre del 2014, nel corso del quale ha esaminato e validato le previsioni del quadro macroeconomico tendenziale esposto nella Nota stessa. Su tale validazione, si è espresso anche il Presidente dell'Ufficio parlamentare nel corso di una audizione tenutasi presso le Commissioni bilancio riunite di Camera e Senato il 24 settembre scorso. L'Ufficio parlamentare di bilancio ha trasmesso il 29 settembre al MEF la propria lettera di validazione delle previsioni macroeconomiche tendenziali, poi pubblicate nella Nota di aggiornamento, dopo che in precedenza aveva comunicato i propri rilievi su una prima versione di tali previsioni. Recentemente, il 10 ottobre scorso, l'Ufficio parlamentare di bilancio ha validato le previsioni macroeconomiche programmatiche già pubblicate nella Nota di aggiornamento e che saranno riportate nel Documento programmatico di bilancio da inviare alla Commissione europea. L'Ufficio parlamentare di bilancio ha validato il quadro macroeconomico programmatico anche sulla base delle informazioni trasmesse dal MEF circa le ipotesi di finanza pubblica adottate nella Nota per il passaggio dal quadro economico tendenziale a quello programmatico. L'Ufficio parlamentare di bilancio ha valutato il realismo e l'affidabilità dei quadri macroeconomici presentati nella Nota, anche per gli anni 2016 e 2018. Si conclude la relazione con due rinvii sostanziali. Il primo riguarda il dibattito che si è tenuto nella 5ᵃ Commissione, dove la discussione è stata molto interessante ed ha consentito a tutti di portare un contributo alla discussione che, per l'onestà intellettuale che l'ha caratterizzata, è stata serena e costruttiva. Il secondo rinvio è all'ampia documentazione prodotta dal Servizio studi della Camera dei deputati e dal Servizio del bilancio del Senato, nonché ai contributi di Banca d'Italia, ISTAT, Corte dei conti e Ufficio parlamentare di bilancio, auditi ieri dalle Commissioni riunite. In particolare, il lavoro dell'Ufficio parlamentare di bilancio è stato oggetto di apprezzamento da parte di tutti i parlamentari presenti all'audizione. Ringrazio tutti per l'attenzione.
2014-10-15	LN	BisinellaPatrizia	È assurdo stanziare queste somme per finanziare nuova accoglienza esattamente nel momento in cui abbiamo un Paese dove la stragrande maggioranza dei cittadini è alla fame. Abbiamo un Paese dove la disoccupazione giovanile è al 44,2 per cento, la disoccupazione generale è al 12,5 per cento, un milione di famiglie non ha reddito da lavoro, 7 milioni di lavoratori guadagnano meno di mille euro al mese, un Paese in cui vi è una quotidiana moria di aziende; e questo Governo cosa fa? Anziché avere attenzione per i propri pensionati, anziché recuperare risorse per la cassa integrazione, incrementa di 50,8 milioni di euro - questa è la verità! - il Fondo nazionale per le politiche e i servizi dell'asilo e stanzia 62,7 milioni di euro per un altro Fondo, non ben precisato, che non si è capito a cosa servirà perché non si capiscono quali siano le sue finalità, soldi peraltro recuperati dal Fondo rimpatri e dal Fondo espulsioni, proprio quello che invece servirebbe fare! Crediamo - e lo diciamo - che la verità sia che questo Governo, come dimostra anche con questo decreto-legge, abbia la volontà di continuare a mantenere e finanziare Mare nostrum! Noi della Lega lo diciamo chiaro ai nostri concittadini, ai sindaci stremati, che non sanno più come far fronte al disastro dei loro Comuni e territori, a quei prefetti - pochi e di buon senso - che denunciano loro stessi al Governo l'impossibilità di far fronte a nuove accoglienze e si rendono conto dell'assurdità, incapacità e irresponsabilità totali di questo Governo e del suo modo di procedere.
2014-10-22	FI	FlorisEmilio	FLORIS (FI-PdL XVII). Signora Presidente, signor Presidente del Consiglio, colleghi senatori, crescita, sviluppo economico, questioni energetiche, PIL, lotta alla disoccupazione, aumento dei livelli di istruzione, fino ad Ebola, crisi in Ucraina e Russia ed ISIS; al di là della reggenza della Presidenza del semestre europeo che spetta all'Italia, finora di natura squisitamente simbolica, vi saranno tutte queste riflessioni presenti nello scacchiere internazionale all'esame del vertice. L'avvicendamento naturale della Commissione europea con il cambio di pelle e di poltrone sarà un momento di svolta, come garantito da lei, presidente Renzi, per riscrivere l'assetto, la struttura istituzionale, i principi cardine dell'ordinamento europeo e soprattutto dell'economia, o è solo una flebile proiezione futura che non tiene conto di un presente allo stallo? Presidente, l'accelerazione che il suo Governo voleva imprimere sulle riforme strutturali è soltanto una manifestazione di intenti, e non ha rappresentato un reale cambio di passo della ripresa economica nazionale. Siamo in dovere di portare a termine le riforme annunciate con un dibattito parlamentare costruttivo, ad oggi sterile, e senza ricorrere all' escamotage dei voti di fiducia. I dati presentati dal Governo nella Nota di aggiornamento del Documento di economia e finanza per il 2015 confermano che l'economia italiana non ha superato la fase di recessione. Con una minore crescita del PIL rispetto alle stime e le mancate riforme strutturali del Paese, vi è il rischio reale che il deficit superi ben il 3 per cento nel 2015. Ambiente e politiche energetiche sono volani di crescita per uscire dalla stagnazione e priorità strategiche ampiamente trattate dai colleghi Piccoli e Tarquinio e da chi mi ha preceduto. Come coniugare, però, gli annunci fatti sul green job oggi con i dati economici attuali e collegare crescita e salvaguardia del nostro ecosistema? Ecco perché, signor presidente Renzi, la ripresa economica dev'essere attuata attraverso politiche energetiche di crescita e occupazione e con investimenti per la tutela dell'ambiente e argini per il dissesto idrogeologico non conteggiabili nel Patto di stabilità, come richiesto ieri nella discussione sul dissesto idrogeologico e come si riprenderà a ribadire stasera nel prosieguo del dibattito e con la presentazione di mozioni. Ecco, questo chiederemo all'Europa suo tramite. La politica economica europea e soprattutto le politiche di austerità non ci stanno aiutando ad uscire dalla crisi e non possiamo raggiungere gli impegni della strategia politica Europa 2020 se continuiamo ad agire con azioni e soluzioni sbagliate. Se consideriamo gli obiettivi che dovremmo perseguire entro il 2020, siamo all'ultimo posto per la percentuale di giovani in età inferiore ai trentacinque anni con laurea (come noi, solo la Romania); siamo fra gli Stati che destinano la minore quantità di risorse pubbliche private per ricerca e sviluppo, con l'1,5 per cento del PIL rispetto al 3 per cento europeo; il nostro tasso di occupazione atteso per il 2020 è più alto solo di quello della Croazia. Il confronto tra i 28 Stati membri dell'Unione, rispetto agli indicatori relativi al capitale umano, alle attività di ricerca e sviluppo ed al mercato del lavoro, evidenzia un divario drammatico tra il nostro Paese e quasi tutte le altre Nazioni europee. Emerge con preoccupazione un'Europa a due velocità, non una in cui crescita e sviluppo siano uniformemente diffusi tra gli Stati membri. Possiamo considerare questo scenario un limite delle sole politiche europee o non dobbiamo forse ricercare le responsabilità anche in casa nostra? Nel settore dell'occupazione sono necessari interventi per la riduzione dilagante della mancanza di lavoro e per la delocalizzazione produttiva. Le imprese trovano più conveniente trasferire la produzione là dove vi sono un regime fiscale più agevolato, un minore costo del lavoro, una minore tassazione, una burocrazia snella ed essenziale ed una giustizia efficiente. Il Presidente del Consiglio sembra avere consapevolezza di tutte le zavorre del sistema Italia. Il problema di fondo è che c'è una discordanza tra i suoi molteplici annunci ondivaghi ed il risultato finale. Con la discussione di oggi, sul piano internazionale, si vuole ribadire ancora una volta il ruolo di Forza Italia, con l'impegno del presidente Berlusconi come interlocutore principale, nella vicenda Russia-Ucraina. Lo stesso Berlusconi, nel 2002, con l'accordo di Pratica di Mare, è stato colui che ha spezzato le catene della guerra fredda. In questo momento storico, in cui le minacce terroristiche provenienti dall'ISIS diventano sempre più concrete e destabilizzanti, Forza Italia si rende conto che sarebbe un grave errore aprire adesso un fronte con un Paese amico, con cui dovremmo invece stare in stretti rapporti per fronteggiare l'estremismo islamico. Ed è sull'ISIS che voglio spendere solamente un minuto, signora Presidente. Il nostro presidente Romani ed il senatore Mauro, pochi giorni fa, hanno condotto una missione nel Kurdistan, dove hanno visto lo stato di avanzamento della guerra del califfato. Il nostro Gruppo presenta al Governo la proposta di realizzare un Campo Italia presso Erbil in grado di accogliere 10.000 rifugiati per una spesa complessiva tra gli 8 e i 10 milioni di euro. Mi avvio proprio alla conclusione, parlando solo ultimamente dell'Ebola. Abbiamo appreso dal Presidente del Consiglio che ci sarà un'autorità europea unica con compiti di regia, e di questo non possiamo che rallegrarci. Tuttavia, Presidente, vorremmo che l'Europa cambiasse davvero pelle, soprattutto sotto il profilo economico. Alcuni Paesi come la Francia hanno avuto il coraggio di chiedere con forza un'inversione delle politiche europee finora adottate. Ci auguriamo che lei riesca in questo semestre ad attuare quelle che sono state programmate...
2014-10-22	PD	GinettiNadia	Un new deal europeo, di consolidamento dell'Unione economica e monetaria, ma anche un new deal che non subordini scelte di austerità di bilancio al compito politico e istituzionale dell'Europa di sostegno alla crescita economica e sociale e al miglioramento delle condizioni di vita dei cittadini. Una proposta, insomma, di revisione della stessa Strategia europea 2020, rimodulando obiettivi senza rinunciare all'ambizione di continuare a lottare contro la povertà, per l'occupazione giovanile, per un'economia più verde, per una miglior inclusione e coesione sociale. Il metodo dovrà essere quello della governance multilivello, dove ognuno è chiamato a fare la propria parte: la Commissione europea con adeguate politiche di crescita e adeguati stanziamenti (e i 300 miliardi di euro in tre anni sono un primo passo); la Banca centrale europea con maggiori liquidità per le imprese (e i 27 miliardi per l'Italia sono un aiuto che auspichiamo arrivi in concreto a sostenere il credito all'economia reale); l'Italia e le Regioni, anche nella necessità di riorientare l'utilizzo del nuovo ciclo di programmazione dei fondi strutturali 2014-2020, perché esso sia più incisivo, con obiettivi maggiormente concentrati e progetti integrati e coerenti anche rispetto alle raccomandazioni specifiche per Paese formulate dalla Commissione e dal Consiglio. Tali interventi servono a realizzare quelle riforme strutturali necessarie a rendere maggiormente competitivo il sistema, e affrontare gli squilibri territoriali e macroeconomici che continuano a caratterizzare il nostro paese Italia. La crisi ha inciso in modo radicale sui bilanci nazionali, gli investimenti sono diminuiti del 20 per cento in termini reali e si è interrotto il cammino di convergenza del prodotto interno lordo e dei tassi di occupazione tra i Paesi membri. La mera austerità non ha saputo valutare in anticipo le conseguenze e la ricaduta che si sarebbe prodotta sui fattori di dimensione sociale, come la disoccupazione e l'impoverimento, obiettivi strategici da sanare che diventano oggi in Europa debiti politici. Vi sono sfide globali che non conoscono confini o dogane in grado di fungere da argini, che si tratti di nuove pandemie, come l'Ebola, o di nuovi fenomeni di terrorismo internazionale. Siamo di fronte a una geopolitica in evoluzione e di sempre più complessa lettura, dalla situazione in Ucraina - e a Milano credo sia stato raggiunto un ottimo risultato nei rapporti con la Russia e nella definizione del nuovo ruolo che la Russia può svolgere nel contesto internazionale - al Medio Oriente, ai milioni di profughi in fuga dalle persecuzioni, dalla Siria alla Libia, all'area del Sud Sahara. Si tratta di un'umanità in attesa di futuro, che spesso ha visto nel Mediterraneo la via di salvezza verso un'Europa della speranza, un'Europa che speriamo con l'operazione Triton abbia finalmente elaborato una risposta adeguata. Non c'è scelta globale che non presupponga un agire locale, europeo, per la costruzione di una politica estera e di difesa comune e di una politica energetica nell'ambito di nuovi assi della geopolitica Nord-Sud - come lei ha ricordato - e con le relative reti infrastrutturali. Il Consiglio europeo sarà in particolare chiamato a delineare un nuovo quadro di politiche per la riduzione delle emissioni, l'aumento dell'efficienza energetica e l'impiego delle fonti rinnovabili per il 2030. La consapevolezza che ci deve accompagnare, signor Presidente del Consiglio, è che le sfide in materia ambientale (clima ed energia), che spesso in Italia si tramutano in disastri idrogeologici, con gravi bilanci in termini di vite umane e di danni economici, sono sfide a forte connotazione urbana. Tali problemi si manifestano principalmente nelle città e intorno ad esse, e proprio nelle città possono trovare soluzione. Il 72 per cento della popolazione in Europa infatti vive in città e il 67 per cento del prodotto interno loro dell'Europa è prodotto in regioni metropolitane, con relativo consumo di suolo e risorse naturali. L'esperienza del Patto europeo dei sindaci per l'ambiente ce lo ha insegnato: ci ha insegnato l'importanza e il ruolo delle città nel raggiungimento dei risultati in tale materia. Per questo ci sembra non rinviabile sostenere il dibattito europeo intorno alla definizione di una vera e propria agenda urbana dell'Unione, per uno sviluppo urbano finalmente di sintesi di frammentate politiche settoriali. Le consegniamo pertanto, signor Presidente del Consiglio, un mandato pieno, affinché si giunga, nel Consiglio del 24 ottobre, ad un accordo che fissi nuovi obiettivi ambientali rivisti al rialzo in modo coraggioso, per il risparmio energetico e l'utilizzo di energie rinnovabili, ma anche per nuove politiche industriali verdi. Non vogliamo pretendere che, con il suo mandato di Presidente del semestre europeo, si chieda all'Europa di sostituire parametri numerici con la valutazione del nuovo parametro BES, che misuri il benessere ecosostenibile economico-sociale della nostra Europa. Ma le diamo pieno mandato per le istanze di richiesta di margini di flessibilità rispetto a vincoli di riequilibrio macroeconomico e di bilancio, per consentire di preservare in Europa quel modello sociale che ha caratterizzato lo sviluppo nel nostro Continente e il processo di integrazione europea; percorso di convergenza che vede ancora valido quel progetto del Manifesto di Ventotene - che anche lei richiamava - degli Stati uniti d'Europa. Il 24 ottobre a Bruxelles si terrà l'ultimo incontro del Consiglio presieduto da Van Rompuy, prima dell'insediamento del neoeletto presidente Donald Tusk. Una nuova pagina - dicevamo - un new deal europeo, che auguriamo anche alla nuova Commissione, di legittimazione democratica dal basso che veda nel rafforzamento del dialogo politico con i Parlamenti nazionali un pilastro irrinunciabile. Come irrinunciabile - per questo la ringraziamo, signor Presidente del Consiglio - ci sembra il dialogo di costruzione condivisa della nostra partecipazione all'Unione europea da questo confronto Governo-Parlamento.
2014-10-22	PD	MartiniClaudio	Signora Presidente, signor Presidente del Consiglio, il Gruppo del Partito Democratico voterà a favore della proposta di risoluzione della maggioranza perché condividiamo lo spirito europeista e anche lo sforzo di innovare la rotta di questa Europa, contenuti nella sua comunicazione. L'aspetto principale mi è parso il nesso, dichiarato e consapevole, fra le grandi questioni: energia e sostenibilità, geopolitica, crescita economica, riforme. Questo nesso è prezioso e deve essere sempre presente a tutti noi, perché è il cuore del problema, al di là di tante nostre discussioni provincialistiche e autoreferenziali. Condividiamo la posizione italiana di mantenere le ambizioni massime sulle questioni energetiche. Questa sintesi mi sembra possa racchiudere il famoso motto «Basta la parola», ambizioni massime, così come il continuare a fare della crescita il tema centrale del nostro lavoro. È questo l'obiettivo indispensabile per uscire dalla recessione e ricostruire un rapporto di fiducia con i cittadini, un tema, questo, troppo spesso sottovalutato nella questione europea. I dati economici sono preoccupanti, assai peggiori di quelli americani, giapponesi e di tanti altri Paesi. Tra poco arriveranno i nuovi dati relativi alla Germania e si preannuncia un secondo trimestre consecutivo con PIL negativo. Nemmeno la svalutazione di fatto dell'euro sul dollaro sostiene le esportazioni tedesche. I mercati internazionali sono troppo indeboliti per assorbire la produzione che non ha sbocco sul mercato interno. Questi dati sono per noi il punto di partenza, e non sono un caso, ovviamente. C'è stata una politica, quella dell'austerità a senso unico, e una visione dell'Europa, quella dell'Europa minima, che sono alla base di molte di queste realtà. Oggi serve un'altra politica, che mi sembra delineata nella comunicazione, che promuova un dinamismo generalizzato, perché, pur avendo ottenuto molto, la politica monetaria non basta. Ci vogliono interventi a effetto rapido, che affrontino il tema della disoccupazione giovanile, che riducano il debito per la via giusta. Senza crescita ne risente la stessa sostenibilità dei debiti pubblici. Le proposte ci sono. Lei le ha ricordate. Ci vuole più volontà politica, più decisione politica. Il ruolo della BCE può farsi ancora più incisivo; inoltre possiamo attivare investimenti pubblici per stimolare l'economia con risorse comuni europee, impiegare meglio i fondi stanziati, concretizzare i 300 miliardi di investimenti addizionali pubblici e privati nell'economia reale per i prossimi tre anni, vivacizzare l'azione della BEI. Questo non significa, certamente, trascurare il debito e l'obbligo di rientrare. Il rigore dei conti non è una pretesa dell'Europa, ma è innanzitutto una nostra esigenza, per non pregiudicare il futuro del Paese e anche perché fa parte - voglio sottolinearlo - di quel rinnovamento morale e sociale dell'Italia di cui abbiamo estremamente bisogno. È un impegno che devono sentire anche le forze sane e vive del Paese: le imprese, i sindacati e il mondo della cultura, a partire da una spesa pubblica risanata, certo non tagliata in modo acritico, ma rimessa a nuovo. Ma questo è altra cosa dall'ideologia dell'austerità a senso unico. La crescita non nasce dall'ossessione del debito. Signor Presidente, lei ha detto che domani, dopo dieci anni di Presidenza Barroso, si volta pagina. Penso si debba voltare pagina non solo e non tanto dal punto di vista degli organigrammi istituzionali, ma anche da una certa concezione del ruolo dell'Europa. Ci si muova di più dal lato degli investimenti, come abbiamo già detto, e ovviamente anche dal lato delle riforme. Credo che il passaggio sulle riforme sia importante. Potrebbe servire - e potrebbe essere anche un'idea nuova sul piano europeo - un meccanismo comunitario che preveda incentivi per accelerare le riforme, a fronte di impegni seri dei Governi e del mantenimento dei cronoprogrammi. Per concludere, questa mi sembra la sintesi giusta: crescita, rigore intelligente, riforme. Così diamo una mano all'Europa unita e svolgiamo il nostro ruolo. Lei ha concluso il suo intervento rivendicando il ruolo dell'Europa in Italia, perché non è altro da noi - e credo che ciò sia giusto - ma anche il nostro ruolo. Credo dipenda anche da questo, dalla capacità di proporre una sintesi giusta. Noi non sfidiamo l'Europa, ma chiediamo e sollecitiamo una lettura nuova, non dogmaticamente formale, della situazione, l'uso di una più alta e ricca responsabilità politica, economica e fiscale, nonché una più alta razionalità politica, economica e fiscale. Siamo preoccupati per le divisioni e l'inefficacia ma vediamo lo spazio per cambiare. Ci vuole uno spirito nuovo, il rilancio di una visione alta ed ambiziosa. E ci vuole una politica nuova, capace di unire. Questa politica non può essere l'austerità a senso unico, né l'indifferenza al deficit. L'Italia propone il giusto mix, quello che può produrre anche più giustizia sociale, meno disuguaglianze e più qualità nella crescita. Termino da dove sono partito: il nesso tra le questioni energetiche e la crescita, che ci fa dire anche che c'è crescita e crescita. Certo, meglio una crescita che niente. Ma c'è differenza tra tanti diversi modelli, e non tutti sono virtuosi: il tema della qualità dello sviluppo fa parte del tema della nuova Europa. Proprio ieri abbiamo discusso a lungo di alluvioni, di difesa del suolo e di tutela della sicurezza dei cittadini. Ecco il nesso da cui lei è partito e che noi vogliamo valorizzare. Per tutte queste ragioni, le senatrici e i senatori del PD daranno il voto favorevole alla proposta di risoluzione di maggioranza.
2014-10-22	PD	RussoFrancesco	Signora Presidente, onorevoli colleghi, signor Presidente del Consiglio, l'Europa è oggi necessariamente e indiscutibilmente il nostro destino. È il più grande e riuscito esperimento di unità politica mai realizzato nella storia dell'umanità, il sogno - portato a compimento - di pace e di benessere dei nostri padri, l'unica chance di futuro protagonismo nel mondo globale per i nostri figli. Ma dobbiamo essere realisti: forse, per la prima volta dai tempi di Schumann, De Gasperi, Adenauer e Spinelli, siamo nuovamente costretti a impegnarci e a lottare per questo destino. Il rischio è quello di perdere ciò che diamo da troppo tempo per scontato: sicurezza, benessere, pace sociale, uno status e una qualità della vita invidiatici in tutto il mondo. Dobbiamo di nuovo scegliere di essere Europa, difendendola da pericoli esterni e dai suoi stessi egoismi, rinnovando la nostra volontà di una cittadinanza comune. Per questo riconosciamo massima importanza a questa giornata e ringraziamo il Presidente del Consiglio per aver tenuto aperto con il Parlamento un dialogo su questi temi e per le sue comunicazioni non formali, aggiungendo il nostro contributo a quello del Governo in vista del prossimo Consiglio europeo. Vorremmo però anche cogliere l'occasione per spiegare agli italiani che questi Vertici rappresentano ben più della foto di gruppo con cui i mass media spesso li riassumono; che in queste occasioni, ben più che negli show provinciali cui spesso si riduce la politica di casa nostra, si realizzano le scelte che decidono in positivo o in negativo il peso dell'Italia nel mondo e il futuro della vita di ciascuno di noi. Anche l'Europa, lo sappiamo, come il nostro Paese, deve cambiare passo e affrontare ogni passaggio (come il Consiglio europeo dei prossimi giorni) con il senso della drammaticità e dell'urgenza. Questo vale in primo luogo per il tema delle politiche legate al clima e all'energia. È evidente che non ci troviamo semplicemente di fronte all'aggiornamento della strategia 20-20-20 o al cambiamento di qualche decimale nei benchmark di riferimento. È certamente necessario porre l'accento sull'ambizioso obiettivo di un'ulteriore riduzione di gas a effetto serra e sulle tecnicalità necessarie a raggiungerlo, su quello del 27 per cento di energia da fonti rinnovabili o sull'efficientamento del mercato interno dell'energia; ma crediamo - lo ricordava anche il Presidente del Consiglio - sia utile approfittare di questo dibattito per un'operazione verità davanti ai cittadini europei rispetto al cambio di contesto in cui si muove l'Unione anche in questo campo, con il coraggio di affrontare le rinnovate sfide a partire dal tema della sicurezza energetica (come ha ben richiamato la relazione presentata dalla Presidenza italiana) e dei nuovi ostacoli alla politica di superamento delle energie fossili derivanti dall'emergere di nuove risorse a basso costo. Non serve essere fini analisti per capire le conseguenze del fatto che nel 2013 la Russia ha coperto il 39 per cento delle forniture di gas all'Europa o che, in una prospettiva di crescita della domanda di energia su scala globale stimata del 27 per cento da qui al 2030, lo sfruttamento intensivo da parte degli Stati Uniti di shale oil e shale gas costringe anche noi a un pragmatico e veloce cambio di strategia. Crediamo infatti che vada meglio raccontato ai cittadini che, se la Commissione europea prevede azioni immediate finalizzate a rafforzare la resilienza dell'Unione europea di fronte all'interruzione su larga scala nel prossimo inverno, significa che esistono pericoli reali in tal senso legati all'oggettiva e conosciuta instabilità delle relazioni internazionali e che la sostanziale autosufficienza degli USA in campo energetico, ad esempio, sta portando quel Paese a un minore impegno geopolitico nell'area del Mediterraneo e del Medio Oriente, che costringe già oggi l'Europa ma anche l'Italia ad affrontare senza ipocrisie sfide inedite legate alle politiche di difesa, di cooperazione, di sicurezza e di immigrazione. Ma è evidente che, senza nulla togliere ad altri temi, quali l'emergenza Ebola o come quello che mi sta particolarmente a cuore, per motivi territoriali, legato alla strategia europea per la regione adriatica e ionica, i dossier più scottanti da affrontare nei prossimi giorni saranno quelli economici. Sappiamo che, se anche l'emergenza finanziaria sembra momentaneamente sotto controllo, la crisi economica morde. La disoccupazione (soprattutto giovanile) già a livelli record e il debito pubblico continuano a salire e la crescita economica - troppo flebile e a macchia di leopardo - si dimostra incapace di generare nuova occupazione creando sacche di scontento e di disaffezione che minano nelle sue fondamenta le leadership europee e lo stesso modello democratico. Tutto ciò deve portare l'Europa a ripensare allora complessivamente il proprio modello per confermarne gli obiettivi originari di crescita sociale ed economica mai disgiunta da una piena coesione, attualizzandone gli strumenti oggi in parte inadeguati. La sfida economica che abbiamo di fronte, però, non ha a che fare solo con la crisi degli ultimi anni. Vogliamo, ad esempio, ricordare che nel 2013, per la prima volta dal 1850, i Paesi emergenti ed in via di sviluppo hanno superato il 50 per cento della quota di PIL globale, esibendo, tra l'altro, una quota di debito sul PIL inferiore al 40 per cento, mentre noi Paesi sviluppati siamo abbondantemente oltre il 100 per cento? Serve una coraggiosa strategia di medio e lungo periodo per adattare le nostre economie e le nostre società ad un mondo che ha deciso di non aspettarci più, e per rispondere alla Grande Trasformazione che nasce dal combinato disposto di globalizzazione e rapidi cambiamenti demografici, tecnologici e ambientali. Questa è la sfida che, accompagnata dal massimo senso di urgenza, sta davanti ai protagonisti del prossimo Vertice e rappresenta la sfida del nostro contributo a questo semestre a guida italiana. La domanda cui va data necessariamente risposta in tempi brevi non permette tentennamenti: come evitiamo tutti insieme che l'Eurozona affondi nella recessione-deflazione riprendendo a crescere e creando occupazione e stabilità? Va detto anche ad autorevoli partner europei che le tirate d'orecchie ed i facili slogan sui compiti a casa suonano inutilmente retorici dinanzi a 18 milioni di disoccupati nell'Unione economica e monetaria e all'evidenza che avere i conti a posto è un principio irrinunciabile cui il nostro Paese continua a tendere anche più di altri, ma che le necessarie riforme strutturali nei singoli Paesi producono effetti differiti mentre in recessione ci vogliono interventi ad effetto rapido. Se si sarà capaci di recuperare il senso di uno sforzo comune le vie di uscita non mancano. Le ha indicate, tra gli altri, Mario Draghi nel discorso di agosto a Jackson Hole. Anzitutto, oltre a fare le riforme che aumentino il prodotto potenziale, bisogna coordinare le politiche fiscali, in modo che i Paesi che sono nelle condizioni di fare una politica espansiva contribuiscano a sostenere la domanda aggregata. In secondo luogo bisogna riconoscere che nel mandato della Banca centrale c'è anche il compito di fare da prestatore di ultima istanza dei Governi. A questo andrà aggiunto un piano di investimenti infrastrutturali europei come più volte abbiamo sostenuto, finanziati su scala continentale con l'uso di europroject bond o eurounion bond. Strategia che si può e si deve connettere con il piano di investimenti (lo ha confermato in questi minuti il presidente Juncker) di 300 miliardi che dovrà essere operativo già prima della fine dell'anno. Presidente Renzi, forte del mandato di questo Parlamento, lei può senza dubbio dire a Bruxelles che noi italiani crediamo ancora all'Europa e che, prima ancora, abbiamo fiducia negli europei che, ne siamo certi, vogliono continuare a condividere un cammino comune. Crediamo valga la pena, però, di cominciare a trattarli da cittadini adulti, raccontando loro i fatti e trasparentemente le scelte operate per continuare a garantire il nostro benessere e la nostra specificità. Siamo certi, infatti, che non sfugga a nessun europeo la drammaticità del momento, le durezza non momentanea della crisi economica, o il clima di guerra che dall'Ucraina al Medio Oriente fino alla Libia circonda le nostre Nazioni ormai quasi assuefatte alla pace. È venuto però il momento di provare a mettere tutti davanti alle loro responsabilità ed alle conseguenze delle diverse strade che abbiamo di fronte a noi. Nelle prossime ore, ad esempio, si deciderà l'atteggiamento da tenere nei confronti di un grande Paese come la Francia, dovendo scegliere - come ha ricordato il nostro Premier - tra una deroga «rumorosa» al tetto del 3 per cento, che suonerebbe ingiusta per chi in questi anni ha fatto sempre la fatica di tenere i conti in ordine, e il rischio che la bocciatura del Governo di Hollande dia fiato a quelle forze antieuropee e antisistema che sono state protagoniste dell'ultima tornata elettorale. E lo stesso vale per la Gran Bretagna del premier Cameron e la sua richiesta di modifica delle politiche di accoglienza e di asilo che è all'attenzione delle opinioni pubbliche non solo di quel Paese. Onorevoli colleghi, c'è oggi nel nostro continente chi chiede più Europa e chi ne vuole meno. L'unica vera strada, crediamo, è lavorare per averne una migliore, più solidale, più efficiente, più protagonista. Se non sarà così rischiamo, e rischieremo, che non ci sia Europa per nulla e sappiamo cosa è successo nel mondo quando il nostro continente ha rinunciato ad essere faro di cultura, di sviluppo e di unità. Evitare che i drammi del passato si ripetano è oggi il nostro impegno.
2014-10-29	LN	ConsiglioNunziante	Signor Presidente, non so se questa sia la soluzione. Credo di no. Credo che le capacità che abbiamo di design e di produzione di barche, anche di grandi dimensioni, siano molto importanti per questo Paese. Quindi, andiamo avanti e lasciamo perdere quello che fanno i francesi che tra l'altro, sotto l'aspetto della capacità di batterci sui posti barca, avendo non dico la metà ma quasi dello sviluppo costiero, sono maestri. Il fatturato in questo comparto vede un rallentamento. Il fatturato anche nel 2013, come negli anni precedenti, a partire dal 2009, mostra dati poco confortanti. Le stime messe a punto dall'Unione nazionale cantieri industrie nautiche ed affini (UCINA), la Confindustria nautica, ne danno una forte dimostrazione. Il fatturato globale del settore nel 2013 risulta incluso fra i 2,4 e i 2,3 miliardi, con una variazione, rispetto al 2012 del -4 per cento nella prima ipotesi e del -8 per cento nella seconda. Rispetto al 2008, dove si era visto un punto molto alto di produzione e di fatturato (la produzione arrivava come fatturato ad oltre 6,2 miliardi), le stime della variazione ammontano a -61 e -63 per cento per quanto riguarda le prospettive per il 2013. Riguardo al settore dei superyacht, in cui l'Italia mantiene, nonostante tutto, una posizione di leadership mondiale, noi siamo detentori di quasi il 40 per cento delle commesse mondiali, dato da ascriversi ad aziende italiane che rappresentano nell' export uno dei mercati più importanti. Questa è la storia e questo è l'auspicio che abbiamo per quanto riguarda le questioni legate a questa legge delega. Ora cominciamo con le questioni un po' più cogenti. Qualcuno dice che c'è la crisi e, pertanto, si vendono meno barche e io dico che nessuno può dire il contrario. Abbiamo una disoccupazione al 14-15 per cento e quella giovanile al 45 per cento (e quelli legati alla nautica da diporto sono comparti in cui le specializzazioni potrebbero mettere in condizione i ragazzi di trovare un'occupazione dignitosissima). I conti pubblici sono in overdose di segni meno. Il debito pubblico è inarrestabile. Ci sono molte ditte che scappano all'estero, però ce ne sono altre che non hanno neanche la forza di chiudere. Sono ditte messe a dura prova dalla nota vicenda del TFR in busta paga (anche qui ne vedremo probabilmente delle belle). C'è poi una serie di lavoratori che sono stati umiliati dalla legge Fornero. Se poi ci mettiamo anche le questioni legate allo scellerato embargo russo, vediamo che siamo dei Tafazzi che veramente hanno fatto delle proprie risorse più importanti degli oggetti poco onorevoli da massacrare. Poi sul comparto, oltre a questo scenario incredibile, c'è da dire che si sono abbattute anche delle scelte sbagliatissime del Governo Monti: qualcuno l'ha detto prima, ma non ha avuto il coraggio di fare il nome del padre di queste scellerate scelte. Il terrore che ha provocato il solo annunciare nel 2011 una tassa di stanziamento per gli yacht nei porti nazionali ha fatto scappare tutti in altri porti stranieri. Prova ne è, ad esempio, l'incremento del fatturato della Corsica e della Croazia. Questo annuncio è durato sei mesi, ma sono stati sufficienti perché gli armatori italiani e stranieri portassero via le barche dai nostri scali e poi sono valse a poco le successive misure per metterci una pezza: il danno, Presidente, era già fatto e non si è mai più ricomposto perché nessuno si fida più. Uno non compra o vende una barca tutti i giorni. C'è stata un'incapacità del Governo di valutare la mucca da mungere perché poi è morta la mucca ed è finito anche il latte.
2014-10-30	PD	ZandaLuigi	Il Partito Democratico è vicino a tutti i lavoratori italiani e sa che la disoccupazione è la piaga più dolorosa di questo tempo. La disoccupazione è il rischio che corrono i lavoratori delle acciaierie di Terni, che ieri a Roma difendevano il loro posto di lavoro dalla chiusura di un'azienda strategica nel panorama industriale del nostro Paese. La loro crisi, purtroppo, determinata anche da un'assurda legislazione europea, non è l'unica del nostro Paese
2014-10-30	PD	ZandaLuigi	L'Italia, Ministro, sta attraversando una crisi economica gravissima, che ha prodotto livelli di disoccupazione record. Una crisi che, come sappiamo, non finirà presto. Il Parlamento, il Governo, le imprese, i sindacati debbono sapere che per superare le difficoltà e riportare il Paese sulla via dello sviluppo, prima ancora delle leggi e delle misure dell'Europa, è necessario garantire un'azione puntuale e persino ossessiva a favore di quella pace sociale che è la premessa indispensabile di qualsiasi manovra economica. Le nostre difficoltà sono immense. L'Italia sta correndo rischi molto gravi, non solo sotto il profilo economico e finanziario, ma anche riguardo al mantenimento della stessa governabilità economica e politica. Questa è la questione, senatore Giro. Lasci perdere la vita interna del Partito Democratico e legga con altro spirito la stampa quotidiana che su queste vicende non c'entra niente. Le Forze di polizia e il mondo del lavoro sono tutti nello stesso fronte: il fronte della difesa della pace sociale e delle regole della pacifica convivenza civile, secondo le quali mai e poi mai le libere manifestazioni di protesta debbono finire con episodi di violenza nei quali siano coinvolte le Forze dell'ordine. Le chiedo, ministro Alfano, e sono certo che lei lo farà, di ribadire in modo esplicito ed inequivoco questa direttiva a chi ha la responsabilità operativa dell'ordine pubblico nel nostro Paese.
2014-11-05	PD	CantiniLaura	(ore 11,32) ( Segue CANTINI). Una parte di questi blocchi è legata anche alle regole, agli appesantimenti burocratici, ai meccanismi di funzionamento che, nel corso degli anni, sono lievitati e si sono sovrapposti, al punto da complicare ogni singolo investimento o realtà produttiva o anche la macchina pubblica: un blocco comprensibile nelle ragioni storiche della sua formazione, ma che oggi rischia, in circostanze mutate e urgenti, di paralizzare un intero sistema Paese. Si tratta di un blocco che stiamo, perciò, tentando di rimuovere, facendo partire i cantieri segnalati dai sindaci alla Presidenza del Consiglio o tratti dall'anagrafe delle opere incompiute, che ora avranno un dimezzamento dei tempi della Conferenza di servizi e una cabina di regia, nel caso dissenso delle amministrazioni, presso la Presidenza del Consiglio dei ministri, come previsto all'articolo 4. È un blocco che non vogliamo più vedere nell'utilizzo delle risorse dei fondi strutturali europei e del fondo per lo sviluppo e la coesione, perché sprecare risorse provenienti dall'Europa è semplicemente un costo insostenibile e intollerabile. Infatti, grazie all'articolo 12 del decreto-legge in esame, la Presidenza del Consiglio dei ministri, sentita la Conferenza unificata, potrà proporre al CIPE il definanziamento e la riprogrammazione delle risorse non impegnate, qualora le amministrazioni pubbliche siano inerti, in ritardo o inadempimenti nella gestione di queste risorse. L'articolo dà inoltre un potere ispettivo e di monitoraggio nel caso siano necessari poteri sostitutivi per impegnare le risorse, cioè per renderle operative sul territorio. Il decreto-legge interviene, inoltre, a sostegno del sistema produttivo - non se ne è parlato e io, invece, lo voglio sottolineare - attraverso dei fondi per incentivare la patrimonializzazione delle imprese (articolo 15) e prevedendo, come avviene all'articolo 30, un piano per la promozione del made in Italy, con particolare riferimento alle produzioni agroalimentari d'eccellenza, e favorendo l'internazionalizzazione tramite figure professionali apposite. Si tratta di un piano che serve, anche e soprattutto, per attrarre investimenti stranieri, di cui il nostro Paese ha bisogno e rispetto ai quali noi siamo ancora molto indietro rispetto ad altri Paesi europei. Tutto questo non può, però, esistere senza infrastrutture adatte, fisiche e informatiche. Si può certamente parlare di internazionalizzazione ma, se la connessione Internet è lenta o se la logistica è carente, diventa molto complicato - ad esempio - collegare un piccolo paese del Centro Italia, che però produce prodotti di grande qualità, con il resto del mondo e con i mercati oramai globalizzati. Il Governo ha dunque promosso, tramite questo decreto, una serie di infrastrutture fondamentali, mettendo e sbloccando risorse per quasi quattro miliardi di euro; scandendo i tempi della loro utilizzazione e rendendoli trasparenti, tramite la pubblicazione sul sito del Ministero delle infrastrutture, secondo le disposizioni del codice dell'amministrazione digitale, e stabilendo già da ora la riassegnazione dei fondi nei casi i cui i programmi non siano rispettati. Tramite l'articolo 29, inoltre, è previsto che, con decreto della Presidenza del Consiglio dei ministri - che verrà sottoposto al parere delle Commissioni parlamentari, grazie ad una modifica, che considero positiva, introdotta alla Camera dei deputati - venga adottato un piano strategico nazionale della portualità e della logistica, che contempli anche la razionalizzazione, il riassetto e l'accorpamento delle autorità portuali esistenti, ma che al contempo indichi i lavori necessari per rendere più competitivi i porti italiani. In questa logica s'inserisce anche il programma, contenuto negli articoli 6 e successivi del decreto, per l'incremento degli impianti per la banda larga e le reti di comunicazione elettronica, tramite concessioni di crediti d'imposta. È fondamentale, infatti, parlare di Internet e e-commerce, ma devono esserci le infrastrutture più idonee per l'economia del terzo millennio. All'articolo 6 del decreto, infatti, strategico per il Paese, si prevede innanzi tutto la concessione di un credito d'imposta IRES e IRAP entro il limite del 50 per cento dell'investimento, per interventi infrastrutturali di realizzazione di reti di comunicazione elettronica a banda ultra larga. Si introducono semplificazioni nelle procedure di scavo e posa dei cavi, affinché questi lavori possano essere più veloci, nonché per la realizzazione di reti mobili di comunicazione. Inoltre, all'articolo 6- bis si istituisce il sistema informativo nazionale federato delle infrastrutture, perché manca completamente un'informativa di carattere generale; mentre l'articolo 6- ter reca disposizioni per l'infrastrutturazione degli edifici con impianti di comunicazione elettronica, tutto nell'ottica della modernizzazione del Paese. Ugualmente rientra nel necessario processo di ammodernamento dell'intero settore del trasporto ferroviario quanto previsto dall'articolo 1, comma 10- bis, con la predisposizione da parte del Ministero delle infrastrutture di un piano per l'infrastruttura ferroviaria, finalizzato a rendere cantierabili nel breve termine opere d'interesse pubblico, nazionale o europeo, per rendere competitivo il Paese. Allo stesso comma 1, al fine di velocizzare la realizzazione delle opere relative alla tratta ferroviaria Napoli-Bari, si nomina un commissario, in questo caso designato nell'amministratore delegato di Ferrovie dello Stato. Rientra nell'ottica di promuovere l'utilizzo e la ricerca di risorse per muovere l'economia del Paese - e lo voglio sottolineare, perché anche diversi articoli non sono stati presi in considerazione nel dibattito - quanto previsto dall'articolo 10 per aumentare l'operatività della Cassa depositi e prestiti, attraverso l'estinzione del perimetro delle operazioni finanziarie. Lo stesso vale per l'articolo 11, con l'ampliamento della disciplina che agevola la realizzazione di nuove infrastrutture mediante ricorso a contratti di partenariato pubblico-privato, e per l'articolo 13, che modifica la disciplina dei project bond, contenuta all'articolo 157 del codice dei contratti pubblici. Molti altri sono i dettati normativi presenti nel decreto che stiamo analizzando in quest'Aula, tra i quali voglio evidenziarne un ultimo, che ha un grande valore, perché riguarda i tanti, troppi lavoratori che stanno pagando il prezzo più alto della crisi e di cui il Governo, anche con questo provvedimento, dà prova di non dimenticarsi. L'articolo 40, infatti, prevede il rifinanziamento per ben 728 milioni di euro nel 2014 degli ammortizzatori sociali in deroga e completa, al comma 4, l'erogazione dei trattamenti di disoccupazione ASPI per i lavoratori sospesi per crisi aziendale od occupazionale, con un incremento di otto milioni di euro sul 2013. Infine, in sintesi, quello che mi sta a cuore sottolineare è che con questo decreto-legge, modificato, integrato e migliorato dai lavori parlamentari, si incide sul rilancio del Paese, garantendo lo sviluppo delle infrastrutture, senza rinunciare ad una gestione responsabile del territorio. Il nostro obiettivo, cui questo provvedimento concorre, è quello di far ripartire l'Italia, di farla tornare a crescere, ad essere competitiva e motore di crescita sociale ed economica di una nuova Europa.
2014-11-05	LN	ArrigoniPaolo	Questa è una dichiarazione di voto sulla questione di fiducia, per cui le considerazioni sono ovviamente di carattere generale sull'azione di Governo. Questo era il Governo che doveva cambiare verso al Paese, che doveva ridare speranza e fiducia ai cittadini italiani, rilanciare la crescita e l'occupazione. Ebbene, dopo nove mesi che il presidente Renzi governa, la direzione verso cui state portando questo Paese è esattamente la stessa verso la quale stavano portando prima il presidente Monti e poi il presidente Letta, cioè verso il baratro. Voi state portando il Paese verso il baratro, verso la recessione, verso il default. Che stiate portando il Paese nel baratro non lo dice la Lega Nord, ma lo dicono i numeri; lo dicono i parametri economici, anche ieri richiamati dall'Europa, che ci ha consegnato severi ammonimenti. Mai come in questo momento i parametri economici segnano la difficoltà del Paese: è aumentato il debito pubblico (siamo al 133,8 per cento, livello storico massimo), le tasse sono altissime ed aumenteranno ancora con la legge di stabilità, che impone folli tagli agli enti territoriali. È aumentata la disoccupazione: il 13 per cento di disoccupazione generale e il 43 per cento di quella giovanile sono dati reali che confermano il fallimento dell'azione politica di questo Governo. Inoltre, diminuisce il PIL - siamo in recessione - diminuisce la produzione; diminuisce l'esportazione; aumentano i fallimenti delle aziende e aumenta il numero delle aziende e delle imprese che chiudono. Siete il Governo delle promesse, delle promesse disattese. Voi siete il Governo che doveva pagare i debiti della pubblica amministrazione nei confronti delle aziende entro il 21 settembre, ma le aziende stanno ancora aspettando un sacco di miliardi. Siete quelli che dovevano finanziare le scuole: 3,5 miliardi di finanziamento promessi che si sono ridotti a 1 miliardo. Siete quelli che dovevano intervenire efficacemente sul dissesto idrogeologico ed invece stanziate briciole, sia per gli interventi di difesa del suolo che per il fondo emergenze nazionali.
2014-12-02	LN	BisinellaPatrizia	Signor Presidente, onorevoli colleghi, rappresentanti del Governo, noi diciamo subito che non siamo assolutamente soddisfatti del contenuto di questa delega, di questa riforma del mercato del lavoro, tanto annunciata dal premier Renzi e dal ministro Poletti, sia nel merito, per il contenuto, sia nel metodo utilizzato. Ricordo che si tratta di una legge delega, che quindi contiene principi e criteri direttivi che dovranno poi trovare contenuto in decreti legislativi e sulla quale, tuttavia, è stata posta la fiducia alla Camera. E già qui al Senato, in queste ore, circola la notizia che ugualmente si ripeterà la posizione della ennesima questione di fiducia. Questo fatto ha un significato fondamentale, che vogliamo subito denunciare: è stato stroncato, di fatto, un dibattito serio, partecipativo, costruttivo, sia alla Camera che al Senato, pur avendo noi, anche in questa sede, la prima volta in cui abbiamo affrontato la materia, tentato di richiamare il Governo sull'importanza di andare più piano, senza la fretta annunciata, per poter davvero gettare le basi di una riforma costruttiva. Invece, la partecipazione delle forze di minoranza è stata stroncata, come abbiamo visto anche in queste ore. In Commissione abbiamo presentato emendamenti ma, di fatto, il provvedimento è più che blindato. Ed è stata, di fatto, stroncata la partecipazione anche delle stesse forze di maggioranza. Non è certamente questo il modo di procedere. Per quanto riguarda il merito (in seguito indicherò i motivi e i profili tecnici per cui noi riteniamo che il provvedimento risulti profondamente viziato dal punto di vista costituzionale), dico subito che la risposta al mercato del lavoro non è certamente questa delega, il cosiddetto jobs act. Non è certamente questo che sarebbe davvero necessario fare con urgenza per rilanciare il mercato del lavoro nel nostro Paese. Io non so, signor Ministro, se lei ha visto i dati di ieri, ma immagino di sì: la disoccupazione è al 13,2 per cento, un record storico; non è mai stata così alta dal 1977. Un tasso di disoccupazione in aumento di 0,3 percentuali solo rispetto al mese scorso. Ugualmente, per quanto riguarda il tasso di disoccupazione dei giovani dai 15 ai 24 anni, a ottobre esso è pari al 43,3 per cento: è un dato allucinante, in aumento dello 0,6 per cento rispetto al mese scorso, 1,9 punti in più su base annua. In termini assoluti, i giovani under 25 in cerca di lavoro hanno raggiunto quota 708.000, mentre i disoccupati del nostro Paese, che sono appunto in aumento, sono quasi 3.500.000. Nel solo ultimo mese si sono avute 90.000 persone in più che cercano occupazione. Allora vogliamo dirlo a gran voce: con questa riforma non si destina un euro per il rilancio dell'occupazione; non si fa nulla per abbassare le tasse sulle imprese, il che favorirebbe un aumento della possibilità di impiego; non si fa nulla per favorire una maggiore flessibilità. Si sono sollevate solo delle questioni politiche di principio per spostare l'attenzione dal fatto che il Governo è incapace di affrontare davvero ciò che sarebbe importante fare. Noi faremo un'esposizione molto tecnica sui profili di costituzionalità perché vogliamo spiegare...
2014-12-02	PD	AstorreBruno	Signora Presidente, non penso di dire niente di nuovo, ma non posso fare a meno di ribadire come il jobs act segni un passaggio cruciale in materia di lavoro e lo segna ancora di più perché il nostro Paese è, senza tema di smentita, in una situazione molto difficile dal punto di vista del lavoro, dell'occupazione e più in generale dell'economia. Nel primo semestre del 2014, in Italia 8.000 imprese hanno portato i libri in tribunale. Esattamente 730 casi in più rispetto al giugno 2013. Rispetto a giugno 2009, la percentuale dei fallimenti è aumentata del 79 per cento. Un dato che sottolinea le difficoltà economiche delle nostre imprese. Lo scorso anno su tutto il territorio nazionale si sono registrati oltre 14.000 fallimenti: il 54 per cento in più rispetto al 2009, l'anno in cui la crisi stava iniziando a far sentire i suoi pesanti effetti sulla nostra economia. Dal 2009 a oggi si contano circa 67.000 imprese che hanno portato i libri in tribunale, in un trend di costante aumento nel corso delle rilevazioni trimestrali. Questa è la preoccupante fotografia dell'analisi dei fallimenti in Italia. In parallelo a questa drammatica situazione delle imprese abbiamo quella del mondo del lavoro. Il mercato del lavoro, infatti, ha perso un milione di posti dal 2008 al primo semestre di quest'anno. Perché ho voluto citare questi dati, che sicuramente i più già conoscono? Perché credo che non si possa capire l'anima di questa legge se non la si cala nel contesto in cui nasce. Un contesto caratterizzato da una grandissima fragilità, da una situazione di precarietà ormai cristallizzata, determinata da 20 anni di scelte politiche discutibili, dalla progressiva perdita di posti di lavoro, dalla paura delle imprese di investire perché paralizzate da un sistema troppo ingessato, da una burocrazia asfissiante, da una serie di norme e regole che impediscono qualsiasi tipo di scommessa sul futuro. In questo contesto, il Governo e la maggioranza sono intervenuti con un unico obiettivo: far rinascere la fiducia in questo Paese. Due sono i fari di questo provvedimento: le imprese e i lavoratori. E la relazione tra i due fattori è il cardine di questo jobs act. Io credo che sia possibile - ed è l'obiettivo di questa legge - creare dinamiche positive tra imprenditori e lavoratori, tali da rilanciare il sistema occupazionale di questo nostro Paese. Mi è capitato pochi giorni fa di incontrare, in un seminario cui ha partecipato anche il signor Ministro, alcune imprese di altissimo livello, operanti in Italia, e mi sono reso conto di come aspettino con interesse e con un pizzico di speranza l'approvazione di questo provvedimento. Perché poi, in fondo, quando si parla di lavoro, bisogna pensare anche a chi questo lavoro lo crea. Molte, troppe sono le imprese che, per colpa di questa crisi hanno chiuso. Lo abbiamo visto dai dati che ho citato all'inizio. E altrettante sono quelle che ora hanno paura a investire, perché l'incertezza è troppa e perché alcune rigidità normative e burocratiche non permettono di scommettere, di assumere su di sé quel rischio di impresa che certamente è proprio di chi ha un'azienda ma che non deve rappresentare per queste un ostacolo insormontabile. Questo provvedimento prova a riaccendere la speranza, mette in atto una profonda e radicale semplificazione, eliminando una serie di rigidità che spaventano gli imprenditori, consentendo così di far ripartire gli investimenti. Punta a dare maggiori certezze alle imprese sui costi che dovranno sopportare. Insomma, mette gli imprenditori nelle condizioni di fare impresa e, dunque, di creare posti di lavoro. Con ciò, non voglio dire che ci saranno minori tutele per i lavoratori, che sono il secondo faro di questo provvedimento. Anzi, a ben vedere sono molte le garanzie date a chi non ne aveva. Penso alle mamme con un contratto precario: le dimissioni in bianco possono e devono essere solo orrore del passato. Penso a tutti quei giovani e meno giovani che si sono imbattuti, in questi anni, nel labirinto dei co.co.pro, co.co.co e simili, che hanno ridotto un'intera generazione alla precarietà e all'incertezza. Tutto questo da adesso può essere fortissimamente ridotto. Penso all'estensione degli ammortizzatori sociali in costanza di rapporto di lavoro o in caso di disoccupazione. Penso (e questo è molto importante) alla centralità che viene data al lavoro a tempo indeterminato, introdotto con il contratto a tutele crescenti, chiaro e semplice tentativo questo di ridurre gli elementi di precarietà. Il jobs act, nella sua complessità, mira a stabilizzare i posti di lavoro. Ha detto bene Filippo Taddei in una recente intervista a «Il Sole 24 ORE»: «è solo con contratti più stabili che si accresce il capitale umano». Con gli impieghi stabili si ha il 40 per cento in più di probabilità di ottenere offerta formativa e di riqualificazione personale nel corso della carriera lavorativa. I lavori che durano sono quelli che creano più produttività. Allora le aziende devono tornare a investire anche in capitale umano, per sanare quel deficit di investimenti al quale abbiamo progressivamente assistito negli anni. Dunque - e mi avvio a concludere - non posso fare a meno di ribadire, con convinzione, che nel fare questa legge si è guardato al mondo reale, a quelle tante donne e a quei tanti uomini che stanno soffrendo la crisi e, con questa, la mancanza di prospettive e di futuro. Perché poi questo, in fondo, è il compito a cui siamo chiamati noi che sediamo in quest'Aula: dare una prospettiva ai nostri concittadini; dare loro non solo la speranza, ma anche la certezza di un futuro. Questo provvedimento va nella direzione di avere una condizione del lavoro più definita e più chiara, nell'interesse dei lavoratori e delle imprese: i due fari che citavo all'inizio del mio intervento, che dobbiamo continuare a tenere ben presenti e che dobbiamo, nel tempo, valorizzare e sviluppare in tutta la loro potenzialità. Sono certo che, proseguendo su questa strada, ce la potremo fare.
2014-12-02	PD	GattiMariaGrazia	C'è un altro punto su cui vorrei intervenire, perché non l'ho fatto l'ultima volta, ed è quello relativo ai voucher. Se si dice di voler cancellare le tipologie di lavoro più precarie, bisogna stare molto attenti. Qui, se mi permette, signor Ministro, ho un'interlocutrice particolare, il sottosegretario Bellanova, che conosce perfettamente la situazione dell'agricoltura. Pensare di allargare i voucher all'agricoltura significa precarizzare definitivamente quel mercato del lavoro. Abbiamo già fatto questa esperienza, che poi è stata poi modificata dall'intervento del ministro Fornero, ed abbiamo avuto una prova lampante che, con l'introduzione dei voucher nei posti dove c'è stagionalità, scompare - ed è il dato più preciso - una grande quantità di disoccupazione a requisiti ridotti. Questo significa, signor Ministro, che non è che si fa emergere il lavoro nero; semplicemente il lavoro stagionale si fa soltanto con i voucher. Questo non possiamo permettercelo, perché intere economie sono organizzate anche su un elemento, ossia che il lavoro agricolo punta, per i periodi di non lavoro nella stagionalità, alla disoccupazione a requisiti ridotti. Bisogna stare attenti a queste cose, soprattutto evitando, dato il modo in cui è venuto fuori quel comma, di ritrovarsi nella stagionalità estiva con i lavoratori con i voucher nelle catene di montaggio dei motorini. Vengo dalla Toscana e nella Provincia di Pisa queste cose non vorrei rischiare di vederle. Fermo questo punto sui voucher - e qui chiedo veramente l'attenzione e un impegno da parte sua, se riterrà di intervenire - arrivo al punto cruciale, ossia l'articolo 18. Io non sarei intervenuta al riguardo, signor Ministro, ma mi è sembrato veramente una sorta di cedimento a un Governo di coalizione con una serie di spinte diverse. Se uno assume che esiste una forma di contratto di lavoro a tempo indeterminato con tutele crescenti, bisognerebbe riuscire ad arrivare a un punto in cui queste tutele diventino piene e crescenti; si arriva a un certo punto e c'è un tetto. Invece queste tutele sono diventate ridotte, e questo non va bene. Io insisto nel dire che, per come è stato strutturato l'articolo 18, si rischia la possibilità che a licenziamenti ingiustificati, ingiusti, cioè senza giusta causa e giustificato motivo, venga data riparazione semplicemente con un'indennità monetaria, o con qualcosa di questo tipo. Signor Ministro, in questo modo può passare di tutto; glielo ho detto anche in occasione della precedente lettura: questa norma diventerà il cavallo di Troia attraverso cui far passare molti tipi di licenziamento, anche di ordine diverso. Signor Ministro, ho una difficoltà e una preoccupazione molto grandi: penso infatti che il nostro apparato produttivo sia molto debole. Poggio questa considerazione anche sulla qualità di questo apparato produttivo, che ha individuato nella concorrenza basata sulla riduzione del costo del lavoro la soluzione a tutti i problemi. Signor Ministro, questa strada l'abbiamo già percorsa e ci ha portato alle condizioni attuali: dunque dovremmo evitare di ripercorrerla. Questo punto del provvedimento, in particolare, mi sembra proprio indirizzato in tale direzione. Spero che le quantità messe in campo - perché l'apparato produttivo è debole anche dal punto di vista economico - riescano in qualche modo a riparare al danno fatto. Un ultimo punto, signor Ministro: abbiamo bisogno che il Paese riparta e sappiamo perfettamente che nessuna regola può genere di per sé un briciolo di lavoro in più. Sono preoccupata perché i 21 miliardi di euro di Juncker, che dovrebbero stimolare la crescita, mi sembrano una cifra troppo esigua e davvero poco adeguata a determinare il rilancio di cui abbiamo bisogno. Per quanto riguarda le altre questioni, signor Ministro, abbiamo un problema relativo alla legge di stabilità, che riguarda i ragazzi giovani e le persone meno giovani, che hanno un rapporto di lavoro a partita IVA. Signor Ministro, a questi ragazzi e a queste ragazze, nelle attuali condizioni, non possiamo aumentare i contributi fino al 33 per cento. Dobbiamo pensare ad un intervento, anche per un anno soltanto: dobbiamo pensare a bloccare l'aumento dei contributi per queste persone, perché altrimenti si determinerà un abbandono delle partite IVA e un florilegio di nuovo lavoro nero. Questo è l'altro punto che voglio evidenziare, signor Ministro: in questo momento c'è un aumento del lavoro nero, che constatiamo tutti i giorni.
2014-12-03	FI	AmideiBartolomeo	Signora Presidente, signor Ministro, onorevoli colleghi, ancora una volta oggi è un triste giorno. È un triste giorno per il nostro Paese, perché anziché affrontare i veri problemi del lavoro, con un provvedimento ad hoc, anziché confrontarsi con il Paese, il Governo pone la questione fiducia; la fiducia diventa un atto di sfiducia nei propri confronti, perché se avesse fiducia nel provvedimento, non avrebbe bisogno di porre la fiducia. Ahimè, evidentemente non è così, perché il primo attore, colui che costruisce il provvedimento, non ha fiducia nella sua approvazione e nella sua attuazione. D'altronde lo si evince anche nella genesi del termine jobs act, che anche nel web, a cui molti di noi attingiamo, viene definito un termine inglese farlocco. Quindi, già di per sé quello in esame nasce come un provvedimento a dir poco zoppo. Anzi, se fosse zoppo, avrebbe magari la possibilità di essere reso operativo: dunque direi piuttosto che il provvedimento di fatto nasce morto. Queste affermazioni possono sembrare apparentemente plateali ma sono intrise di sostanza. L'articolo 18, infatti, non è il vero problema: il vero problema è il lavoro che non c'è, come più volte è stato ribadito in quest'Aula. Discutendo da mesi - da più di un anno - dell'articolo 18, di fatto si è sfiorata la questione, senza centrare il vero problema, che è il lavoro. Se volessimo entrare nel merito dell'articolo 18 dovremmo prima di tutto chiederci, quando si parla di licenziamento giusto o ingiusto e di giusta causa, quali sono le ragioni giuste e quali quelle ingiuste di un licenziamento, piuttosto che andare a stabilire le conseguenze di questa scelta. Inoltre, si crea una discriminazione tra le aziende che hanno meno di 15 dipendenti e quelle che hanno più di 15 dipendenti. Perché questo? Non hanno forse gli stessi diritti i lavoratori delle aziende con meno di 15 dipendenti e quelli delle aziende con più di 15 dipendenti? Ritengo che i lavoratori di tali aziende abbiano il diritto di essere considerati allo stesso modo dei lavoratori delle aziende più grandi. Nel provvedimento si ricorre anche a quelli che sono stati definiti ammortizzatori sociali, mentre si eliminano delle forme contrattuali brevi e a tempo determinato, dalla sinistra definite «precarie». In questo modo togliamo di fatto un' opportunità: vorrei capire dunque che cosa si propone in alternativa. Nel momento in cui si toglie la possibilità di lavoro a tempo determinato, attraverso queste forme contrattuali brevi, di fatto si toglie un'opportunità a chi ha bisogno di lavorare. Si toglie dunque quella pagnotta, che potrebbe servire in un momento specifico e anche un'opportunità per far vedere le proprie qualità e le proprie caratteristiche e per far capire al datore di lavoro che si ha voglia di lavorare per l'azienda, mettendo a frutto le proprie potenzialità e le proprie capacità professionali. Quella che andiamo a proporre è dunque un'ulteriore ingiustizia. Inoltre non si consente la cassa integrazione guadagni, la cosiddetta CIG, a quelle imprese che hanno cessato completamente la loro attività. Perché a quei lavoratori di un'azienda in chiusura non si dà la possibilità di accedere alla cassa integrazione per poi ricorrere a quella falsa opportunità dei cosiddetti sussidi alla disoccupazione, anche detti ASPI? Quindi, da una parte tolgo e da un'altra faccio evidentemente finta di dare; qualcosa evidentemente non quaglia. Questi sono solo alcuni degli aspetti che andrebbero invece con grande onestà posti all'attenzione dell'Assemblea per discuterne liberamente per trovare delle soluzioni condivise senza ricorrere a questo atto di fiducia che ritengo di sfiducia nei confronti del Paese. Da uomo della strada e da persona che ha fatto il sindaco per molti anni sono sempre stato abituato, quando mi accingevo ad una scelta, a sentire la piazza. Bastava pochi passi per sentire la gente, capire l'umore e quale poteva essere la scelta migliore. Rivolgo allora a lei, signor Ministro, e al Presidente del Consiglio un invito: quando andate a casa - ma non vorrei fare come una persona molto più nota di me - chiedete al vostro vicino di casa cosa ne pensi del jobs act, se ne avete il coraggio.
2014-12-03	FI	BerniniAnnaMaria	BERNINI (FI-PdL XVII). Signor Presidente, in occasione di questa discussione, purtroppo molto breve e non sufficiente a tratteggiare gli aspetti di una legge delega che dovrebbe definire i presupposti della riforma del mercato del lavoro (in realtà, per quanto ci riguarda, una non riforma, una mancata riforma del mercato del lavoro) da adesso per gli anni a venire, noi abbiamo già anticipato la nostra posizione. Lo abbiamo fatto già durante il «girone» di andata, quando, purtroppo, le nostre aspettative sono state profondamente deluse per il fatto di avere tentato una collaborazione in Commissione e in Aula presentando un numero congruo di emendamenti. Emendamenti sicuramente non emulativi e non ostruzionistici (il ministro Poletti ci è testimone di questo) che, però, purtroppo non hanno penetrato il muro dell'incomunicabilità del Governo. Il Governo ha prodotto un provvedimento, come ho anticipato, che non crea effetti né strutturali né congiunturali sul mercato del lavoro. Un provvedimento che crea effetti costituzionali: siamo alla 31ᵃ fiducia - lo ricordavano i colleghi che mi hanno preceduto - siamo all'ulteriore umiliazione del lavoro di questo Parlamento. Presidente, colleghi, ministro Poletti, vi prego di credere che queste non sono parole espressive di un dato formale, ma di sostanza. Noi siamo costretti ogni volta a fiduciare provvedimenti su cui non possiamo intervenire se non in minima parte, e questo frustra, perverte e fa scempio non solo della facoltà, ma del dovere di queste Aule parlamentari di partecipare in maniera profonda al processo di formazione della legge e, in particolare, di una legge delega che darà nelle mani del Governo, sulla base di principi e criteri direttivi su cui mi intratterrò a brevissimo, il poter di definire una materia di importanza capitale come la riforma del mercato del lavoro. Noi abbiamo già detto quanto questa delega non ci piaccia. Abbiamo cercato di intervenire su un testo e una modalità operativa assolutamente e profondamente sbagliata, esclusiva ed escludente. Abbiamo già detto quanto ciò non ci piaccia per provvedimenti legislativi che devono essere caratterizzati per il loro oggetto, soprattutto per il loro impatto dirompente su un Paese che sta vivendo un momento di crisi profonda. È una formula quasi rituale ormai, ed è terribile ricordarla, perché non si vuole fare disfattismo o "contrismo", né si vuole rientrare in una qualche categoria ornitologica sgradita al Governo: non possiamo però fare a meno di dire che tutti gli indicatori economici (con in testa gli indicatori economici riguardanti la disoccupazione generale, al 13,2 per cento, e la disoccupazione giovanile al 43,5 per cento) ci dicono che dobbiamo essere seri ed includenti, e non veloci, casuali ed escludenti. Questa delega, purtroppo, dice pochissimo. Lo abbiamo già sottolineato nel girone di andata, Abbiamo precisato i motivi per cui non potevamo (nonostante ci abbiamo provato) votare questa delega. Una delega opaca, una delega scarsamente significativa nei contenuti: cinque progetti di delega importantissimi contenuti in un provvedimento legislativo che, purtroppo, non si manifestano perché non vogliono e perché non possono. Questa delega legislativa è infatti frutto di un'attività fortemente promozionale di questo Governo, che dà per acquisiti e per fatti provvedimenti ancora in itinere. E questo lo sappiamo perché, ormai, conosciamo la modalità operativa del presidente Renzi, che, partendo da annunci, cinguettii, comunicati, consultazioni pubbliche, linee guida, decreti-legge esangui, delegittimati, disomogenei e tendenzialmente incostituzionali, arriva a deleghe legislative così vuote, bianche e scarsamente significative da essere in odore di incostituzionalità. Perché ciò che è debole alla fonte, alla base, come questa legge delega, produrrà decreti legislativi fragili. E questo vale solo per la forma. Per quanto riguarda la sostanza, colleghi, signor Ministro, signor Presidente, noi abbiamo più volte cercato di attirare l'attenzione sulla nostra disponibilità a collaborare. Noi abbiamo creduto a quell'aspetto promozionale che, evidentemente, è l'aspetto clou di questo provvedimento. Abbiamo sentito il presidente Renzi dire più volte che voleva fare sul mercato del lavoro una rivoluzione liberale; l'abbiamo sentito dire che l'articolo 18 e la reintegra altro non erano che un ferro vecchio; l'abbiamo sentito dire da Londra che avrebbe trasformato i numeri della disoccupazione da una cifra a due numeri a una cifra a un solo numero. Abbiamo creduto veramente che il giovane Renzi, rottamatore di una nomenclatura, che ha sfondato le porte del Partito Democratico e di Palazzo Chigi sulla base e con il presupposto di andare oltre una certa cultura comunista e postcomunista, non avrebbe risentito dei condizionamenti di Palazzo. Quel giovane Renzi, che ancora non aveva messo piede nei Palazzi, e che parlava di rivoluzione liberale del mercato del lavoro (e che su questo ha costruito le sue primarie), evidentemente, con questo provvedimento, con l'ingresso nei Palazzi, con la necessità di essere compromissorio con la sua minoranza intransigente e con la maggioranza minore, alla fine è invecchiato. Purtroppo, questo non ha giovato neanche al suo provvedimento. Signor Ministro, lei sa, perché ne abbiamo parlato nel girone di andata, che noi abbiamo trovato del tutto deprecabile che, tra tutti gli emendamenti inseriti nel maxi emendamento (altra perversione dello schema istituzionale che deve sovrintendere a quest'Aula), l'unica parte inserita fosse quella degli emendamenti della minoranza del Partito Democratico. E abbiamo trovato altrettanto deprecabile che nel girone di ritorno, nel passaggio alla Camera, il testo venisse, nella nostra ottica, ulteriormente peggiorato, attraverso l'inserimento solo del testo dell'ordine del giorno della direzione del Partito Democratico. Non è questo il modo di essere includenti!
2014-12-03	FI	PelinoPaola	Prima di descrivere i punti più controversi del provvedimento, occorre richiamare l'attenzione sugli allarmanti dati della disoccupazione. Il tasso di disoccupazione è in continua crescita. Addirittura ad ottobre si è registrato il peggiore dato dal 1977, raggiungendo la percentuale record del 13,2 per cento, e sono quasi 3 milioni e mezzo le persone in cerca di lavoro. È indubbio che viviamo un momento storico difficile dal punto di vista economico e sociale, che rischia di tradursi in un tracollo irreversibile, se si continuano a partorire misure che non considerano la realtà contingente. In questo senso va il nostro assoluto dissenso rispetto alla volontà di eliminare le forme contrattuali che facilitano ciò che la sinistra definisce lavoro precario. Alla luce di quanto scritto nella delega, verranno eliminati i rapporti di collaborazione coordinata e continuativa. Queste tipologie contrattuali di lavoro subordinato, introdotte dalla legge Biagi, rappresentano - a differenza di quanto generalmente si pensi - uno strumento indispensabile per l'inserimento nel mondo del lavoro. In particolare, tenuto conto della grave recessione che avvolge l'Italia, dove chiudono migliaia di imprese e dove il lavoro sta diventando un miraggio, è inconcepibile abolire questi contratti che, comunque sia, rendono agevole l'instaurazione dei rapporti di lavoro. Da più parti si vuole ribadire soltanto che i co.co.co. creano rapporti di lavoro instabili, e perciò da demonizzare. Bene, noi li consideriamo congrui e compatibili con il tentativo di superare questa drammatica realtà in cui perfino la disoccupazione giovanile raggiunge il livello record del 43,3 per cento, che si traduce in più di 700.000 giovani tra i quindici e i ventiquattro anni che non hanno un lavoro. Non solo, ma si legge nella delega che, a fronte dell'eliminazione dei contratti cosiddetti atipici, vengono favorite le assunzioni a tempo indeterminato attraverso sgravi contributi riconosciuti al datore di lavoro per un periodo temporale di tre anni. Le risorse poste a copertura delle agevolazioni, indicate nella legge di stabilità, non sembrano essere sufficienti per dare slancio all'effettiva creazione di nuovi posti di lavoro a tempo indeterminato. Non è il momento di guardare dalla lente ideologica che vede la stabilità del rapporto di lavoro come unico parametro di valutazione della qualità del lavoro, ma è il momento di contrastare con misure efficaci il fenomeno della disoccupazione. D'altra parte, il Governo si è detto determinato nel sostenere un più efficiente intervento pubblico in grado di dare supporto e stimolo per la ricerca di un nuovo lavoro, attraverso efficaci ammortizzatori e idonee politiche attive. Ma si riscontra che, per dare attuazione alle disposizioni previste in materia dalla legge delega, servono ingenti risorse finanziarie, che il Governo inizialmente aveva promesso di stanziare nella legge di stabilità. Bene: dove sono i miliardi che servirebbero? Il testo della legge di stabilità, ora in discussione in Parlamento, prevede misure di finanziamento della riforma del lavoro che si sono rivelate di entità modesta e assolutamente insufficienti a dare il sostegno economico necessario. Non siamo solo noi di Forza Italia a sostenere l'inadeguatezza dei finanziamenti finora previsti, ma anche tecnici ed esponenti del Partito Democratico alla Camera. Solo per riportare alcune cifre, la legge di stabilità inizialmente prevedeva l'assegnazione di due miliardi ad un fondo per la riforma e l'estensione degli ammortizzatori sociali, per il riordino e il potenziamento delle politiche attive e dei servizi per l'impiego e per il miglioramento dei sistemi ispettivi. L'esame della Camera si è limitato ad apportare un esiguo aumento del fondo: solo 200 milioni per il 2015 e per il 2016. Merita soffermarsi sul progetto di revisione dell'articolo 18. Le velleità del Governo di superare la barriera più grande ad un mercato del lavoro più flessibile e moderno si sono sgretolate sotto le pressioni delle varie minoranze e correnti filo sindacali interne al Partito democratico. Del resto, lo stesso Premier nei giorni scorsi ha dovuto ammettere che questa è la riforma del lavoro più di sinistra mai fatta. Quello che leggiamo oggi è un proposito tanto limitato nelle ambizioni di riforma quanto controproducente, frutto di compromessi interni al Partito Democratico, che non modificano nella sostanza la disciplina dei licenziamenti. Infatti, per quelli disciplinari rimane l'impostazione originaria della reintegrazione obbligatoria per tutte quelle fattispecie che devono ancora essere individuate e categorizzate dal Governo e che lasciano piena discrezionalità al giudice nel risolvere il caso concreto. Forza Italia ha proposto, invece, una via più semplice e inequivoca, legando la reintegrazione all'insussistenza del fatto contestato lesivo della dignità e della figura morale e professionale del lavoratore e prevedendo comunque la possibilità per il datore di lavoro di optare per il pagamento di un'indennità risarcitoria chiara e definita. In conclusione, mi limito a dire che Forza Italia non condivide né l'impostazione né il contenuto di questa delega.
2014-12-03	LN	CandianiStefano	Ciò che ci amareggia è che il dibattito parlamentare ne viene stravolto. Si punta, ovviamente, verso una direzione che non consente, attraverso la posizione della questione di fiducia, di dibattere sugli emendamenti ma neanche sugli ordini del giorno, se non attraverso questo dibattito che, in effetti, è incentrato sulla questione di fiducia più che sul contenuto del jobs act. Ci sfugge quale sia la ragione che porta il Governo ad avere tanta difficoltà a coniugare le esigenze delle differenti parti sociali in campo. È ovvio che oggi in piazza non si sta esprimendo il Paese perbene (al contrario di ciò che dice Landini). Io mi auguro, infatti, che non ci siano tafferugli e sommosse e dico che certamente il Paese non può esprimersi attraverso una piazza violenta. Ma è altrettanto vero che il Governo ha il dovere di ricercare, nel dibattito parlamentare, la sintesi di tutte le posizioni, non trascurandone alcuna, anche quella più antitetica, diametralmente più opposta ai propri intendimenti. Signor Ministro, è difficile negare che questa strada il Governo l'abbia molto poco percorsa. Lo abbiamo visto questi giorni qui in Commissione, lo abbiamo visto alla Camera, lo abbiamo visto precedentemente sempre qui al Senato e lo vediamo ancora oggi con l'imposizione della fiducia. Non c'è possibilità di andare ad esaminare le proposte che abbiamo fatto e gli emendamenti. E sugli ordini del giorno, oggi sappiamo che il nostro sistema parlamentare porta quasi a dire che l'approvazione di un ordine del giorno non si nega a nessuno; ma mi consenta il Presidente di auspicare un po' più di serietà, per suo tramite, da parte del Governo: se si prendono impegni, che siano mozioni o ordini del giorno, che siano non un pro forma da mettere nel cassetto, ma una cosa seria, su cui poi dare risposte al Parlamento. Qui infatti - e lo dico anche riferendomi all'intervento di chi mi ha preceduto - ci stanno i rappresentanti dei cittadini; le istanze che qui dentro vengono poste debbono essere considerate in maniera seria, proprio per evitare che tali istanze, non trovando risposta in una sede parlamentare, si sfoghino poi nelle piazze. Qualcuno oggi avrebbe votato e voterà in maniera differente da come avrebbe votato con una votazione segreta e anche questo è sintomo di una maggioranza che non ha un equilibrio al proprio interno, ma che governa le circostanze con il bastone e con la promessa della purga alle prossime elezioni, nella composizione delle liste elettorali. È chiaro, signor Ministro, che da questo il dibattito parlamentare sia mortificato e non vorrei che questa fosse una strada di comodo ormai presa: non c'è settimana nella quale non ci sia un'imposizione di questione di fiducia, non c'è settimana nella quale la discussione, alla Camera o al Senato, non sia troncata da tale imposizione. Noi riteniamo che questa non sia una strada che porta ad una condivisione democratica. Sul contenuto del provvedimento molto è già stato detto, vorrei però soffermarmi su una questione: il lavoro che cos'è? Sa qual è il paradosso, signor Ministro? Che la nostra Costituzione si apre indicando il lavoro come il principale elemento fondante la nostra Repubblica e poi, invece, è uno di quei valori che maggiormente viene tirato da una parte e dall'altra, come fosse di parte. Come dire che la giustizia è di destra e l'ingiustizia è di sinistra, che gli onesti sono a destra e i criminali sono a sinistra, che il lavoro sta dalla parte degli operai e dall'altra parte ci sono le imprese, che tolgono il lavoro agli operai. Questa impostazione, purtroppo ancora ideologica, l'abbiamo vista riemergere qui in Parlamento e questo non va bene, perché è un altro elemento che porta le piazze in una direzione sbagliata. Se si parla di lavoro bisogna anche in questo caso togliere di mezzo un inganno: non è modificando le regole del licenziamento piuttosto che le modalità di assunzione che si crea più lavoro. Il lavoro lo si crea generando investimenti nel Paese ed economia, evitando che le imprese italiane spostino la loro sede produttiva all'estero. E non voglio neanche pensare ad un sistema che costringa chi produce là dove il sistema fiscale è diventato insostenibile; al contrario, auspico un sistema che si renda conto che il lavoro lo si può creare solo se le condizioni di produzione in questo Paese torneranno ad essere concorrenziali rispetto ai nostri competitori. Abbiamo affrontato le situazioni più disparate, come stiamo vedendo ancora in questi giorni. Penso ad alcuni casi che ritengo emblematici e certamente uno è quello delle acciaierie di Terni: oggi anche la grande industria italiana dipende inevitabilmente da scelte di soggetti al limite del monopolio non italiani, con situazioni dominanti che obbligano le parti ad inchinarsi rispetto a scelte che poi portano disoccupazione. Se ThyssenKrupp chiuderà l'attività produttiva in Italia sappiamo che sarà per andare a produrre altrove, dove è meno costoso e più conveniente, e dove si avrà una remunerazione più alta. Cosa resta da fare allora? Semplicemente aprire il paracadute sociale per ammortizzare l'espulsione degli operai dal mondo del lavoro. Questa non è una soluzione, può essere un cerotto, un tampone: la soluzione sta nel fare in modo che nuovi imprenditori aprano un'attività produttiva e se un'industria se ne vuole andare per proprio interesse vada pure, ma in Italia si continua a produrre. Ma se la nostra energia elettrica costa il 40 per cento in più di quanto costa in Germania o se i nostri operai in busta paga hanno la metà di quanto costano all'impresa il sistema non funziona. Signor Ministro, liberiamoci dall'illusione che con il jobs act e con le deleghe che il Governo attuerà possano crearsi posti di lavoro. Si creerà sicuramente più fluidità nel mondo del lavoro, ma il posto di lavoro, quello che produce ricchezza, lo si crea solo stimolando gli investimenti, e penso innanzitutto a quelli italiani. Ministro, lo dico a lei che è persona di buonsenso perché lo riferisca anche al Presidente del Consiglio: non siamo mica il Katanga o il Burundi. Non dobbiamo mica auspicare che arrivino investimenti dall'estero per elevare il nostro livello sociale ed economico rispetto al Terzo mondo. Il nostro è un Paese che ha aperto la strada, quanto a pionieri industriali. Oggi però siamo un Paese piegato dalla finanza. Se il nostro mondo del lavoro non ragiona più in termini di occupazione e di come si fa impresa e l'impresa che viene presa ad esempio è quella che fa finanza (penso alla FIAT) dove vogliamo andare? Ma qual è il nostro futuro? È su queste cose che bisogna essere intellettualmente onesti. Non si può indicare alla gente una fotografia con Marchionne per dire che quello è l'esempio da seguire, perché stiamo parlando di un'impresa che, dopo aver preso per decenni contributi dalla fiscalità generale, ha trasferito la propria sede fiscale in Olanda, la propria sede amministrativa a Londra, è quotata alla borsa di New York e ha attività produttive dappertutto ma praticamente nulla in Italia. La nostra forza è sempre stata nell'attività produttiva di base, quella degli artigiani, quella degli imprenditori, delle piccole e medie imprese, quella dei commercianti, quella di chi investe del proprio, ha fiducia nel futuro e continua ad investire il reddito che deriva dalla propria attività, e non lo usa per i fine settimana. È su questo che il Governo deve investire. Allora si creeranno i posti di lavoro. Altrimenti, si possono modificare tutte le regole che si vuole: si renderà ancora più fluido il mercato del lavoro, ci saranno giovani che verranno assunti, partite IVA che si apriranno e si chiuderanno a seconda della convenienza, ma non si creerà una nuova economia che ci riporti a dare fiducia e ad avere prospettive di sviluppo economico. Signor Ministro, il rischio è di essere sempre più vincolati e schiavi di un sistema impostato alla finanza e non all'economia e al lavoro, e noi non condividiamo scelte solo d'immagine che non guardano a questa sostanza.
2014-12-03	LN	DivinaSergio	Qui portate una riforma del lavoro pensando che si risolvano le questioni della disoccupazione giovanile, e non solo, semplicemente con un provvedimento di natura legislativa. Non serve fare uno sforzo di memoria, ma basta spostare indietro di pochi giorni l'attenzione per dire che il Governo, che in questo momento vuole concludere la discussione sulla delega sul lavoro, ha messo in pista anche la legge di stabilità. Con la legge di stabilità si dice da una parte di voler fare in modo che si esca da questa recessione e da questa gravissima disoccupazione, particolarmente quella giovanile, ma dall'altra parte con la legge di stabilità si vanno a punire fortemente le imprese, chiedendo loro di pagare sul non reddito, sull'organizzazione del lavoro (IMU sui capannoni, implementata delle strutture interne, cioè dei macchinari). Le imprese non guadagnano, fanno fatica a sopravvivere, per lo più chiudono e non possono assumere, e cosa fa il Governo? Spreme tutto quello che può spremere, pretendendo che le aziende che possiedono dei capannoni al cui interno si trovino dei macchinari paghino delle imposte anche su quelli. Ma se quelle macchine sono ferme? Un po' come per l'IRAP, si paga una tassa sull'organizzazione e non sul reddito. Noi abbiamo sempre detto e ribadiamo che la prima casa è una necessità e si va a punire ancora di più, con TASI e IMU aggiuntiva, il possesso della prima casa, che non dà reddito, ma dà protezione al nucleo fondante della nostra società, cioè la famiglia.
2014-12-03	LN	MuneratoEmanuela	Tre anni fa non ha battuto ciglio mentre si approvava la legge Fornero! Ora, però, sembra si sia svegliato e dovrebbe appoggiare il nostro referendum sull'abrogazione della famigerata legge della signora «lacrime di coccodrillo». Se la disoccupazione giovanile è in continuo aumento - ricordo che gli ultimi dati parlano del 43 per cento, record storico - è colpa di quella legge, che tiene i nonni a lavorare e lascia i giovani nei bar. Questa riforma non accontenta né i piccoli e medi imprenditori, né i lavoratori, perché non offre a nessuno dei due rispettivamente né garanzia di maggiore flessibilità, né maggior tutela del posto di lavoro. Una bruttissima copia di quel modello vincente di flexicurity applicato in altri Paesi europei e che da anni la Lega Nord propone. Una norma truffaldina, perché comunque aggirabile: il datore di lavoro, per non incorrere nel contenzioso del licenziamento disciplinare ingiustificato, licenzierà solo per ragioni economiche. Comunque vada, al massimo dovrà risarcire ma non reintegrare. Siamo molto scettici sul contratto a tutele crescenti quale strumento di rilancio della domanda interna. Ai fini della richiesta di mutui, finanziamenti o prestiti personali o comunque di maggiori consumi in generale, la solvibilità del lavoratore assunto con tale tipologia contrattuale è pari a quella di un contrattista a termine o di un collaboratore a progetto, per lo meno nei primi tre anni. Tutto ciò sicuramente non potrà contribuire alla ripresa economica. Anche se sono stati accolti alcuni nostri ordini del giorno, rimaniamo molto critici sulla riforma degli ammortizzatori sociali. Il riordino di cui parla il comma 1 del provvedimento è anch'esso oggetto di una delega in bianco. Noi volevamo essere certi che il nuovo ammortizzatore universale, la cosiddetta ASPI, potesse garantire ai lavoratori prestazioni di importo pari o superiori a quelle attuali, di certo non inferiori. A ciò erano finalizzate le nostre proposte emendative. La loro bocciatura da parte della maggioranza e le dichiarazioni del Ministro a proposito della necessita di utilizzare maggiori risorse sugli ammortizzatori sociali non ci rincuorano. Anzi, ci preoccupano, perché le interpretiamo come la conferma dei nostri timori. Esprimiamo perplessità anche sulle disposizioni recate dai commi 3 e 4 in materia di riordino dei servizi per il lavoro, con particolare riguardo all'istituzione dell'ennesimo carrozzone pubblico, un'Agenzia nazionale per l'occupazione, per la gestione integrata delle politiche attive e passive del lavoro. Per creare nuova occupazione, e soprattutto di qualità, è necessario intervenire anche sui servizi essenziali in materia di politica attiva del lavoro, per migliorarne l'efficienza e la funzionalità. Per evitare ulteriore spreco di risorse pubbliche riteniamo doveroso razionalizzare le strutture già esistenti procedendo all'eliminazione di quelle improduttive. Lungi dal voler fare pura demagogia, è un dato di fatto che i centri per l'impiego in alcune realtà territoriali funzionano espletando al meglio il compito di far incontrare domande ed offerte di lavoro. Altri invece sono dei carrozzoni pubblici inefficienti e costosi. Per questo motivo avevamo presentato alcuni emendamenti contemplanti la soppressione, con relativo accorpamento della struttura e del personale a quella territorialmente più vicina, di quei centri che nell'arco solare di un anno non abbiano collocato o ricollocato almeno una percentuale di lavoratori pari alla media nazionale ridotta dell'1 per cento e la perdita dell'accreditamento per le agenzie per il lavoro che nell'arco dell'anno solare non abbiano collocato o ricollocato una percentuale di lavoratori almeno uguale alla media nazionale ridotta dell'1 per cento. I nostri emendamenti, purtroppo, non sono stati presi neanche in considerazione a riprova che il Governo è sordo a proposte migliorative e, come un mulo, procede per la strada che ha già deciso. Con meno criticità valutiamo, invece, gli interventi recati dai commi 8 e 9 in materia di sostegno alla genitorialità e per favorire le opportunità di conciliazione dei tempi di vita e di lavoro, innanzitutto per l'accoglimento già in sede di prima lettura qui al Senato del nostro emendamento sulle cosiddette ferie solidali, ovvero la possibilità di donarsi tra colleghi i giorni di riposo in più eccedenti quelli previsti dal contratto nazionale
2014-12-03	LN	StefaniErika	Signora Presidente, colleghi, stiamo qui a parlare di un provvedimento che, come tutti, stiamo chiamando jobs act. Forse dovremmo anche domandarci e ricordare da dove nasce questo nome: forse dal voler dare una spruzzata di modernizzazione, utilizzando termini anglosassoni e americani. Ma se chiamando il disegno di legge in esame « jobs act » si voleva richiamare il provvedimento adottato da Obama negli Stati Uniti, forse Renzi ha sbagliato ad interpretarne il contenuto: il provvedimento adottato negli Stati Uniti prevedeva seri sgravi fiscali per le piccole e medie imprese e rilevanti riduzioni delle trattenute pagate dai datori di lavoro, interventi che non troviamo in questo provvedimento. Dare un nome altisonante a qualcosa che forse ha tutt'altro significato è un po' come andare al ristorante, vedersi servire una salsiccia che viene spacciata per «delicatezza di suino in salsa di qualcosa». Qui invece stiamo discutendo un provvedimento che dovrebbe riguardare la riforma del lavoro, ma di riforma nel testo non vi è traccia. Soprattutto, non vediamo un provvedimento che possa riverberare degli effetti efficaci, definitivi o risolutivi rispetto ad un problema gravissimo in Italia. Si è parlato molto del cuneo fiscale, si sta parlando di disoccupazione, degli esodati e di una miriade di problematiche che non sono nemmeno tanto facili da affrontare; non dico da risolvere, ma almeno da affrontare. I colleghi che mi hanno preceduto hanno già ricordato come in un momento di crisi generalizzata, di crisi economica enorme quale quella che ci sta affliggendo tutti, il lavoro diventi veramente qualcosa di assolutamente prezioso. Prezioso come la propria casa e come tutto quello che nella vita consente di mantenere la propria famiglia. Invece ci ritroviamo imposizioni sul patrimonio immobiliare (assurde per famiglie che oggi cercano di vivere con un solo stipendio, quando ce l'hanno) e un mercato del lavoro che è tramortito da tutte le situazioni che si sono venute a creare. Ora stiamo parlando del problema del lavoro, ma dobbiamo ricordare il grosso, madornale problema dell'Italia e cioè il fatto che da tempo, da tanto tempo, non si elaborano delle politiche economiche, delle politiche industriali, delle politiche serie. Non avendo fatto ciò ci si trova alla fine nel collo di bottiglia perché, alla fine, tutti i nodi vengono al pettine. È un po' come quando ci si trova di fronte ad una azienda in decozione; è in quel momento che ci si accorge degli errori: degli errori contabili e degli investimenti sbagliati. È alla fine che ci si rende conto di quanto era inconsistente la struttura. Il problema di oggi sta proprio nel fatto che in Italia qualsiasi intervento deve essere fortemente coraggioso perché con i provvedimenti che stiamo adottando si mette veramente in gioco il futuro dell'Italia. Ci troviamo invece di fronte all'ennesimo provvedimento dipinto con nomi altisonanti e illustrato con presentazioni d'effetto (nelle quali è bravissimo il nostro Presidente del Consiglio), ma vorremmo vedere cosa produrrà nel tempo, cosa riuscirà a fare nei confronti dei 40 milioni di lavoratori, dei 3,5 milioni di disoccupati e dei 400.000 esodati. Vediamo come andrà ad incidere effettivamente questo provvedimento. Abbiamo dei forti dubbi e delle quasi certezze che questo provvedimento non sia risolutivo. Non è la strada da percorrere questa. Ci sono sì degli elementi che dovrebbero essere meglio sviscerati, ma non è certo facendo filosofia sull'articolo 18 che si risolvono i problemi del lavoro. Tutti noi, il Governo e la maggioranza, dovremmo avere il coraggio di realizzare degli interventi seri, di fare veramente delle riforme serie. Ne abbiamo davvero bisogno. Ne abbiamo bisogno come qualcuno che si trova su un viale triste, in una situazione di decadenza, e trova difficile invertire la rotta. Dobbiamo veramente preoccuparci. Come dovremmo preoccuparci per quello che sta accadendo fuori di qui: nel momento in cui si sta per adottare un provvedimento si blinda una zona per evitare che lo scontento di alcune persone possa riverberarsi, con reazioni difficili da controllare, magari violente, arrivando a mostrare la parte peggiore di sé. Se questo è il provvedimento più di sinistra di questo Governo, guardando i movimenti di piazza organizzati dai sindacati viene da chiedersi cosa succederà di fronte ad un provvedimento che avrà degli accenni di destra? Penso che tutte le rimostranze che sono state svolte dovevano essere probabilmente anche ascoltate, perché devono essere ascoltati tutti gli italiani su tale questione; ascoltati tutti quelli che vogliono dire ed esprimere veramente delle opinioni, delle soluzioni e delle proposte e non restare sordi in una situazione italiana così. Immagino quanto possa essere difficile prendere delle decisioni da parte del Governo in situazioni difficili come queste, però almeno si abbia il decoro - mi rivolgo al Presidente del Consiglio dei ministri - di non avere supponenza e di avere l'umiltà, come la dimostrano anche molti membri del Governo, di dire: dobbiamo affrontare una problematica, dobbiamo ascoltare tutti e dobbiamo avere la possibilità di fare delle riforme serie. Su questo provvedimento, in camera caritatis, più di uno ha manifestato delle perplessità, non solo noi dell'opposizione; poi le discipline portano magari ad adottare delle decisioni e dei voti diversi, però si sa qual è il contenuto e quali i problemi e le perplessità su questo tema. Adesso votiamo una fiducia, però questo non è sicuramente un modo per dire: «Abbiamo intanto risolto un problema del lavoro». I problemi del lavoro si affrontano in continuazione, continuando ad emettere dei provvedimenti efficaci e determinanti senza fermarsi a questo, ma continuando a lavorare. Vorrei fare invece un ultimo accenno e ribadire di nuovo la nostra ferma contrarietà allo strumento che viene utilizzato, cioè quello della fiducia. Non è possibile continuare a giungere in queste Aule e dover continuamente imporre e supplicare la fiducia. Non è possibile arrivare su temi come questi, vedendo il Parlamento esautorato della possibilità di un confronto su questo tema. Infatti, il problema è che nel confronto possono nascere le problematiche interne e non si può, con il voto di fiducia, cercare continuamente di porre - passatemi il termine - quasi sotto ricatto il Parlamento e la maggioranza per poter portare a casa un provvedimento. Non è questo il metodo, visto che tutte le persone che sono qui sono venute per fare un lavoro serio e dare un contributo serio. Il confronto parlamentare è fondamentale. Speriamo ed auspichiamo che ci possa essere una svolta e - veramente - un modo diverso di interpretare il rapporto tra il Governo e queste Aule. Ripeto: dobbiamo continuare. Rendetevi conto che fuori non è solo la manifestazione di piazza, ma sono tutti gli italiani che lo chiedono. È ora veramente di porre delle soluzioni serie.
2014-12-03	M5S	BulgarelliElisa	Signora Presidente, ritengo che ormai sia stato detto un po' tutto. Io desidero soltanto porre l'accento su alcuni punti. Intanto, capisco la necessità, in quest'Aula, di affrontare tematiche singolarmente, un pezzo alla volta. Adesso stiamo ponendo l'accento sulla delega lavoro e, soprattutto, sulla questione della flessibilità del lavoro. Io vorrei ricordare, però, che questa flessibilità nel DEF sposterà, anche a lungo termine, e non solo nel breve, solo di qualche decimale di punto percentuale il PIL; e che sposterà l'occupazione e la disoccupazione di circa un punto percentuale. Quindi, in realtà, questa flessibilità non sposterà l'economia del Paese a lungo termine, ma creerà una guerra fra poveri, una guerra che ormai è già dappertutto e sta diventando, veramente, non più solo una crisi economica, ma una vera e propria emergenza sociale.
2014-12-03	M5S	CatalfoNunzia	L'aspetto paradossale di tutta questa vicenda è il fatto che il Governo presenta questo disegno di legge come misura per rilanciare l'economia italiana: si usa un appellativo molto sofisticato e molto british, come « jobs», ma nella realtà fattuale, di jobs, cioè di posti di lavoro, il provvedimento ne porterà pochi o nulla, anzi accentuerà il lento declino dell'economia italiana. Prendiamo i dati più recenti dell'ISTAT sulla situazione della forza lavoro in Italia. Sembra di leggere un bollettino di guerra: il Ministro e noi tutti lo conosciamo bene. La disoccupazione tocca il livello record del 13,2 per cento, in aumento dello 0,3 per cento rispetto al mese precedente, un dato mai così alto dal 2004 ad oggi. Rispetto al mese di settembre l'occupazione è diminuita di 55.000 unità. Ovviamente per i giovani il tasso di disoccupazione si alza ulteriormente. I numeri sono sotto gli occhi di tutti. Questo Governo non è stato in grado neanche di impiegare bene quelle poche risorse che venivano dall'Europa e che avrebbero potuto dare un respiro, seppur piccolissimo, ad alcuni dei giovani italiani disoccupati. Parlo del programma Garanzia giovani e mi rivolgo a tutti coloro che ne hanno parlato in quest'Aula. La Commissione lavoro è ben al corrente del fatto che il programma Garanzia giovani, in Italia, è un fallimento: nulla è stato messo in atto dalle Regioni.
2014-12-03	M5S	CatalfoNunzia	Questi sono gli effetti all'interno del sistema economico italiano dell'antipasto del jobs act e di ciò che ha provocato il decreto Poletti: ci era stato detto che l'introduzione del contratto a tempo determinato, così come era stato voluto da lei, Ministro, e dal suo Governo, avrebbe aiutato a combattere la disoccupazione giovanile, che invece è cresciuta: quindi non abbiamo risolto nulla. Questi sono gli effetti di una politica del lavoro guidata non dall'interesse della propria Nazione, ma dagli interessi economici delle lobby dei potentati della tecnocrazia europea. Che i contenuti del jobs act non avranno effetto positivo sulle piccole e medie imprese è un dato di fatto. Esse non rientrano nel campo d'applicazione dell'articolo 18, non hanno organizzazione gerarchica aziendale verticistica e il demansionamento non sanno cosa sia. Le piccole e medie imprese (sono loro, e non le multinazionali, a rappresentare il 94 per cento del nostro tessuto produttivo) hanno bisogno di una burocrazia snella ed efficiente, di un fisco che non le opprima e di un sistema di infrastrutture materiali ed immateriali completo e accessibile. Sappiamo bene invece a chi queste norme contenute nel jobs act saranno di giovamento. Esse gioveranno alle grandi multinazionali, che vengono in Italia non per investire, ma per sfruttare le occasioni garantite loro e, una volta spremuta ben bene la forza lavoro, fuggire in un altro Paese. Non dite che non è così. Lavoriamo in emergenza, e lo dico al senatore Lepri che citava i casi della ThyssenKrupp e della Lucchini di Piombino, mentre io posso citare la Berco, la Micron e le altre aziende che stanno andando via, dopo aver sfruttato la nostra proprietà intellettuale e mandato a casa i nostri lavoratori.
2014-12-03	PD	FaveroNicoletta	Attualmente crisi e disoccupazione rappresentano drammatiche emergenze. Di fronte alle varie forme di lavoro (dipendente, precario, nero o autonomo) è necessario che ci chiediamo che cosa sia effettivamente il lavoro e quale sarà il futuro delle nuove forme di produzione di beni e di servizi.
2014-12-03	PD	FaveroNicoletta	Il cuore della riforma del lavoro è il nuovo contratto a tutele crescenti e non l'articolo 18, cui con strabismo si è guardato discutendo in questo periodo. E' questa la risposta che dobbiamo dare ad un mercato che ha perso un milione di posti dal 2008 al primo semestre di quest'anno e dove i contratti standard tra gli under 35 si sono ridotti del 33 per cento. Il jobs act offre uno schema di costi/benefici che punta alla stabilizzazione dei rapporti di lavoro, perché è solo con contratti più stabili che si accresce il capitale umano. Con gli impieghi stabili si ha il 40 per cento di probabilità in più di ottenere offerta formativa e riqualificazione professionale nel corso di una carriera lavorativa. Le aziende devono tornare ad investire anche in capitale umano per colmare quel deficit di investimento complessivo: la spesa per investimenti privati - ahimè - è passata dal 21 per cento del PIL del 2008 all'11,6 per cento attuale. Si tratta di 80 miliardi perduti ogni anno. Dice l'economista Tommaso Nannicini, consigliere di Palazzo Chigi: «È vero, con l'ingegneria dei contratti e dei rapporti di lavoro non si crea occupazione. Ciò non toglie, però, che sia utile superare i bizantinismi e le iniquità delle nostre regole e delle nostre politiche del lavoro. Nei prossimi anni, la nostra economia dovrà attraversare un profondo processo di trasformazione: lavoro e capitale dovranno spostarsi da settori poco produttivi ad altri più produttivi. Le nuove regole del mercato del lavoro dovranno aiutare questo sforzo di aggiustamento, senza farne pagare il conto ai soli lavoratori più deboli». Per questo il Governo ha giustamente fretta di intervenire; con un tasso di disoccupazione che ha raggiunto livelli storici, non possiamo perdere altro tempo in convegni o tavoli. Tre sono, a mio giudizio, i capisaldi della legge che ci apprestiamo a votare e che merita la fiducia: la fiducia non solo della maggioranza, ma anche della minoranza. Il primo è il nuovo contratto a tutele crescenti, che è concepito per essere il rapporto standard, quello più utilizzato in un mercato che coniughi dinamismo e protezione dei lavoratori sul mercato; un contratto che riduca l'incertezza giudiziaria in tema di licenziamenti e faccia in modo che le imprese che hanno bisogno di aggiustare la propria forza lavoro paghino un indennizzo monetario. Ci sono disuguaglianze tra i lavoratori: mentre un parasubordinato ha diritto ad un massimo di 20 giorni per la malattia, uno che lavora nella pubblica amministrazione per le cure ha 36 mesi. Queste sono disuguaglianze (sono state ricordate quelle sulle donne). Il Governo sta attuando due azioni parallele, da un lato riducendo il costo del lavoro di 8.000 euro l'anno per i nuovi contratti a tempo indeterminato, dall'altro eliminando le rigidità normative sul contratto a tempo indeterminato. Concludo ricordando le parole del Papa, che, pochi giorni fa, sulle politiche del lavoro, ha affermato che si devono trovare nuovi modi per coniugare flessibilità del mercato e necessaria stabilità e certezza delle prospettive di impiego, indispensabili per lo sviluppo umano dei lavoratori. Questo provvedimento, con i decreti legislativi successivi, è quella riforma necessaria, quel primo passo in direzione di un cambiamento nel Paese, insieme alle riforme della scuola, della giustizia, della pubblica amministrazione, del fisco, del Senato delle autonomie, della riforma del Titolo V della Costituzione e della legge elettorale.
2014-12-03	PD	FaveroNicoletta	Il fondamento della Repubblica vacilla nel momento presente sotto colpi di diseguaglianze inaccettabili: la drammatica espulsione di ultraquarantenni, il 43 per cento di disoccupazione giovanile, la precarietà imposta come amaro destino di una generazione, i nostri giovani schiacciati tra la fine di alcuni mestieri e la chiusura dei mercati. Ma sono sempre i nostri giovani le miniere di speranza che la scuola, la formazione devono e possono assolutamente far fiorire.
2014-12-03	PD	GuerraMariaCecilia	Sottolineo con forza un punto qualificante del jobs act, cui tengo in modo particolare e sul quale, proprio per questo, richiamo il Governo ad assumersi un impegno deciso in quest'Aula per il rispetto che a quest'Assemblea è dovuto. Il punto qualificante che richiamo e sostengo con forza è la costruzione di una rete di sostegno che accompagni l'ingresso e il reingresso del lavoratore e lo sostenga in caso di perdita del lavoro. Sono due gli aspetti rilevanti a tal fine: gli ammortizzatori sociali e i centri per l'impiego. Per quanto riguarda gli ammortizzatori sociali, qua ci giochiamo una partita rilevantissima e non solo perché sappiamo che la copertura finanziaria è a macchia di leopardo, ma perché sappiamo che la crisi sta colpendo in modo diseguale. Sono anni ed anni di crisi che stanno aumentando le disuguaglianze nel nostro Paese, quindi impegnarsi su questo fronte è fondamentale. È la quarta volta che, come Parlamento, diamo una delega ad un Governo perché vada nella direzione dell'universalizzazione degli ammortizzatori sociali e questa volta deve essere quella vera. Chiediamo al Governo che questa sia una priorità e che qui si impegni a considerarla tale. C'è ovviamente un problema di risorse e in questo qualche segnale positivo è sicuramente venuto dalla legge di stabilità e dall'aumento ulteriore di risorse che sono state stanziate, pari a 2,2 miliardi oltre ai 700 milioni già stanziati in precedenza. Si tratta di cifre non sufficienti per tutta la delega, ma importanti per gli ammortizzatori sociali. Qual è l'impegno del Governo? Quali saranno i tempi per dare attuazione a questa parte della delega che - lo sottolineo - è fondamentale e che condivido nella sua impostazione di fondo? Ricordo anche - e basta rifletterci un attimo - che gli ammortizzatori sociali si chiamano così perché non possono essere ricondotti ad una dimensione solo individuale, ma hanno una dimensione collettiva, perché servono a tenere la coesione sociale nei momenti di difficoltà. È quindi fondamentale che da questo processo di definizione non siano escluse tutte le parti sociali ed in particolare i sindacati, che hanno una funzione di rappresentanza dei lavoratori che non può essere assolutamente sottovalutata. È previsto in questo campo un ulteriore intervento di tipo non assicurativo bensì assistenziale, quando il prolungarsi della disoccupazione metta a repentaglio la sussistenza del lavoratore e della sua famiglia. Un intervento ponte tra gli ammortizzatori sociali e la lotta alla povertà. È fondamentale che tale intervento vada avanti. Riconosco che è molto importante e che dovrebbe essere, come ho detto, un ponte verso le politiche della povertà che purtroppo non hanno trovato albergo nella legge di stabilità. Questo è un aspetto di forte debolezza, che mi fa pensare male anche indietro, su questo intervento che è previsto nella delega che oggi voteremo e la cui realizzazione deve essere assolutamente un impegno preso in questa sede dal Governo. Molto importante è anche la scelta compiuta per quanto riguarda i servizi per l'impiego, con l'unificazione delle funzioni e delle politiche attive e delle politiche passive, scelta che ancora una volta condivido appieno. Manca però un disegno chiaro, signor Ministro. Non sappiamo se questo verrà fatto con un'agenzia, con una struttura a rete organizzata sul territorio o, viceversa, se questa agenzia avrà solo una funzione di regia nel processo che investirà e continuerà ad investire in modo prevalente le Regioni. Rispondere a questa domanda è urgente. Anche in questo caso si chiede una priorità perché, tra l'altro, interferisce con la revisione delle funzioni delle Province. Non possiamo trovarci senza l'attuazione di questo pezzo di delega quando le Province non hanno più responsabilità in merito all'impiego, né si sa chi la prenderà in carico e in quale misura. Bisogna che questo disegno sia realizzato e presto. Questo è il senso della delega che oggi vi daremo. Se non poniamo l'attenzione su questi aspetti (e taccio per questioni di tempo anche se, in realtà, le questioni inerenti la conciliazione, la maternità insieme ad altre reputo siano molto importanti), se non sentiamo in questa sede pronunciare parole chiare, non vediamo nei prossimi giorni interventi chiari su questo punto allora davvero la delega si ridurrà ad una cosa banale su cui sono stati svolti già una quantità infinita di interventi come la ridefinizione delle forme contrattuali su cui pure passi avanti significativi sono stati fatti grazie anche al nostro lavoro. Credo che, proprio perché i temi che ho richiamato sono fondamentali, sia un vero peccato che si sia data centralità nella discussione, ma anche nelle scelte dell'ultimo momento del Governo (perché questo tema non era nel disegno originale della delega), al tema della disciplina dei licenziamenti. Credo sia stato un errore perché quella scelta non è motivata. Non ci è stato spiegato il perché di tale scelta, dal momento che gli indici di flessibilità del nostro mercato sono assolutamente cresciuti e che nessuno studio serio è stato mai in grado di dimostrare che l'articolo 18 abbia avuto influenza sulla crescita dimensionale delle imprese. A ciò si aggiunge che c'è stata la riforma Fornero che ha cambiato radicalmente le carte in tavola. E proprio al riguardo vorrei fare due osservazioni. Cosa sappiamo della riforma Fornero? Due cose che ci devono aiutare nei passi successivi e su cui ancora interrogo con forza il Ministro. Quel poco che sappiamo dai monitoraggi relativi agli effetti della riforma ci dice innanzitutto che i casi risolti con la conciliazione, quindi senza l'intervento del giudice, sono in forte aumento. Allora, mi chiedo e chiedo: che ruolo avrà la tutela del diritto dei lavoratori a contestare davanti ad un organo terzo (in particolare, un giudice) le ragioni con cui il datore di lavoro ha motivato il suo licenziamento anche se sono ragioni economiche? Questa tutela è un diritto da cui non si può assolutamente prescindere ed è tutelato anche dalla carta dei diritti fondamentali dell'Unione europea. Che ruolo avrà questo? La mia paura è che nel momento in cui si cercherà di tramutare questo in diritto, in un mero diritto di indennizzo (anche incentivato perché magari è un diritto più grande di quello che posso ottenere con un contraddittorio davanti al soggetto terzo con la conciliazione o con il giudice), si vada a ledere un diritto fondamentale: il diritto a non essere in balia della totale discrezionalità del datore di lavoro. Al riguardo formulo un suggerimento, ma anche una richiesta forte di chiarimento. Il secondo punto emerso dal monitoraggio sugli effetti della riforma Fornero è che stanno aumentando i casi di licenziamento (quelli individuali, naturalmente, perché i licenziamenti collettivi sono banali in un momento di crisi) motivati da ragioni economiche. Quando si discusse della legge Fornero si voleva già eliminare la reintegra nel posto di lavoro in caso di licenziamento economico. Perché si inserì la clausola che il reintegro è possibile in caso di manifesta insussistenza? Proprio per evitare che diventasse il cavallo di Troia da cui far entrare licenziamenti legati ad altre ragioni e mascherati. Su questo punto chiedo con forza un'attenzione del Governo e possibilmente un impegno già in questa sede. Questa è la mia domanda (preciso che stiamo parlando di licenziamenti illegittimi giacché negli altri casi il discorso è tutt'altro): se oggi una persona viene licenziata per motivi economici e il giorno successivo nella stessa posizione viene assunta un'altra persona probabilmente si tratta di licenziamento di tipo discriminatorio. Che possibilità si ha di far valere le proprie ragioni e di ottenere comunque la reintegra? E su chi grava l'onere della prova? Questo è il punto su cui chiedo con forza di porre attenzione, altrimenti i diritti davvero vengono capovolti e ciò non è sicuramente nelle intenzioni di questo Governo. Non sono cieca di fronte alle difficoltà degli imprenditori. Capisco le forti difficoltà legate alla situazione di crisi, ma non voglio neanche credere ad una narrazione di rapporti idilliaci perché purtroppo non è così. I terminali che abbiamo sul territorio ci dicono cosa sta succedendo: nel campo della rete delle consigliere di parità emerge il segnale dell'aumento, ad esempio, delle molestie sessuali (che non sono perseguite penalmente) perché esiste una condizione di ricattabilità. Quindi, si sopporta con più acquiescenza perché si ha paura di perdere il lavoro. L'altro - e concludo - è un dato che ci deve dire che non è sempre una cosa così di rito ricordare la necessità di tutelare i lavoratori, che deriva dallo studio che ha pubblicato un mese fa, sul suo sito, l'ISTAT, con riguardo all'indagine fatta sul lavoro part-time. Da quell'indagine - è l'ISTAT che parla - emerge una cosa terrificante: il 40 per cento circa di ore effettivamente lavorate in più rispetto a quelle dichiarate è retribuito in nero. I lavoratori part-time, cioè, effettuano in più, rispetto a quelle dichiarate e retribuite in chiaro, un 40 per cento di ore e un 20 per cento delle ore di questi falsi part-time non è retribuito regolarmente o affatto. Questo ci indica che i rapporti sul mercato del lavoro tra lavoratori e datori sono - lo sappiamo da secoli - caratterizzati da una forte asimmetria. Quindi, la tutela del lavoro e del lavoratore deve continuare ad essere la nostra stella polare. Bisogna che anche questo jobs act sia fedele a questo principio.
2014-12-03	PD	PezzopaneStefania	Ma ci rendiamo conto che troppe volte, quando abbiamo trovato le risposte, ci hanno già cambiato le domande? Forse questa è già una di quelle occasioni in cui, mentre troviamo le risposte, le domande del Paese sono già diventate altre. Viviamo così, in questo assurdo Paese, sempre in ritardo. Oggi, mentre approviamo questa delega, qualcuno si accorge che ci sono delle iniquità; altri si accorgono che c'è la disoccupazione; altri ancora convengono che i giovani disoccupati siano troppi, come se non ci fosse una storia delle ragioni, delle questioni grandi, a volte più grandi di noi. Qualcuno sostiene magari che questi problemi nascano proprio con la delega. In realtà, questa è una riforma necessaria, e saranno i dettagli dei decreti delegati a specificare e scrivere il vero e complessivo jobs act. L'Italia ha bisogno delle riforme; ne hanno bisogno i giovani e i soggetti più deboli. Siamo un popolo e un Paese a volte intorpidito, e non sarà svegliato da un infausto mix di rabbia, qualunquismo ed esasperazione, non certo utile a rafforzare le fila di certi massimalismi di una parte della nostra sinistra; ad avvantaggiarsi di questo clima saranno le aree della demagogia razzista e populista. Ma così è: si preferisce esasperare i toni per un po' di visibilità e per trascinare anche il sindacato in una contesa politica, piuttosto che guardare al merito della riforma. Auspicabile e necessario - mi rivolgo al Ministro e al Sottosegretario - è invece un dialogo positivo tra Esecutivo, sindacati e imprese su come aumentare la produttività del Paese, e come aumentare le occasioni di lavoro. Ho sentito infatti improvvisati difensori dei diritti e dei sindacati, gli stessi che abbiamo sentito inveire contro i sindacati nell'ultima campagna elettorale. Chiedo: ma avete mai conosciuto qualche giovane o qualche disoccupato che è andato via dall'Italia per cercare altrove l'articolo 18? Io non ne conosco di questi giovani; io conosco giovani che vanno via con le lauree e con i master a cercare un lavoro, qualsiasi esso sia, a volte nero e precario. Cosa raccontiamo a questi ragazzi? Che cosa stiamo difendendo? Su cosa ci stiamo arroccando? Sull'articolo 18 o non invece sulle nostre resistenze ai mutamenti? Questa riforma è urgente, altroché. Sono stati citati i dati: al 42,9 per cento è il tasso di disoccupazione giovanile. È altissimo, troppo alto, non possiamo permettercelo. Tra i quindici e i ventiquattro anni sono 698.000 i disoccupati e 3,2 milioni è il numero complessivo dei disoccupati. Di fronte a questi numeri enormi, non possiamo rimanere ostaggio di divisioni. Stiamo giocando una partita più grande di noi e dobbiamo averne la consapevolezza. Chiudere la riforma entro l'anno restituisce un po' di credibilità all'Italia. Con le nuove regole dell'impiego e la contemporanea decontribuzione dal 1° gennaio per chi assume a tempo indeterminato diamo un segnale di fiducia non solo alle imprese che intendono creare lavoro ma anche a chi lo cerca. La riforma delega che approviamo cammina mentre nella legge di stabilità saranno disponibili nuove risorse per chi perde il posto di lavoro. Questa delega ha un suo equilibrio che non va snaturato; toccherà poi ai decreti attuativi, che saranno il vero cuore della riforma, entrare ancor più nel merito di alcune questioni. Banale e sciocco ridurre quindi tutto il dibattito alla questione dell'articolo 18. La legge delega ha infatti raccolto una sfida più grande: costruire un mercato del lavoro nuovo. Infatti la delega prevede anche l'armonizzazione dei sussidi di disoccupazione, la riorganizzazione delle politiche attive, la creazione di un salario minimo legale, oltre all'estensione della tutela della maternità. Inoltre, prevede una riorganizzazione del sistema dei centri per l'impiego, attraverso l'Agenzia nazionale per l'occupazione, e non dimentica il personale proveniente dalle amministrazioni o dagli uffici soppressi o riorganizzati. La delega restituisce equità ad un sistema profondamente iniquo. In Italia ci sono 8 milioni di dipendenti a tempo indeterminato protetti dall'articolo 18 nelle aziende private e 9 milioni di lavoratori a tempo determinato e con partita IVA più facilmente licenziabili che in qualsiasi altro Paese. Inoltre, voglio sottolineare come aspetto estremamente positivo che la conferma degli 80 euro mensili prevista nella legge di stabilità per i redditi fino a 26.000 euro, insomma gli 80 euro netti, sono molto più di un rinnovo del contratto. Questo è un segno concreto e positivo. La delega lavoro è qualificata come collegato alla legge di stabilità - come diceva, nell'esordio della discussione, il collega senatore Ichino - con conseguenze tutte positive, ma che ci spingono a concentrarci nel lavoro in pochissimi giorni. Le modifiche apportate alla Camera dei deputati hanno migliorato, ma non hanno mutato i fondamentali della delega, e quindi sono del tutto confermati i presupposti e l'impianto definito in prima lettura al Senato. Ricordo i tre pilastri fondamentali del provvedimento: nuove norme in materia di ammortizzatori sociali, nuove norme in materia di servizi nel mercato e disciplina dei contratti di lavoro e del loro scioglimento. La delega cerca insomma di passare da un ordinamento del lavoro caratterizzato da profonde disparità di protezione, sottoposte più volte a rigide critiche dell'Europa, a un nuovo sistema, tendente piuttosto ad applicare misure per correggere le distorsioni del mercato del lavoro, ancora caratterizzato da enormi ingiustizie. In molti interventi ho sentito citare casi ed esempi: potrei farlo anche io, magari raccontando alcune pietose vicende della mia città, dove alla crisi economica, di rilievo europeo e internazionale, si è aggiunto il terremoto e il periodo post-terremoto. Sono i racconti di tante vite precarie, perché precario è il loro lavoro, e le storie di quelli che vanno via. Non intendo farlo, perché anche in quest'Aula dobbiamo rispetto a queste persone, cui dobbiamo invece offrire delle soluzioni. Essi vanno alla ricerca del lavoro, sempre più difficile da trovare: se permettete, sono dunque orgogliosa di aver fatto questo faticoso percorso. La parola «vergogna» aleggia quasi sempre a sproposito in questa Aula, brandita come un'arma. Dico allora anche io che ci saremmo dovuti vergognare se non avessimo raggiunto questo obiettivo e se non avessimo consentito al nostro Paese di fare un passo avanti. Non possiamo aspettare tempi migliori, che non vengono mai. «Bisogna usare il tempo come uno strumento, non come una poltrona», diceva Kennedy, e noi dobbiamo usare il tempo che ci è stato dato per cambiare il Paese. Per questo voterò convintamente questa importante riforma.
2014-12-03	PD	SpilabotteMaria	Si è trattato di un grande lavoro e di una grande battaglia portati avanti dal nostro Gruppo, quello del PD, che ha prodotto diversi risultati. Alla Camera si è sacrificato il dibattito affrontando ed esaminando, in tempi brevissimi, gli emendamenti. Risultati, dicevo, tipo: l'introduzione del compenso orario minimo solo per i lavoratori che non hanno un contratto di lavoro di riferimento, una formula che estende l'idea della dignità della retribuzione a chi, purtroppo, non ha la possibilità di avere dei contratti di lavoro; il mantenimento, in caso di cambiamento delle mansioni, della retribuzione percepita (conservare il posto di lavoro, magari con un cambio di mansione, tutelando così, anche il compenso); la scelta di rendere più convenienti le assunzioni a tempo indeterminato attraverso il contratto a tutele crescenti, dove è anche prevista la possibilità di reintegro nel caso di licenziamenti discriminatori, nulli e disciplinari (si è così superata la forma di lavoro precario che sta inchiodando un'intera generazione, affermando in tal modo la centralità del lavoro a tempo indeterminato); e poi la conferma del plafond per i voucher di 5.000 euro annuali per quanto riguarda il lavoro stagionale e saltuario. Senza dimenticare, signora Presidente, la battaglia fatta, prima in Senato e poi alla Camera, dalle parlamentari di diversi Gruppi sul tema delle dimissioni in bianco: avremo nei decreti attuativi anche una certificazione della firma autentica della lavoratrice per combattere la barbarie delle dimissioni in bianco. Come anche l'introduzione di congedi dedicati alle donne inserite nei percorsi di protezione relativi alla violenza di genere. Inoltre, penso che sia stato importante cambiare una formula che c'era nella delega, quella del sostegno alla genitorialità, sostituita con la formula «sostegno alle cure parentali»: si tratta di uno schema più innovativo, che allarga la potenzialità della difesa delle persone più deboli. Tra gli altri punti importanti desidero segnalare il controllo a distanza sugli impianti e sugli strumenti di lavoro - e non sulle persone - e il mantenimento della cassa integrazione, ove l'impresa cessata, per diversi motivi, sia in grado di riprendere l'attività. È particolarmente importante l'universalizzazione per l'ASPI, con il sostegno al reddito in caso di disoccupazione a quanti oggi ne sono sprovvisti, in particolare ai molti giovani impegnati nei lavori atipici e parasubordinati. Si calcola che saranno circa 300.000 in più di oggi coloro che potranno usufruire di questo sussidio. Aumentano, quindi, la quantità e la durata di tale misura, portandole al livello degli standard europei più avanzati. È prevista inoltre una prestazione sociale per le situazioni di disoccupazione involontaria con redditi bassi, una volta esaurita l'ASPI, con l'obbligo di attivazione per cercare lavoro. È bene ricordare, colleghe e colleghi, che nella legge di stabilità per il 2015 sono contenute diverse misure che daranno immediata applicazione al contenuto della legge delega. Manovra «a espansione qualificata», l'ha definita il ministro Padoan. In particolare, sono previsti: un forte incentivo, per il 2015, per le nuove assunzioni con il nuovo contratto a tempo indeterminato, attraverso la totale decontribuzione per tre anni, per un valore annuo di 1,9 miliardi di euro; la cancellazione della tassazione IRAP riferita al lavoro, impegnando risorse per 2,7 miliardi di euro; lo stanziamento di 1,7 miliardi di euro per sostenere la riforma degli ammortizzatori sociali, in particolare per rendere universale l'ASPI e aumentarne la durata; la conferma definitiva degli 80 euro al mese per 11 milioni di lavoratori dipendenti, con un reddito annuo fino a 26.000 euro (si tratta della misura cardine della legge di stabilità); e poi c'è la decisione di assumere in ruolo, dal settembre 2015, ben 150.000 insegnanti, impegnando 1,2 miliardi di euro. Parliamo, dunque, di una riduzione di tasse e contributi su imprese e famiglie che nessun Governo ha mai operato in queste dimensioni, di un provvedimento che contribuirà, in modo sostanzioso e sostanziale, ad arrestare una situazione di recessione che ormai da anni vive il nostro Paese, sottolineando un impegno preso dal Governo, che è quello di estendere la rete degli ammortizzatori sociali. L'obiettivo del jobs act è quindi quello di migliorare la vita dei lavoratori e di favorire la coesione sociale: per questo colgo l'occasione per ricordare che da parte nostra, di tutto il Parlamento, c'è la piena consapevolezza di non dover screditare il ruolo dei sindacati, di ciò che essi rappresentano, del loro lavoro, mantenendo viva la disponibilità a un confronto di merito. Appare purtroppo, tuttavia, poco comprensibile e poco motivata un'opposizione frontale attraverso lo sciopero generale indetto da rilevanti componenti del sindacalismo confederale, con l'obiettivo esplicito di contrastare e bloccare la riforma del lavoro e la legge di stabilità. Concludo, ringraziando tutti coloro che hanno avuto un ruolo fondamentale e decisivo nell'approvazione di questa legge delega, tutti i membri della 11ᵃ Commissione, il presidente, senatore Maurizio Sacconi, relatore del testo in prima lettura, e il senatore Ichino, relatore per il secondo passaggio in Senato. Ringrazio il ministro Poletti e, in particolare, la sottosegretaria Bellanova, che ha dato un contributo importante durante il dibattito in Commissione. La motivazione convinta della validità di questo provvedimento non è fondata su una posizione astratta o ideologica, ma sulla convinzione di aver fatto il nostro lavoro, il nostro mestiere, perché il nostro compito è fare le leggi e, facendo leggi, vogliamo migliorare le condizioni delle persone vere, concrete, degli uomini e delle donne che stanno soffrendo una crisi, una mancanza di futuro, una preoccupazione per loro, per le loro famiglie e per i loro figli. Facciamo il nostro mestiere e il Paese ci sarà riconoscente e la distanza tra noi e il Paese reale potrà finalmente accorciarsi.
2014-12-16	M5S	AirolaAlberto	Gli italiani hanno notato che al Sud la percentuale degli occupati - ripeto, degli occupati, signori, non dei disoccupati - è del 30 per cento e che la disoccupazione, che cresce costantemente in Italia ad un ritmo vertiginoso, è arrivata al 13,2 per cento (e quella giovanile al 43 per cento). In questi mesi gli italiani hanno notato che la casa si può perdere in un battito di ciglia.
2014-12-16	M5S	MolinariFrancesco	È certo, invece, che in Europa, il modesto aumento di produttività, il basso livello di investimenti e l'elevato livello di disoccupazione strutturale limitano le prospettive di crescita europee, che sono, tutte, il frutto delle scelte di austerità assunte per far fronte a questi anni di crisi.
2014-12-16	PD	GuerrieriPaleottiPaolo	Signor Presidente, il Gruppo del Partito Democratico voterà la risoluzione n. 2, in appoggio all'azione che in Europa sta svolgendo il Governo presieduto da Matteo Renzi e in questa dichiarazione vorrei brevemente richiamare le ragioni del nostro voto. Già nel suo discorso, il Presidente del Consiglio ha ricordato la fase complessa e difficile da affrontare in Europa, segnata da una debolezza dell'economia, da molte gravi crisi politiche e sociali dei Paesi nel vicinato europeo, da un aumento dell'euroscetticismo e del nazionalismo. È del tutto evidente che la principale voce di questa sfiducia che si diffonde è il peggioramento delle condizioni di vita, che ha interessato in questi anni milioni di cittadini europei e che ha spinto verso la disoccupazione, ad oggi, più di 26 milioni di questi cittadini. Tanto più che in Europa si delinea un futuro di ristagno a lungo termine, con il rischio di cadere in una trappola da deflazione, che per il nostro Paese sarebbe particolarmente grave. Di fronte a queste difficoltà ci sono due reazioni, in qualche modo estreme, ma entrambe demagogiche: c'è chi evoca l'uscita dall'euro e c'è chi predica di sfondare i vincoli di bilancio, per rilanciare l'economia. Sono due strade entrambe impercorribili. A proposito della prima strada, servirebbero almeno due generazioni per pagare i costi dell'uscita dall'euro; mentre chi evoca in qualche modo la possibilità di riprendere a spendere senza vincoli, non sta evocando altro che il fatto di riportare l'Italia nell'occhio del ciclone dei mercati finanziari internazionali. Il caso della Grecia lo conferma, perché quanto sta accadendo in quel Paese è solo il primo sintomo di mutamenti profondi, che mettono a rischio la stessa esistenza dell'eurozona. In realtà, la strada obbligata non è uscire dall'euro: è uscire dalle politiche profondamente sbagliate che sono state condotte finora. Ciò comporta, quindi, il rifiuto della tesi di coloro che sostengono che poi le cose non vanno così male, che si possono apportare correzioni di rotta in qualche modo marginali. Non è affatto così. Siamo passati dall'Europa a due velocità all'Europa a due lentezze, e la priorità assoluta è, quindi tornare a crescere. Per questo serve marcare una profonda discontinuità nelle strategie e nelle politiche fin qui condotte. La diagnosi è, oggi, in qualche modo molto condivisa a livello europeo e anche internazionale. C'è bisogno di muoversi su tre fronti: una politica monetaria non convenzionale, attraverso anche l'acquisto di titoli pubblici, a cui associare una politica fiscale espansiva dell'area dell'euro, che sia imperniata su un piano di investimenti a livello europeo e, in terzo luogo, continuare a rafforzare i processi di riforma strutturale dei singoli Paesi. Ora, da questo punto di vista, l'affermazione della necessità di tale discontinuità è stata al centro del semestre di Presidenza italiana, durante il quale si è in qualche modo rivendicata la necessità sia di avanzare sul piano delle riforme interne, sempre nel rispetto delle regole di bilancio, sia di avviare un nuovo corso delle politiche dell'Unione. Certo, è una strada ancora impervia e tutta in salita, lo sappiamo benissimo. Lo sappiamo perché ci sono Paesi, con in testa la Germania, che non vogliono che la Banca centrale europea passi a politiche monetarie non convenzionali, perché in qualche modo temono che questo sia un freno alle politiche di riforme nei Paesi più indebitati. E allo stesso tempo, anche sul fronte degli investimenti - è stato già detto - il piano Juncker, con i suoi 315 miliardi di investimenti virtuali, ma in realtà basato su solo 21 miliardi reali, può essere un primo passo, un'indicazione di direzione di marcia, ma non è certo lo shock necessario per l'area dell'euro. Noi però dobbiamo continuare ad adoperarci, come il nostro Governo ha fatto fino ad oggi, perché l'Europa avanzi su questi tre fronti. Soprattutto noi dobbiamo ribadire la priorità di una crescita in Europa trainata dagli investimenti in aree strategiche. Questi investimenti, però, richiederanno risorse aggiuntive; in qualche modo è necessario che i singoli Paesi mettano risorse proprie anche al di fuori del Patto di stabilità. Altrimenti il progetto Juncker può rimanere una scatola vuota, e questo non lo vogliamo certo. Da questo punto di vista ci sono, oggi, proposte di progetti finanziabili che superano i 1.000 miliardi di euro. Allora è possibile, con contributi degli Stati membri, che gran parte di detti progetti possano rapidamente essere avviati alla loro realizzazione. Questi contributi possono raccogliere poi, a loro volta, altre risorse. Noi dobbiamo continuare a chiedere che queste risorse che verranno dai Paesi possano essere non computate ai fini del rapporto tra deficit e debito. Per il nostro Paese e per la nostra economia è vitale, perché noi abbiamo già impostato una nuova strategia di politica economica, in cui stiamo ridefinendo gli obiettivi della funzione di politica economica in chiave di rilancio della crescita e dell'occupazione. Noi abbiamo discusso e stiamo approvando una legge di stabilità che va in questa direzione e persegue detti obiettivi. La Commissione ha per ora accettato la linea del nostro Governo, cioè il fatto che si possano consolidare i conti pubblici puntando sul rilancio della crescita e accelerando l'attuazione di riforme economiche; ma, certo, il confronto continuerà e da qui a marzo e l'appuntamento di quel mese sarà decisivo. Noi non vogliamo evadere le regole europee: noi vogliamo che si arrivi a ridefinire un'interpretazione di queste regole, in modo che il loro rispetto significhi potenzialità di crescita per i singoli Paesi che lo fanno e per l'area euro nel suo complesso. Come il Presidente del Consiglio ha ricordato, naturalmente non è solo sulla politica economica che le sfide dell'Europa sono complesse, ma lo sono anche in termini di politica estera e di sicurezza. Da questo punto di vista, c'è da ribadire la necessità che i 28 Paesi non affrontino queste sfide in ordine sparso, ma che si evitino divisioni e debolezze. Lasciatemi allora concludere ribadendo che il problema più grosso resta la sfiducia reciproca che regna oggi in Europa. È necessario in realtà affermare una visione condivisa della situazione economica e soprattutto convergere sui modi per uscirne. Bisogna però far presto, perché dalla diffidenza reciproca c'è il rischio di una deriva nazionalistica in Europa. In realtà è una minaccia grave, che il nostro Paese vuole scongiurare e farà di tutto per scongiurare. Molti di questi nodi verranno al pettine nel Consiglio europeo di giovedì; sarà un confronto molto difficile. Noi ribadiamo al Governo e al Presidente del Consiglio tutto il nostro sostegno e gli formuliamo davvero gli auguri di buon lavoro.
2014-12-18	M5S	MolinariFrancesco	Naturalmente poi, a corollario, avremo una task force europea della Commissione per valutare i progetti da finanziare. Chiedo a tutti i presenti: secondo voi un investitore straniero, puntando brutalmente alla sola redditività dell'investimento, sceglierebbe di investire su una infrastruttura in Baviera o in Calabria? Ma poi chiedo al Governo perché chiedere prestiti nel contesto ricattatorio e perdente di questo falso piano quando abbiamo a disposizione 100 miliardi dei nostri programmi UE in agenda? O il Governo non ha fiducia nelle proprie capacità e si è inventato l'ennesimo organo inutile in questa legge di stabilità, il famoso tavolo di concertazione sui Fondi europei? Perché dall'allarme del ministro Padoan su questa crisi economica che stiamo attraversando, finalmente dichiarata peggiore di quella del '29 (e sappiamo bene che quella ha portato alla Seconda guerra mondiale e alla nascita dei totalitarismi), non sono derivate quelle scomode e non scontate scelte conseguenti? Si continua invece stancamente, anche in questa legge di stabilità, con il solito tira e molla con le istituzioni europee, nonostante i dati a fondamento della deroga richiesta illustrino una situazione sociale gravissima. Il PIL, stimato, per il 2014 è previsto a meno 0,3 per cento (meno 0,4 per la Commissione), il debito viaggia oltre il 130 per cento del PIL (con una previsione di un picco del 133,1 per cento nel 2015), la disoccupazione ha ormai superato la soglia del 13 per cento, con quella giovanile sulla drammatica soglia del 50 per cento, che arriva a oltre il 65 per cento nelle nostre Regioni meridionali. Se ci trovassimo davanti ad un'impresa, con questi dati di gestione saremmo stati obbligati a portare i libri contabili in tribunale per chiedere l'amministrazione giudiziaria; al contrario, si persevera in una strategia di politica economica attendista, senza una minima visione di un piano industriale nazionale, e di tipo neoliberista, con il proseguimento nel disastroso programma di privatizzazioni, ribadito in questa legge di stabilità che sarebbe più corretto definire di svendita del patrimonio pubblico. Nel frattempo, si assiste noncuranti alla ricaduta degli oneri di tale situazione sugli strati più deboli della società, favorendo l'abbassamento dei diritti del lavoro con il jobs act - con la scusa di abbassarne il costo - e decretando la morte della micro e piccola impresa: tutto ciò mentre si continuano a fare regali fiscali alle solite grandi industrie transnazionali, nonché all'onnipresente settore bancario e finanziario. Anche la similitudine della classe dirigente italiana ed europea con quella alle prese con la Grande depressione trova precisi termini di raffronto. Quella del 1929, miope, si trovò a decidere, in quella cruciale situazione, come ricorda Hirschmann, su tre diverse idee su come reagire: « exit», ovvero la defezione; « voice », ovvero la protesta; « loyalty », ovvero la lealtà ad un sistema in declino. È proprio questa malintesa lealtà che si continua a perpetrare nei confronti di Trattati dai quali ci siamo fatti legare mani e piedi. Stiamo rimanendo schiavi di un'inutile idea rigorista dei conti pubblici e ancora succubi di una pratica filomonetarista e con il passar del tempo ci mostriamo sempre meno liberi nelle scelte, pure rispetto ai nostri avi del 1929, rimanendo passivi di fronte alle decisioni «suggerite» da una finanza speculativa ed incontrollata, che sta esautorando il popolo sovrano. Le scelte messe in campo da questa legge di stabilità denotano una qualità ancora più grave di quelle del 1929, ovvero un quarto modo di reagire ai problemi che ci stanno portando inesorabilmente verso il baratro: il rifiuto della realtà, tipico dell'impero romano al suo tramonto. Invece di intraprendere nuove strade, con coraggio, le risposte che si pretende di dare con questa legge continuano ad essere ossessionate dal continuo riferimento a temi finanziari, che pongono sempre più dubbi ed interrogativi sulla figura e sul ruolo dello Stato. Come, ad esempio, quanto riportato al comma 43 dell'articolo 2. In esso viene aumentata dal 5 al 50 per cento la percentuale massima dei fondi, provenienti dalla raccolta effettuata da Poste Italiane SpA per attività di «bancoposta», che può essere investita in titoli diversi da quelli governativi dell'area euro, con garanzia prestata dallo Stato italiano. La qualità dei titoli - che grazie a questa misura potrebbero essere di qualsiasi natura, anche i cosiddetti titoli spazzatura - imporrebbe ad uno Stato oculato e attento ai conti pubblici una puntualizzazione dei rischi connessi all'estensione della garanzia, con relativa previsione degli stanziamenti a copertura, che in caso di crisi ricadrebbero interamente sul bilancio dello Stato e, quindi, sulle tasche di tutti noi. È dunque possibile cogliere in disposizioni come queste - ce ne sono tante, anche microsettoriali, in questa legge di stabilità - il pericolo insito nel fenomeno della cosiddetta finanziarizzazione delle attività riconducibili ad enti che costituiscono oggettivamente dei pilastri della finanza pubblica. Ma è il Sud che ancora una volta esce peggio da questa legge di stabilità, e non è - ahimè - una novità. Come non leggere come un'ennesima rapina ai danni dei meridionali quanto stabilito al comma 92 dell'articolo 1 e ai commi che vanno dal 35 al 44 e al comma 57 dell'articolo 3? Una disposizione, quest'ultima, che modifica inopinatamente i principali elementi di governance e di procedura relativi alle risorse assegnate al Fondo di sviluppo e coesione per il periodo 2014-2020. Secondo il suddetto comma 92, gli sgravi contributivi per le assunzioni a tempo indeterminato (i famosi 8.000 euro per tre anni ad ogni nuovo assunto, collegati al jobs act ) verranno dalla riduzione di 3,5 miliardi del Fondo di rotazione per l'attuazione delle politiche comunitarie, che a sua volta finanzia il Piano di azione e coesione da 11,5 miliardi di euro. Si tratta di soldi che erano appannaggio di investimenti in Puglia, Sicilia, Calabria, Campania e Basilicata: un vero e proprio scippo! Lo scorso ottobre, poi, il sottosegretario Delrio ha comunicato il dimezzamento del cofinanziamento italiano ai programmi FSE e FESR per il periodo 2014-2020, per la Sicilia, la Calabria e la Campania. In questo caso la dotazione per le tre Regioni vedrebbe un taglio di risorse pari a 8,1 miliardi di euro e se il taglio fosse esteso a Puglia e Basilicata si arriverebbe alla somma di 11,1 miliardi persi in sette anni. Il sottosegretario Delrio ha dichiarato, anche il 14ᵃ Commissione, che la Puglia e la Basilicata avranno un cofinanziamento al 50 per cento per la loro gestione virtuosa e che i soldi del cofinanziamento relativi a Sicilia, Calabria e Campania rimarranno su quei territori, grazie però ad una legge ad hoc. Noi lo attendiamo alla verifica dei fatti, però sappiamo - e lo ricordiamo - che l'ultimo che fece un giochetto del genere, un intervento simile, un tale Berlusconi, utilizzò i fondi comunitari a disposizione delle Regioni del Sud per mettere altre pezze ai buchi del bilancio, tra cui le famose quote latte tanto care alla Lega Nord. Eppure, durante l'anno, il presidente Renzi e i suoi portavoce governativi hanno tuonato più d'una volta contro il cattivo - quando non il mancato - uso dei fondi comunitari. Nei fatti, però, mi sembra si possa dire che il suo Governo, al pari dei precedenti, si è completamente disinteressato della programmazione dei fondi europei. A guardare bene, solo lo scorso ottobre è riuscito a farsi approvare l'Accordo di partenariato 2014-2020 e manca ancora l'approvazione dei programmi nazionali e regionali; ma, soprattutto, devono essere ancora spesi circa 22 miliardi di euro della programmazione 2007-2013. Da conti fatti, entro il 2015 occorre spendere e certificare questi soldi, dei quali 14 miliardi sono europei, pena la restituzione di questi ultimi a Bruxelles: un risultato niente male - purtroppo - per un Governo il cui Premier dichiarava che «il mancato uso di fondi grida vendetta»! Noi, a differenza vostra, siamo coerenti: continuiamo a sostenere che è necessario violare il fiscal compact per varare un vero piano di sviluppo ecosostenibile, a base di investimenti che creino lavoro vero. Serve un new deal che rilanci, anche grazie a questi fondi, l'economia italiana; un rilancio che non può non avere in quell'immenso serbatoio di risorse inutilizzate, che è il Mezzogiorno, il suo punto d'origine. Altrimenti, a reclamare giustizia sotto le vostre finestre sarà quel popolo tradito, soprattutto - permettetemi di dire - se si continua con l'esautorazione della sovranità, come è avvenuto anche oggi pomeriggio con questa farsa di discussione, che è un'offesa, prima ancora che a quest'Aula, al popolo sovrano, che qui dovrebbe essere rappresentato.
2014-12-18	PD	MoscardelliClaudio	Questa scelta si accompagna al rendere permanente e a carattere strutturale l'aumento dei redditi medio-bassi, con una funzione, nell'immediato, di tenuta sociale e di sostegno, quindi una misura di giustizia sociale, che, nel breve termine, dà la possibilità alle famiglie di ricostituire lo stock di risparmio e, nel medio termine, consente di dare uno stimolo ai consumi; tant'è vero che il centro studi di Confindustria prevede, solo per il 2016, un aumento più significativo dei consumi, anche se vi sono segnali lievi di ripresa. Come è stato ben sottolineato, la Commissione in Parlamento ha fatto un ottimo lavoro su tanti versanti. Tuttavia, signor vice ministro Morando, vorrei che il Governo riflettesse su un dato. Abbiamo uno scenario globale sicuramente migliorato rispetto a tre mesi fa. In questi tre mesi ci sono stati elementi migliorativi, come il crollo del prezzo del petrolio, un abbassamento dei tassi di interesse, una politica monetaria espansiva, un aumento del commercio mondiale trainato dalla ripresa americana. Signor Vice Ministro, abbiamo condizioni rispetto alle quali è possibile agganciare la ripresa, visto che abbiamo passato la seconda fase recessiva. Mi pare, quindi, che manchi un punto: il Governo ha fatto un'opera meritoria abbassando la pressione fiscale. Cara collega Bulgarelli, le imprese avranno risorse vere con questa legge di stabilità. Il punto è evitare che queste risorse si trasformino solamente in utili per l'impresa. Noi, infatti, abbiamo un problema... BULGARELLI (M5S). Il problema è che non ci saranno più imprese nel 2016. MOSCARDELLI (PD). Mi faccia parlare, io non l'ho interrotta. Il rilancio dei consumi può avvenire non tanto attraverso maggiori disponibilità di risorse, quanto attraverso l'aumento dell'occupazione. Oggi la disoccupazione ha livelli insostenibili, economicamente e socialmente. Il punto, per far ripartire l'occupazione, sono le imprese. Se oggi abbiamo un problema sul versante degli investimenti, perché dipendiamo dalla politica europea e possiamo fare molto poco (a tale proposito, bene l'allentamento del Patto di stabilità per quanto riguarda le Regioni), abbiamo allora la necessità di far sì che queste risorse in più per le imprese vengano reinvestite dalle imprese, sia in termini di competitività, sia in termini di rafforzamento della capacità produttiva; questo sì che si può tradurre in un contesto migliore di riforme del mercato del lavoro, della giustizia, della pubblica amministrazione, del fisco, in condizioni tali da poter dare una spinta forte all'occupazione. A mio avviso, doveva essere fatto un intervento (e dobbiamo approntarlo in questo anno, recuperando) sugli investimenti a livello di macchinari industriali. È vero che abbiamo la nuova legge Sabatini compresa nel decreto del fare, ma è un intervento limitato sostanzialmente agli interessi. Nel decreto competitività c'è il credito d'imposta del 15 per cento sulla media degli ultimi cinque anni di investimenti: è poco; funziona, va bene, ma io avrei fatto una misura shock, magari come un credito d'imposta sul 50 per cento del capitale, investendo risorse anche per 1 o 2 miliardi di euro, che sarebbero stati anche recuperabili. È stato anche presentato un emendamento in questo senso, con il visto di copertura della Commissione bilancio. È evidente, infatti, che, attraverso un ammodernamento dei macchinari industriali, avremmo dato una forte spinta al settore leader della nostra industria manifatturiera - quello dei macchinari industriali, appunto - in presenza di risorse fresche alle imprese per modernizzare i loro impianti. Peraltro, lo studio di Confindustria rileva che c'è una propensione scarsa all'ammodernamento dei macchinari industriali. Questo sarebbe stato un elemento forte, per aumentare la produttività, insieme a un credito d'imposta per la ricerca, signor Vice Ministro, che deve riguardare tutto il volume degli investimenti, non solo quelli incrementali. Infatti, la competitività delle nostre imprese e la spinta alla produzione rappresentano la base in un contesto più favorevole all'aumento dell'occupazione. Un altro elemento importante è il costo dell'energia. Signor Vice Ministro - se è possibile avere la sua attenzione - abbiamo un paradosso nel nostro Paese: da una parte c'è il crollo del prezzo del petrolio; dall'altra abbiamo impianti nuovi, centrali, che hanno problemi per poter avere un futuro davanti a sé, perché c'è un eccesso di offerta. Il paradosso è che la domanda stenta a ripartire per i prezzi eccessivi. Noi abbiamo bisogno di mettere mano a questo comparto importante, perché è evidente che le imprese energivore nel nostro Paese operano in settori strategici. Questi due elementi, una misura shock per gli investimenti sui macchinari e l'ammodernamento industriale e una misura concernente la ricerca sui processi produttivi e sull'innovazione dei prodotti, rappresentano la spinta fondamentale, in un contesto indubbiamente migliorato, per cercare di recuperare occupazione. Da questo punto di vista, è troppo lieve l'impatto sull'occupazione com'è stimato ad oggi, anche se possiamo aspettarci effetti migliori da questo punto di vista. Esprimo apprezzamento per una misura che è stata sottolineata dal presidente Azzollini: mi riferisco al recupero dei benefici IRAP su 1.400.000 piccole imprese. Si tratta di un emendamento importante, che aiuta ad estendere questi benefici. Io credo che questa occasione di aggancio alla ripresa non debba essere vanificata. Lo scorso anno c'è stata una legge di stabilità che non ha avuto nessun aiuto nell' iter parlamentare, c'è stata una direzione politica debole. Quest'anno qualcosa di meglio è stato fatto, ma molto di più poteva essere fatto. Io credo che noi dovremmo lavorare con il Governo per provvedimenti nuovi che aiutino a portare risorse in questa direzione, perché manca a mio avviso un altro elemento, un'altra spinta per cercare davvero quest'anno di riagganciare una ripresa che un nuovo contesto internazionale, migliore anche rispetto alla Nota di aggiornamento al DEF di poco tempo fa, ci pone davanti a che non ci possiamo lasciare sfuggire.
2014-12-19	M5S	CatalfoNunzia	Signor Presidente, chiedo che vengano calendarizzate rispettivamente prima le mozioni di sfiducia nei confronti del ministro Poletti - quindi mi unisco a ciò che ha chiesto la mia collega - e, in secondo luogo, visto che le agenzie di stampa continuano ancora a parlare di aver finalmente risolto il problema della disoccupazione, visto che però i dati relativi alla disoccupazione in Italia (pari al 13,2 per cento) sono in aumento, e quindi contraddicono... PRESIDENTE. La proposta. CATALFO (M5S). Sto per finire. Dicevo che i dati contraddicono tutto ciò che aveva preannunciato il Governo riguardo alla disoccupazione, visto che si toglie... PRESIDENTE. La proposta. CATALFO (M5S). Ho quasi finito. PRESIDENTE. No, lei deve fare la proposta. CATALFO (M5S). Sto per arrivare alla proposta. L'avrei già detta, se lei non mi avesse interrotto. Dicevo che, visto che si toglie con la 407 la possibilità di assumere colui il quale è in disoccupazione strutturale, che è il grande problema dell'Italia (ce lo dice l'OCSE), e visto che tutte queste persone andranno a rischio di povertà... PRESIDENTE. La proposta. CATALFO (M5S). Ho finito; ho solo due frasi da dire. E dato che il Governo preferisce dare 200 milioni alle case di accoglienza, anzi a coloro i quali gestiscono le case di accoglienza (che sono amici, parenti ed affini) e pochissimo ai poveri, chiedo che venga calendarizzato immediatamente ed urgentemente il disegno di legge n. 1148 per l'istituzione del reddito di cittadinanza e del salario minimo.
