2014-01-14	LN	DivinaSergio	Onestamente, non chi è addetto ai lavori, bensì il cittadino comune, si chiede: ma a Roma, nelle aule e nei Palazzi, qualcuno ha il timone della situazione? Oggettivamente è difficile dire: «Sì, c'è Letta, c'è quell'altro». Qui non sappiamo nemmeno se c'è un timoniere! Qui si sbanda, si va completamente alla deriva. Il salva Roma è una delle ultime scivolate, e chi lo ha bocciato? Il maggiore sponsor di questo Governo, il presidente Napolitano, secondo il quale non si possono fare sciocchezze o porcherie del genere. Un fatto è passato sotto traccia: i 150 euro dati al comparto scuola; un momento, quei soldi sono stati dati, poi tolti, successivamente congelati e adesso ho letto che sono «virtualmente tolti in busta paga». Con tutta onestà non so che cosa voglia dire «virtualmente tolti in busta paga». Vuol dire dati o tolti? Sul fatto interviene in modo roboante il segretario del Partito Democratico Renzi, il quale dice che non si può giocare e che non si sta su «Scherzi a parte». Non stiamo su «Scherzi a parte»? Noi facciamo un'altra osservazione, ricordando il salva Italia, la spending review e via dicendo: è stato chiesto a tutti i dipendenti pubblici il blocco di ogni tipo di aumento, di carriera e stipendiale, perché compensato almeno dalla certezza del posto di lavoro, che nel privato non esiste. Ma io domando: per quale motivo il blocco dell'intero comparto pubblico deve valere per tutti, ma non per la scuola? Siamo anche d'accordo nel dire che non è giusto il trattamento che si riserva ai docenti, i quali forse dovrebbero essere riconosciuti, valorizzati e pagati in misura maggiore, che il loro ruolo davvero importante e determinante per la formazione dei giovani. Ci troviamo, però, nell'ambito del comparto pubblico garantito nel posto di lavoro e non capiamo perché si fanno strappi, a questo punto, ad una regola generale. La risposta c'é: forse il comparto scuola è il bacino elettorale del PD renziano. È l'unica soluzione. Ma, scusate, colleghi, questa non è - come dice Renzi - una puntata del programma «Scherzi a parte»: questa è la tipica commedia all'italiana. In questa sede nessuno però parla mai delle vittime dei reati in esame. Che cosa diciamo loro? Fatevene una ragione? Lo Stato ha deciso di trattare in modo migliore i delinquenti degli onesti? Sì, potete dirlo. La Lega però esce da questo coro, anzi mette il dito nella piaga. Andate voi a giustificare queste sconcezze. Ora vi espongo una banalità, che è un vezzo mio, una proposta del tutto personale. Ebbi a suo tempo a dire: se proprio vogliamo premiare qualche carcerato che ha già scontato una buona parte della pena, ha tenuto una buona condotta e vuole contribuire alla comunità, per quale motivo non gli si dà una piccola agevolazione? Il riferimento è al Brasile: il carcere di Santa Rita do Sapucai ha comperato delle biciclette che producono energia elettrica e ha chiesto ai carcerati in queste situazioni, che hanno già scontato metà della pena e si comportano bene, di poter pedalare per fare energia per l'istituto carcerario, per quel Comune, dando praticamente luogo ad una trasformazione della pena in chilowatt. Almeno la società ha un minimo di rientro e di gratificazione. Concludo, Presidente. PRESIDENTE. Ha a disposizione mezzo minuto. DIVINA (LN-Aut). L'articolo di Angelo Panebianco... PRESIDENTE. È troppo grande il foglio dell'articolo che intende leggere. DIVINA (LN-Aut). Non lo leggo tutto. È noto che Angelo Panebianco non è un estremista, né un razzista o uno xenofobo, ma affronta in modo molto ragionevole il problema dell'accoglienza fino ad arrivare a pronunciare tre parole: «È possibile che convenga perfino favorire l'immigrazione dal mondo cristiano-ortodosso a scapito (...), e tenuto conto del divario dei tassi di natalità, di quella proveniente dal mondo islamico. Quanto meno questo dovrebbe essere un legittimo tema di discussione», perché la seconda fase dell'immigrazione è l'integrazione. Noi lo diciamo da una vita e abbiamo due sentimenti: un po' di soddisfazione e un po' di rabbia. Proviamo soddisfazione perché vediamo che i nostri appelli vengono accolti con molto ritardo e proviamo rabbia per tutto il tempo che abbiamo perso.
2014-01-15	LN	ArrigoniPaolo	È veramente un fenomeno esteso, che dimostra quello che, sostanzialmente, noi della Lega sosteniamo da tempo: in questo Paese esistono due Italie. Ci domandiamo se le unità abitative di questi 70.000 edifici (e anche quelle degli altri 200.000) paghino l'energia elettrica o se gli impianti elettrici di quelle abitazioni siano collegati con dei fili volanti alla linea elettrica dell'ENEL. Ci domandiamo se queste unità abitative paghino il gas e l'acqua, se paghino, come si è detto prima, l'IMU o la tassa rifiuti: noi, francamente, pensiamo di no.
2014-01-21	PD	LumiaGiuseppe	Signor Presidente, colleghi, membri del Governo, oggi il Senato nel suo complesso compie delle scelte senza precedenti, scelte attese e discusse. Decenni e decenni di convegni le hanno precedute, libri, articoli, studi e poi al solito annunci della politica e poi ancora il niente: delusione. Oggi questo non succede, colleghi, perché sulle pene detentive non carcerarie, sulla riforma del sistema delle pene, sulle disposizioni in materia di sospensione del procedimento con messa alla prova e le scelte nei confronti degli irreperibili, finalmente il Parlamento volta pagina. Finalmente possiamo dire che la nostra Carta costituzionale viene rispettata e applicata. Anche la Corte europea può guardare con altri occhi al nostro Paese. Per tanto tempo abbiamo dovuto subire delle umilianti sanzioni e raccomandazioni. Oggi siamo pronti a dare una risposta moderna, avanzata, civile e democratica. Colleghi, per quanto riguarda la riforma del sistema delle pene, pensate un po', si aspettava da decenni la scelta che al Senato abbiamo fatto, arricchendo già l'opzione contenuta nella Camera. Per quanto riguarda il sistema delle pene si indica una dimensione mai avuta prima, appunto. Le pene principali - vorrei sottolinearlo - rimangono l'ergastolo (e non è cosa da poco, soprattutto in questi giorni, quando Riina si permette di minacciare il magistrato Di Matteo ed altri magistrati che sfidano la mafia con i processi e con le indagini) e la reclusione in carcere, ma viene inserita tra le pene principali anche la reclusione domiciliare e l'arresto domiciliare. L'arresto e la reclusione domiciliare sono previsti per i reati con pene non superiori ad un massimo di tre anni e, nello stesso tempo, per i reati che vanno da tre a cinque anni di pena, si dà al giudice la possibilità di valutare la scelta di garantire al nostro sistema sicurezza e nello stesso tempo limitare le nostre carceri dall'aggressione del sovraffollamento che ormai è diventato un sovraffollamento incivile e penalizzato dalla Corte europea. Colleghi, questa è una scelta moderna e seria che naturalmente non espone il nostro sistema di sicurezza; anzi, si prevede per la detenzione ai domiciliari che il giudice possa prescrivere l'uso di braccialetti elettronici per controllare l'esecuzione della pena. È prevista l'esclusione dall'applicazione delle nuove pene detentive domiciliari dei delinquenti abituali, professionali e dei delinquenti per tendenza. La Commissione giustizia del Senato ha espunto il riferimento all'articolo 104 del codice penale relativo anche ai contravventori abituali, presente nel testo approvato dalla Camera. Inoltre, quando il comportamento del condannato sia contrario alle prescrizioni impartite, ove si commette un ulteriore reato, decade la possibilità di avere la reclusione e gli arresti domiciliari. Allo stesso modo, ricordate colleghi, quando c'è un allontanamento non autorizzato dal domicilio, tale condotta equivale ad evasione ed viene così sanzionato. Il giudice, inoltre, può applicare ai reati per cui è prevista la detenzione domiciliare anche la sanzione del lavoro di pubblica utilità, sentiti l'imputato e il pubblico ministero. Dall'ambito di applicazione delle pene detentive non carcerarie sono esclusi i reati di grave allarme sociale; è inoltre prevista la possibilità - finalmente - di graduare il sistema delle pene: colleghi, per le pene gravi carcere severo e per i boss mafiosi il 41 -bis; per le pene lievi carcere o reclusione o arresto domiciliare. È una gradazione finalmente intelligente, che ci garantisce la possibilità di tenere insieme le garanzie, la libertà, il fine rieducativo della pena e, nello stesso tempo, un vero e rigoroso sistema di sicurezza. Così, cari colleghi, per quanto riguarda la possibilità che noi prevediamo con la delega al Governo per la riforma del sistema sanzionatorio (chiamato comunemente la depenalizzazione di molti reati), abbiamo fatto una scelta molto attesa, richiesta anche in questo caso da decenni: per i reati per i quali è prevista - lo ripeto - la sola pena della multa o dell'ammenda si passa a un altro criterio, cioè li si considera illeciti amministrativi. Ci sono però delle esclusioni importanti: ad esempio, le materie dell'edilizia e dell'urbanistica; dell'ambiente, territorio e paesaggio; degli alimenti e delle bevande (a tutela dei consumatori); della salute e sicurezza nei luoghi di lavoro; della stessa sicurezza pubblica; inoltre qui in Senato abbiamo aggiunto giochi d'azzardo e scommesse; armi ed esplosivi; elezioni e finanziamento ai partiti; proprietà intellettuale e industriale. Colleghi, abbiamo avuto una discussione qui in quest'Aula, anche in questi minuti, intorno all'immigrazione. In Commissione giustizia si è votato per escludere la materia dell'immigrazione dal mantenimento in condizione penale; abbiamo votato anche qui in Aula due ore fa e anche in questa sede si è scelto di non inserire tra le materie escluse dalla depenalizzazione quella dell'immigrazione. Perché, cari colleghi? Perché abbiamo un'idea di fondo che ci orienta, un un'idea vera, quella secondo la quale un sistema democratico è forte, è muscoloso da un punto di vista della virilità democratica, quando è in grado di colpire i trafficanti, quelli che riducono in schiavitù essere umani, donne e bambini, quelli che esercitano violenza, quelli che degradano la dignità delle persone! Su questi una democrazia deve tirare fuori i muscoli e tutta la propria energia! Ciò fino ad ora non è avvenuto: si è stati fragili, omissivi, del tutto indifferenti verso chi organizza il traffico degli esseri umani e riduce in schiavitù uomini, donne e bambini; invece muscolosi, forti, arroganti anche con insulti, nei confronti dell'immigrato, a prescindere dalla sua condizione, a prescindere se, ad esempio, si tratta di un rifugiato, anche con diritto d'asilo. Lì sì ci si scatena, si dimostra che si è abili; lì si gioca a raccogliere il consenso parlando alla pancia del Paese. Poi, se andiamo a vedere, se andiamo a scrutare bene la realtà, ci accorgiamo che anche questo sistema non esiste: non c'è forza, non c'è arroganza; è tutta verbale, è tutto giocato all'interno del teatrino della politica, perché in realtà il sistema penale sanzionatorio non ha fun-zio-na-to, ha reso spesso ridicolo il nostro Paese; ha consentito anche di mantenere in luoghi di detenzione, che dovevano essere temporanei e solo destinati all'identificazione, decine di migliaia di persone, di esseri umani e, come è avvenuto a Lampedusa, magari di trattarli in quel modo vergognoso e umiliante! Ecco perché, cari colleghi, si volta pagina. Ripeto: si volta pagina. Adesso dobbiamo dimostrare se siamo capaci di regolare meglio, attraverso lo strumento più efficace, che è quello dell'azione amministrativa, un mondo complesso e storico, una vicenda che riguarda la nostra società e tutta l'Europa. Colleghi, abbiamo anche approvato una misura moderna e nuova: la misura della messa alla prova. Si tratta di un istituto che altri Paesi hanno conosciuto prima di noi, un istituto che ci ha messo nelle condizioni - adesso - di recepire anche l'esperienza che abbiamo maturato nel settore minorile.
2014-01-22	LN	ArrigoniPaolo	Signora Presidente, onorevoli colleghi, rappresentante del Governo, il disegno di legge in votazione dà una fotografia impietosa del nostro Paese: purtroppo non è l'unica, ma è una delle tante immagini negative. Il provvedimento affronta un problema inconcepibile ed assurdo per noi della Lega Nord, soprattutto per coloro che sono stati, o sono ancora amministratori locali di Comuni e Province. Nonostante i condoni che ci sono stati in 30 anni, apprendiamo che esistono in Campania 70.000 edifici che hanno già l'ordine di demolizione. Ma, badate bene, c'è un numero triplo di procedimenti di accertamento già avviati. Stiamo parlando della consistenza di una città grande come Napoli che non dovrebbe più esistere. È veramente un fenomeno esteso che ha certamente causato danni enormi ed irreparabili allo stesso territorio, all'economia e alla sicurezza e che dimostra quello che noi della Lega Nord sosteniamo da tempo: in Italia esistono due Paesi diversi. Sono questi dati e questi documenti ad accertarlo. Ci domandiamo se, con riferimento alle unità abitative, commerciali ed artigianali e agli studi, questi 70.000 edifici pagano l'energia elettrica, oppure se l'impianto elettrico è collegato abusivamente con cavi volanti alla linea elettrica del distributore ENEL. Ci domandiamo se queste unità pagano il gas e l'acqua per uso sanitario e per il riscaldamento. Ci domandiamo se queste unità sono registrate al catasto e, dunque, pagano l'IMU, la tassa sui rifiuti e se da quest'anno pagheranno la TASI. Ebbene, noi francamente ne dubitiamo. Cito solo un esempio, dei tanti che avrei. A Casal di Principe - questo ce l'ha detto il commissario prefettizio - il 40 per cento delle unità abitative sono abusive. Ma sapete qual è la cosa scandalosa? Che anche il restante 60 per cento non ha il contatore dell'acqua, e questo è veramente indecente e rappresenta un'ingiustizia, ad esempio pensando a quelle migliaia e migliaia di anziani che vivono al Nord, che si privano del pane dalla bocca pur di assolvere al pagamento delle tasse, e che in questi giorni stanno facendo file di ore agli sportelli per pagare la vostra demenziale mini IMU e la vostra demenziale TARES.
2014-01-23	PD	ZandaLuigi	Signor Presidente, chi ama la musica ha appreso della morte di Claudio Abbado con la stessa tristezza provata per la scomparsa di un amico carissimo o di un parente molto amato. Così profondo è lo straordinario rapporto affettivo che legava e lega tuttora Claudio Abbado non solo a chi ama la musica, ma a un mondo molto più vasto di quello dei concerti. In fondo, è come se Abbado fosse vissuto accanto a ciascuno di noi, aiutandoci a capire quanto la musica ha contato nella nostra personale esistenza, quanto ci ha aiutato a crescere culturalmente, umanamente e persino moralmente. Chiunque abbia ascoltato sino a commuoversi la musica di Abbado, ma anche osservato il comportamento civile e seguito la vita e il pensiero, sa che con lui se ne è andato non soltanto un immenso musicista, tra i massimi della grande tradizione italiana dei Toscanini e dei De Sabata, ma anche un grande uomo, un grande intellettuale umanistico, una persona cui la natura ha donato una sensibilità, una generosità e una febbre esistenziale rare. Per sua stessa volontà, in Abbado l'arte, la vita e l'impegno sociale (come ci ha ricordato poco fa il senatore Renzo Piano) non hanno mai viaggiato su strade separate. Sono toccanti le testimonianze dei suoi musicisti: la sensazione medianica che raccontano di aver provato con la sua direzione, quasi che l'energia che riuscivano a liberare toccando i loro strumenti provenisse direttamente da lui, e soprattutto negli ultimi anni, quando riprese a dirigere, con una passione ed una tenerezza ancora più profonde, dopo aver vinto la sua prima battaglia contro la malattia. Ascoltare Claudio Abbado in concerto è stata, per chi ha avuto la fortuna di poterlo fare, un'esperienza indimenticabile. Da molti anni, ogni volta che mi è stato possibile, l'ho ascoltato dirigere. A settembre del 2010, ero anch'io nel piccolissimo teatro della città di Jesi, quando ha diretto l'orchestra Mozart in un sublime «Stabat Mater» di Pergolesi e nella mia memoria, in quella sera, c'è molto del genio di Abbado. Certamente il riconoscimento del valore della grande musica italiana del Settecento, che così tanto ha ispirato la straordinaria creatività di Bach, Mozart, Beethoven, Mendelssohn e Chopin, solo per nominare i più grandi. Ma quella sera a Jesi c'era anche l'attenzione di Abbado per la ricchezza culturale delle piccole città e dei piccoli teatri italiani, c'era il suo innamoramento per le orchestre giovanili e c'era la sua fatica per l'educazione musicale. C'era il suo tormento per la diffusione della cultura che lo spingeva a portare la sua musica non soltanto al pubblico della Scala e del Metropolitan, ma anche nella provincia italiana, nell'isola di Cuba, nelle cittadine del Sud America, persino nelle carceri. È stata questa sensibilità acutissima a spingerlo a sostenere in Italia col suo carisma e col suo impegno i «cori delle mani bianche» di bambini sordomuti, capaci di far suonare le mani con il movimento dei loro guanti candidi. Dalla sua inquieta e acuta natura nasce l'interesse per il Venezuela e per El Sistema, centinaia di orchestre giovanili nate con lo scopo di spingere i bambini verso la musica e tenerli lontani dalla criminalità, dalla prostituzione e dalla droga. Claudio Abbado credeva nei giovani e credeva nella musica come valore primario di civiltà. L'aveva ben spiegato in occasione di un'altra straordinaria iniziativa: quella dei detenuti della sezione penale del carcere bolognese della Dozza, il Coro Papageno. In quell'occasione Abbado disse che «imparare a cantare insieme significa imparare ad ascoltarsi l'un l'altro». In queste parole di Abbado c'è un grande insegnamento per l'Italia del nostro tempo, per l'Italia della crisi e del disordine. L'essere una comunità e il bisogno di relazioni positive tra gli uomini è quel che più servirebbe al nostro Paese per superare la stagnazione che lo attanaglia e gli impedisce di crescere. Parlando, del lavoro del Coro Papageno, Abbado ci ha ricordato che la voce di ciascuno di noi, anche quella di noi parlamentari, vale ben poco se non sappiamo o non vogliamo metterla in relazione con quella degli altri, se non sentiamo il dovere di ascoltarci reciprocamente anche quando suoniamo strumenti diversi. Un amico di Abbado, José Antonio Abreu, ha detto che «la musica penetra più in profondità nell'animo dell'essere umano di qualsiasi altra forma d'arte». La politica ha un grande bisogno di musica e di cultura. Ne ha bisogno sempre, in generale. Ma tanto più oggi, mentre i tempi stringono, i processi si accelerano, premono le emergenze ed urgono buone decisioni. Oggi debbono farsi sentire le competenze, le professionalità, le esperienze. È necessaria la riflessione sulle scelte, l'analisi delle situazioni, la comprensione delle tendenze. Oggi le personalità in grado di mettere in campo queste qualità sono preziose e, purtroppo, non sono numerose. La figura dei senatori a vita è scritta nella nostra Costituzione anche con questi intenti: uomini e donne che hanno onorato il loro Paese nelle scienze, nelle arti, nel pensiero, nella vita intellettuale attiva. Personalità speciali che hanno accumulato conoscenza e saggezza da mettere al servizio del bene pubblico. Questa è la vera linfa delle istituzioni, che le fa vivere e non solo sopravvivere. Che le fa anche trasformare nel senso giusto. L'improvvisazione, signor Presidente, è il rischio da battere in ogni processo di cambiamento, perché lo rende effimero e improduttivo. Personalità, come quella di Claudio Abbado, grande artista della musica, posseggono la sensibilità necessaria per comprendere le ansie della società e cogliere i bisogni del tempo, per leggerli e interpretarli, per esprimerli in quelle sfumature che la politica, anche quella migliore, da sola non riesce ad afferrare. Le istituzioni pubbliche hanno bisogno della cultura, di quella vera, per poter rappresentare la volontà popolare e non, come spesso accade, per fingere di farlo. C'è grande qualità costituzionale e sensibilità culturale nella decisione del presidente Napolitano di nominare Claudio Abbado senatore a vita. Una nomina che ha fatto onore all'Italia, al Parlamento e al nostro Senato. Io ho anche una speranza: che la nomina a senatore a vita abbia contribuito, almeno per un attimo, a far sentire a Claudio Abbado non solo la stima del Presidente della Repubblica, ma anche il grande affetto, la sincera ammirazione e la profonda riconoscenza che gli italiani provano per lui.
2014-01-28	PD	DiGiorgiRosaMaria	Signora Presidente, ringrazio le colleghe Lanzillotta e Serra per l'opportunità che ci danno di porre l'attenzione ancora una volta su uno dei grandi problemi del nostro Paese. Un grande problema del nostro Paese è quello di gettare via energia, risorse e progettualità. In questa mozione - e mi pare che il Governo abbia risposto in modo positivo - si chiede che questo non succeda. (Brusìo). Si chiede di far sì che tutto il patrimonio... PRESIDENTE. Mi scusi, senatrice Di Giorgi. Invito l'ala destra dell'emiciclo a contenere il brusio. Chiedo al senatore Calderoli se ci aiuta a tenere bassa la voce. DI GIORGI (PD). Dicevo che si pone l'opportunità di non disperdere quel patrimonio progettuale che queste città hanno messo in campo. Noi siamo considerati tra i meno bravi a fare progetti; siamo considerati tra i Paesi che in Europa si aggiudicano un numero molto ridotto di progetti europei. Siamo quindi tra coloro che donano fondi all'Europa, piuttosto che prendere dall'Europa le risorse che ci spetterebbero. Proprio per quanto riguarda i progetti - e bene viene detto nella mozione - si parla di una banca progetti, una sorta di banca dati dei progetti, con un livello di definizione economico-finanziaria molto avanzato. Si tratta quindi di un'opportunità - giustamente viene detto nella mozione n. 182, di cui anch'io sono firmataria - in vista di questa attività programmatoria e di progettazione all'interno di ulteriori programmi europei, che saremo portati a produrre. È proprio di questo che si tratta, com'è stato detto bene dai colleghi: si tratta della cultura che diventa motore di sviluppo, quella cultura che è un obiettivo forte del nostro Paese. Sulla cultura e sul turismo dobbiamo investire: ce lo diciamo continuamente, colleghi, anche in quest'Aula, ma poi spesso nelle questioni concrete non siamo abituati a portare avanti tutto questo. È una grossa sfida per le amministrazioni comunali naturalmente: ci sarà evidentemente la città vincitrice, ma ci sarà anche la possibilità di inserire i progetti già fatti all'interno di una nuova programmazione, quella che immaginiamo debba essere fatta tra il 2014 e il 2020. Il Governo deve quindi supportare le amministrazioni comunali, ma queste, a loro volta, devono essere in grado di fare rete con i loro territori, coinvolgendo quindi tutte le istituzioni pubbliche, private, le categorie economiche, le università e le scuole, visto che poi la progettualità non è soltanto di natura infrastrutturale, naturalmente, ma è anche legata a progetti di formazione e di cultura, per cui tutti i nostri giovani e le nostre scuole dovranno essere coinvolti. È allora una grande ricchezza quella, che in questo momento c'è ed è in nuce, esattamente un luogo, un grande archivio che noi dobbiamo sicuramente utilizzare. Dobbiamo essere in grado di farlo con energia, ma anche con competenza, cercando di essere competitivi come sempre. In questo Paese cerchiamo sempre di esserlo; non sempre ci riusciamo e qualche volta non abbiamo le condizioni per farlo. Dunque, alla luce di queste osservazioni, come Gruppo del Partito Democratico condividiamo le due mozioni, che vedo suscitano un grandissimo interesse tra i colleghi, che immagino voteranno a favore, anche se non sembrano interessatissimi. Annuncio quindi il voto favorevole del mio Gruppo.
2014-01-29	LN	ArrigoniPaolo	Signor Presidente, dichiaro il voto favorevole della Lega su questo emendamento, originariamente presentato dal nostro Gruppo, e ringrazio la Commissione che lo ha fatto proprio. Vorrei precisare che esso non intende bloccare lo sviluppo delle fonti rinnovabili, ma solo rinviare di un anno il decollo della successiva soglia della percentuale di copertura di energia termica ed elettrica autoprodotta per un edificio. Capiamo il problema del settore delle rinnovabili; d'altra parte, non possiamo eludere un mercato in sofferenza come il mercato immobiliare del nuovo e quello delle ristrutturazioni rilevanti. Pensiamo solo alle difficoltà che incontrano le famiglie per acquisire un mutuo per la ristrutturazione del proprio patrimonio edilizio. Quindi, significa solo rinviare di un anno lo scatto della nuova soglia. Peraltro, voglio sottolineare che il decreto-legge sull'efficientamento energetico del giugno 2013 aveva stabilito l'imminente adozione di un decreto ministeriale che doveva stabilire i requisiti specifici e la quantità minima di energia da fonti rinnovabili. Ebbene, questo decreto, che dovrebbe fare chiarezza, non è stato ancora emanato, anche se il Ministero ha promesso di emanarlo entro l'anno. Ci pare, quindi, opportuno, anche in virtù di questa considerazione, approvare l'emendamento 4.0.2 (testo corretto) che, lo ripeto, non vuole bloccare lo sviluppo delle fonti rinnovabili. Votazione nominale con scrutinio simultaneo
2014-01-29	M5S	GirottoGianniPietro	Signor Presidente, con l'emendamento 4.0.2 si intende modificare un obbligo che impone per gli edifici nuovi o sottoposti a rilevanti ristrutturazioni di ricorrere, per una determinata quota, all'utilizzo di fonti di energia rinnovabile per il loro fabbisogno energetico.
2014-01-30	M5S	SerraManuela	Signora Presidente, rivolgo anch'io il mio saluto al Ministro. Il nostro Paese vanta una ricchezza storica, culturale e artistica nota in tutto il mondo. In Italia sono censiti 49 siti dichiarati dall'UNESCO patrimonio dell'umanità. Questo inestimabile patrimonio versa inesorabilmente in uno stato di abbandono e oblio. Alcuni di questi siti - penso al centro di impagabile valore storico-culturale di Pompei o al complesso di Tivoli, con la favolosa Villa Adriana - non possono essere solo curati, come se fossero dei malati terminali, ma andrebbero tutelati e protetti, appunto, come un unico patrimonio dell'umanità. A fronte dei cospicui tagli ai beni culturali, in che modo è possibile reperire fondi perché si rilanci il settore culturale, che è la vera e reale energia pulita del nostro Paese? Rispetto alla gestione dei musei e delle aree archeologiche, desidero citare solo due dati ISTAT. Il 43 per cento dei nostri musei non collabora con alcuna istituzione culturale, mentre circa il 60 per cento del personale che lavora presso scavi e musei non è in grado di dare indicazioni in una lingua diversa dall'italiano. Siamo dinanzi ad un problema di sinergie, perché investire in cultura significa investire nella scuola come preparazione, nell'università per un approfondimento e nella ricerca per la professionalizzazione. È in un insieme di apprendimento, conservazione e tutela che si attua la vita sociale e civile del nostro Paese. Chiedo quindi a lei, signor Ministro, qual è la politica che il Ministero intende adottare al fine di tutelare, recuperare, promuovere e ottimizzare la potenzialità di tali beni, anche dal punto di vista economico e turistico.
2014-02-04	M5S	GirottoGianniPietro	In modo particolare, la tassazione legata alla CO₂ si baserebbe sui fattori di emissione di riferimento ben illustrati dalla decisione 2007/589/CE sulle linee guida per il monitoraggio delle emissioni di gas a effetto serra, mentre la tassazione generale del consumo di energia sarebbe basata sul potere calorifico netto dei prodotti energetici. Ciò permetterebbe effetti positivi per quanto riguarda non solo l'aspetto ambientale, ma anche l'efficienza economica: l'introduzione di imposte legate al CO₂ andrebbe ad integrare, per suo conto, il sistema europeo di scambio delle quote di emissioni (che sappiamo non funzionare correttamente), da un lato, e, dall'altro, attraverso la tassazione del contenuto energetico delle fonti di energia, sarebbe possibile continuare a tassare, per esempio, il consumo di carburanti e combustibili per riscaldamento per altre finalità, che non siano di fatto strettamente legate alla riduzione dei gas serra, ovvero al fine di generare introiti. Questi due obiettivi possono essere conseguiti in modo uniforme solo operando una dicotomia - una separazione - tra tassazione legata alla CO₂ e tutte le altre tipologie di tassazione, con una correlazione con il contenuto energetico intrinseco.
2014-02-04	M5S	GirottoGianniPietro	Nella prima parte il nostro emendamento chiarisce ed esplicita uno dei principi base della nuova normativa europea in fase di approvazione, relativa alla tassazione dei prodotti energetici e dell'elettricità. Le imposte legate direttamente alle emissioni di gas a effetto serra vanno ad integrare il sistema UE di scambio delle quote di emissioni, mentre la tassazione correlata al contenuto energetico delle fonti di energia permette di conseguire obiettivi diversificati che non siano i soli della riduzione dei gas a effetto serra.
2014-02-04	PD	PuppatoLaura	Signora Presidente, se noi leggiamo l'articolo 15, vediamo che, effettivamente, quanto alla delega che stiamo dando al Governo (che reca disposizioni per un sistema fiscale più equo, trasparente e orientato alla crescita), tale articolo mette in luce la necessità di iniziare, quanto meno iniziare, a ragionare su un sistema fiscale che tenga in speciale considerazione i valori ambientali e, in particolare, proprio in base alle direttive europee, quelli relativi al risparmio energetico, alla produzione di energia da fonti rinnovabili e alla riduzione delle emissioni di carbonio. Capisco che il tema affrontato nell'emendamento, se inserito in un contesto generale, è poca cosa, ma esso costituisce un'indicazione al Governo a ragionare opportunamente - e, credo, in coerenza con le indicazioni europee e con quelle richiamate dal titolo stesso del prodotto legislativo che stiamo approvando - sulla riduzione degli sprechi e in favore delle aziende che favoriscono una corretta riduzione della materia prima impiegata, grazie ad un oculato e attento riuso nel proprio sistema produttivo e commerciale, incentivando il metodo del «vuoto a rendere». Si tratta di un indirizzo, di un'indicazione: non credo che essa possa essere semplicemente preclusa. Potrebbe valere la pena inserirla almeno in un ordine del giorno, perché mi pare virtuoso cominciare ad inserire anche il meccanismo della riduzione delle materie prime nei prodotti e nei processi industriali e commerciali, proprio in funzione della riduzione dei rifiuti, che oltretutto comporta, oltre a ragionamenti di carattere fiscale, anche ragionamenti sulle materie prime e sul costo del lavoro, che vale la pena di iniziare. Sarei dunque dell'idea, se non di accettare l'emendamento - anche se vorrei chiedere un ulteriore parere del Governo su questo - di presentare un ordine del giorno sul tema, che mi sembra propedeutico ad un'iniziativa politica coerente con il disegno di legge.
2014-02-06	LN	DivinaSergio	Signor Presidente, anche noi vogliamo spendere qualche parola sulla figura di Giorgio Stracquadanio. Non lo abbiamo conosciuto come i colleghi con i quali ha convissuto e partecipato più attivamente e da vicino, ma come compagno di percorso, e ne abbiamo apprezzato lo stile non comune. Era un uomo che si poteva definire con tanti appellativi: sanguigno indubbiamente, spontaneo e genuino. Sono tre qualità che fanno a pugni con la figura del politico che conosciamo, con la figura classica. Era una persona che credeva in quello che faceva; pertanto ci metteva tutta la sua energia. A noi piaceva perché rifuggiva quello che era politicamente corretto, era un uomo che rischiava: se era convinto di una cosa la portava fino in fondo. Lo abbiamo visto spesso in queste Aule, ma anche davanti alle telecamere dire cose controcorrente. È più facile adeguarsi al coro; più difficile è essere coerenti con le proprie posizioni anche nel momento in cui sono minoritarie. Noi lo abbiamo conosciuto così. Era un uomo che non amava tanto i giri di parole: arrivava al nocciolo delle questioni e, al contrario di quanto accade sempre fra di noi, quando si tenta di sfuggire, di non rispondere, di lasciare uno spiraglio, di uscire dalle corde, Giorgio affrontava l'avversario e chi aveva davanti con la sua spontaneità. Questo è quello che rimane a noi di questo uomo per cui da compagno di percorso lo ricordiamo con grande, grandissimo affetto.
2014-02-19	M5S	CioffiAndrea	Con l'emendamento 1.201, invece, facciamo la seguente proposta (perché a noi piace fare proposte, le facciamo sempre, se ogni tanto ci ascoltaste): proponiamo di realizzare un sito di accumulo di energia, perché uno dei veri problemi del sistema rete, per chi lo conosce e lo studia, è quello che l'energia deve essere accumulata per poter essere ridistribuita.
2014-02-19	M5S	GirottoGianniPietro	Signor Presidente, l'emendamento 1.37 è diretto a sopprimere il servizio cosiddetto di interrompibilità, che prevede ad oggi la possibilità per alcuni clienti finali, che sono soprattutto le imprese del settore metallurgico, di ottenere premi economici consistenti a fronte della loro disponibilità ad interrompere le proprie attività e i relativi consumi elettrici sulla base di ordini impartiti da Terna, che si occupa del dispacciamento. Si tratta di un servizio concepito per la sicurezza del sistema elettrico, a cui accedono solo utenti con elevati consumi di energia elettrica, introdotto nel 2004. Dal 2010 il mutamento delle condizioni e dei fattori in gioco nel sistema elettrico, caratterizzati da una forte contrazione, ovvero diminuzione dei consumi, e da un elevato incremento delle emissioni in rete di energia elettrica prodotta dalle fonti energetiche rinnovabili, ha fatto sì che tale servizio fosse di fatto già superato, ma i contributi continuano a gravare sulla bolletta elettrica. Attualmente, in questo periodo l'offerta di energia riesce complessivamente a soddisfare e a superare la domanda: questo, attraverso una complementarietà tra le fonti rinnovabili e quelle tradizionali. Quindi, questo renderebbe superfluo il servizio di interrompibilità, almeno nella sua attuale formulazione. L'aspetto importante è che questa proposta di emendamento non genera maggiori oneri per lo Stato ma, al contrario, produce un risparmio di circa 700 milioni di euro l'anno, che in questo momento sono gravanti sulle fatture di energia elettrica per l'utenza in generale e soprattutto per le PMI e quei 60.000 artigiani che ieri erano in piazza, come ha ricordato anche un altro collega. Insomma, con l'emendamento 1.37 noi proponiamo 700 milioni di euro di risparmio.
2014-02-19	M5S	NugnesPaola	Intervengo poi per illustrare l'emendamento 1.30. Innanzitutto, sottolineo che la riformulazione delle incentivazioni sulle energie rinnovabili lede il diritto alla giusta programmazione imprenditoriale. È assurdo che con lavori già avviati, quindi per un contratto già firmato e sottoscritto e che ha determinato una programmazione, si vengano a cambiare le carte in tavola. Lo ritengo assolutamente molto grave, perché, come diceva la collega, pone in essere anche un ricatto, perché è come se il sostenitore, la persona che ha fatto questo impianto, abbia commesso un reato, visto che per 10 anni gli viene sottratta la possibilità di accedere a incentivazione per ulteriori opere in sito. È gravissimo. Questo ricatto si conclude con lo spalmare gli incentivi in sette anni, in maniera così incerta e imprevedibile. L'emendamento 1.30 tenta, dopo gli emendamenti soppressivi che sono stati già illustrati, di includere le voci del CIP6 che il provvedimento tutela al comma 6 (ossia esclude da questo provvedimento): mi riferisco agli inceneritori e poi alle biomasse. Noi riteniamo che, se questo lavoro deve essere fatto, debbano venire inclusi tutti, così come si fece quando fu il momento di includere le rinnovabili, con una virgola. Soprattutto, vorrei portare l'attenzione sul fatto che Legambiente (quindi non noi), nella sua relazione sulla verità sulle bollette elettriche, per quanto ammetta che in 10 anni abbiamo avuto un aumento di oltre il 50 per cento del costo, chiarisce che esso non è dovuto all'aumento del fotovoltaico e dell'idroelettrico, che sono le fonti su cui dobbiamo puntare. È vero che sulla voce A2 della bolletta pesa in maniera sostanziale una progressiva crescita del fotovoltaico, ma chiaramente è la nostra dipendenza dalla produzione di energia da fonti fossili che veramente ci pone in questa condizione di grande disagio e determina il caro bolletta. Secondo Legambiente, bisogna fare proprio il contrario di quello che ha fatto questo Governo e che farà quello che verrà (poiché nulla è stato detto al riguardo): bisognerà puntare sulle fonti rinnovabili veramente e definitivamente. È scritto nero su bianco da accreditate società che si occupano di questi studi.
2014-02-19	M5S	NugnesPaola	Signor Presidente, intervengo per una dichiarazione di voto a favore di questo emendamento. Penso poi di essermi persa il momento della votazione dell'emendamento 1.11, sul quale avrei voluto fare una dichiarazione di voto favorevole anche su quell'emendamento perché ritengo effettivamente che mantenere più alti i limiti dei kilowatt, e quindi rivolgersi soltanto ai grandi impianti, sia un modo per tutelare la piccola produzione diffusa sul territorio, che dovrebbe poi favorire la formazione di quella rete di energia diffusa e non la concentrazione di potere nelle mani solo di alcuni. Votazione nominale con scrutinio simultaneo
2014-02-19	M5S	PetrocelliVitoRosario	Signor Presidente, l'articolo di legge citato nell'emendamento 1.63 riguarda l'energia geotermica. Con tale proposta emendativa chiediamo di includere nelle forme di sperimentazione innovative l'energia prodotta dal vento ad alta quota, il cosiddetto vento troposferico. Intendiamo in tal modo aprire un nuovo canale, poco usato attualmente, nella questione dell'energia alternativa. Chiediamo dunque ai colleghi di esprimere voto favorevole sulla proposta emendativa in questione. Votazione nominale con scrutinio simultaneo
2014-02-19	PD	CollinaStefano	Innanzitutto voglio sottolineare quanto fatto riguardo al sostegno degli investimenti in ricerca. Alcuni dati relativi ai Paesi dell'Unione europea mettono la Germania al primo posto negli investimenti in ricerca e sviluppo con 74 miliardi di euro investiti pari al 2,8 per cento del PIL, che rappresenta quasi il 30 per cento delle risorse che si spendono in tutta la UE. L'Italia sta al 16° posto, con 19 miliardi di euro, pari a 1,26 per cento del PIL. Mentre il dato sul comportamento delle imprese è ambivalente, poiché mostra trend con investimenti in calo per le imprese con molti addetti e trend in crescita per le imprese con pochi addetti, il dato sui fondi pubblici che l'Italia stanzia per la ricerca è chiaramente in calo. Il testo che ci accingiamo ad approvare cerca di farsi carico anche delle specificità della realtà italiana per favorire dinamiche di crescita delle microimprese; infatti si favoriscono anche i consorzi e le reti di impresa per coinvolgere maggiormente il tessuto delle PMI. Anche il tetto a 500 milioni di fatturato rappresenta una taratura evidente del provvedimento nella direzione descritta. Questo è un primo passo: in molti Paesi d'Europa il meccanismo del credito di imposta è strutturale e si applica su tutta la spesa non solo sulla parte incrementale. Detto questo, tocchiamo spesso con mano quanto sia inferiore agli altri Paesi il rapporto di interazione tra centri di ricerca ed il mondo delle imprese. C'è una filiera nei vari stadi della ricerca, che va dal livello teorico e di base al trasferimento tecnologico vero e proprio, che in Italia non è concatenata ed efficiente e su cui occorre intervenire, anche per rendere efficaci e reali le opportunità che diamo alle imprese con le azioni previste dal decreto. Un tema decisivo è quello del costo dell'energia. Il dibattito sulle componenti di costo è aperto da tempo, e questo decreto non dice sicuramente la parola fine. Il decreto tocca alcuni punti anche controversi, ridiscutendo su base volontaria le incentivazioni sulle rinnovabili. La Camera ha ottenuto di salvaguardare i piccoli impianti, spesso gestiti da agricoltori che non solo integrano il reddito, ma traggono da questi impianti le risorse per alimentare gli investimenti nell'azienda agricola che resta la loro attività principale. Importante sarà il coordinamento tra le varie società ed autorità che agiscono con competenze diverse, ma complementari, affinché la definizione di alcuni parametri che paiono di salvaguardia, come il prezzo minimo garantito, non si trasformi in elemento ulteriormente penalizzante. Voglio anche sottolineare l'azione relativa alle componenti parafiscali del gas, che si riversano positivamente su aziende che vivono nella competizione mondiale. Penso anche alla mia terra, dove sono presenti importanti distretti ceramici che con la Commissione 10ᵃ abbiamo conosciuto nella missione al Cersaie dello scorso settembre. Riguardo al gas, non voglio dare l'impressione di specularci sopra, però credo che di fronte ai tragici fatti che stanno accadendo in Ucraina e al sostanziale disinteresse che rilevano nella comunità internazionale, prendano valore scelte fatte da questo Parlamento che diversificano gli approvvigionamenti italiani e ci rendono liberi di stare a fianco dei popoli che restano soggiogati per interessi strategici di altri Stati. In conclusione, cito solo per titoli altre azioni che riguardano il mondo delle imprese: la compensazione tra i crediti vantati dalle imprese nei confronti della Pubblica amministrazione e le cartelle esattoriali 2014; la possibilità che il fondo centrale di garanzia per le piccole e medie imprese presti garanzia anche in favore di società di gestione del credito o fondi che sottoscrivano mini bond, aumentando così il ventaglio di possibilità per il finanziamento delle imprese; gli incentivi del decreto-legge n. 185 del 2000 sono estesi, sia nei soggetti beneficiari sia nei criteri, tanto che potranno accedere a mutui a tasso zero le imprese costituite da non più di dodici mesi da giovani e da donne, ricomprendendo anche il settore turistico.
2014-02-19	PD	FabbriCamilla	Dal rapporto ISTAT «Noi Italia 2014», presentato pochi giorni fa e relativo alla situazione economica, al mercato del lavoro e al sistema delle imprese, emerge un quadro a tinte ancora fosche: una famiglia su quattro è in condizioni di deprivazione, le persone in età lavorativa che hanno effettivamente un'occupazione sono sei su dieci, il PIL pro capite, a parità di potere d'acquisto, è sotto la media dell'Unione europea. E a questo dobbiamo aggiungere un livello di tassazione che raggiunge i livelli della Svezia, constatando però che non si offrono in cambio gli stessi servizi. Basterebbero questi dati a certificare la necessità di uno shock positivo per il Paese. Io credo che, al netto della polemica politica e del legittimo confronto, sarebbe da irresponsabili non cogliere l'urgenza ed il bisogno di un Governo forte ed autorevole che aiuti l'Italia a rialzarsi. Vedremo tempi e modi della formazione del Governo, ma le scadenze e le priorità indicate dal Premier incaricato (istituzioni, lavoro, pubblica amministrazione e fisco) mi sembrano binari fondamentali su cui far camminare il treno delle riforme. Certo, poi ci sono anche primi segnali timidamente incoraggianti. Basterebbero quelli sul PIL nel quarto trimestre del 2013 per dirci che qualcosa si sta muovendo, o la recente fotografia scattata dal sistema informativo «Excelsior», realizzato da Unioncamere e dal Ministero del lavoro, sulla base delle previsioni di occupazione nell'industria e nei servizi per il primo trimestre 2014, che evidenzia come le condizioni economiche del nostro Paese stiano lentamente ma costantemente migliorando. La crisi deve passare e il Paese ripartire, e con esso i livelli occupazionali. Le attese di un possibile incremento delle esportazioni spingono le imprese con oltre 50 dipendenti operanti in diversi comparti della manifattura made in Italy ad assumere, come le aziende della meccanica che prevedono 3.000 posti di lavoro in più o quelle dei servizi innovativi e di supporto alle attività aziendali. Permettetemi una considerazione di genere: grazie al Fondo di garanzia per le piccole e medie imprese dedicato alle aziende femminili le imprenditrici potranno accedere direttamente a finanziamenti con modalità semplificate e presentarsi alle banche o ai confidi con la prenotazione della garanzia dello Stato. Anche sul fronte dell'internazionalizzazione delle nostre imprese ci sono segnali importanti. Sempre secondo Unioncamere, sono oltre 70.000 le imprese italiane i cui prodotti e le strategie di business sarebbero pronti a valicare i confini nazionali con implicazioni positive per la ripresa economica che non sfuggono a nessuno. Chiediamo allora che il nuovo Governo sostenga questi primi segni di ripresa e garantisca al Paese un rilancio che assicuri benessere e stabilità per i suoi cittadini per gli anni a venire. Un rilancio che, certo, non può prescindere da una profonda rivisitazione dei sistema di credito alle imprese e ai singoli cittadini, perché non possiamo nascondere il fatto che la stretta bancaria sull'accesso al credito non aiuta di certo il rilancio dell'economia, dopo un periodo di crisi come quello che abbiamo attraversato e stiamo attraversando. Ma ciò che serve, oggi, è una spinta e un'accelerazione che accompagni provvedimenti importanti come quello che stiamo discutendo: non siamo ancora fuori dalla palude e se vogliamo che queste prime inversioni di tendenza diventino più consistenti, dobbiamo correre. Vorrei fare qualche riferimento ad alcune delle misure più significative senza ripercorrere quelle che ha già introdotto ed esplicitato il collega senatore Olivero. In particolare, all'articolo 1 si evidenziano alcune misure finalizzate alla riduzione dei prezzi dell'energia elettrica; vengono rivisti i prezzi orari per i clienti in regime di maggior tutela; vengono uniformati i prezzi minimi garantiti per il regime di ritiro dedicato al prezzo zonale orario. Provvedimenti molto importanti ed attesi dalla popolazione italiana, dai cittadini e dalle imprese. Altre disposizioni riguardano l'energia geotermica, la centrale a carbone del Sulcis, con uno specifico incentivo per la realizzazione di una centrale elettrica a stoccaggio di anidride carbonica, e l'obbligo di immissione di biocarburanti che viene congelato per il 2014 per evitare l'aumento di mezzo punto percentuale del prezzo dei carburanti. L'articolo 2, cui sono legata e che ritengo molto importante, riforma la disciplina degli incentivi all'autoimprenditorialità, con misure volte a sostenere la creazione e lo sviluppo, attraverso migliori condizioni di accesso al credito, di piccole imprese possedute e condotte in prevalenza da giovani e donne. Gli incentivi sono ora applicabili in tutto il territorio nazionale; viene infatti soppressa la disposizione che ne limitava l'applicazione alle aree svantaggiate del Paese. Per quanto riguarda i benefici, essi consistono nella concessione di mutui agevolati per gli investimenti, a tasso zero, per una durata massima di 8 anni e per un importo non superiore al 75 per cento della spesa ritenuta ammissibile ai sensi della normativa comunitaria. Possono accedere altresì ai benefici le nuove imprese e, con le modifiche apportate alla Camera, imprese costituite da non più di 12 mesi alla data di presentazione della domanda, elevando questo requisito che nella stesura originaria del testo prevedeva 6 mesi. Deve trattarsi di imprese di micro e piccola dimensione, che sono - lo ricordo - l'ossatura economica del nostro Paese. L'intento è quello di dare sempre maggiori possibilità per chi desidera sviluppare iniziative imprenditoriali, tant'è che la Camera ha esteso la misura anche alle iniziative nel campo del commercio e del turismo, superando anche la clausola di invarianza finanziaria precedentemente prevista. Permettetemi un inciso: dovremo lavorare in futuro con molta attenzione e riguardo al settore turismo, come volano per un nuovo sviluppo economico, allo scopo non solo di riconoscerne il valore, ma con l'obiettivo di incrementarne le potenzialità (ricordo ai colleghi che il turismo rappresenta oltre il 10 per cento del PIL attuale). L'articolo 3 del provvedimento istituisce un credito di imposta - come ricordava il senatore Olivero - a favore delle imprese che investono in attività di ricerca e sviluppo. In sintesi, la misura prevede un credito d'imposta pari al 50 per cento delle spese incrementali sostenute dalle imprese rispetto all'anno precedente. L'articolo 4 contiene invece misure riguardanti la realizzazione delle bonifiche dei siti di interesse nazionale, favorendo accordi di programma tra il Ministero dello sviluppo economico e le Regioni interessate per il recupero di aree contaminate e la riconversione industriale. L'articolo 5 reca misure a sostegno dell'internazionalizzazione delle imprese, incrementando di 22,5 milioni per il 2014 le risorse del fondo per la promozione degli scambi e l'internazionalizzazione, a vantaggio soprattutto delle piccole e medie imprese. Viene ampliato il regime degli orari di apertura degli uffici doganali frontalieri, in alcuni casi 24 ore su 24. Vengono ricomprese nei consorzi per l'internazionalizzazione anche le imprese agricole e quelle ittiche; viene altresì modificato il quadro delle competenze delle Camere di commercio, attribuendo loro, nel rispetto delle competenze attribuite dalla legge ad altre amministrazioni pubbliche, la potestà di rilasciare attestazioni di libera vendita e commercializzazione dei prodotti sul territorio italiano o comunitario. L'articolo 6 introduce un voucher di importo non superiore a 10.000 euro per favorire la digitalizzazione e la connettività delle piccole e medie imprese. All'articolo 9 viene invece introdotta una norma, piuttosto significativa, per incentivare la diffusione della lettura tra i ragazzi. L'articolo 12 reca infine una serie di misure volte, nel loro complesso, ad immettere liquidità nel sistema imprenditoriale e, in particolare, ad alimentare i canali di finanziamento delle piccole e medie imprese. Il decreto estende il principio dell'autonomia patrimoniale delle società veicolo anche al caso di cartolarizzazioni di crediti derivanti dalla emissione di cambiali finanziarie, rilanciando così uno strumento capace di consentire alle PMI forme di finanziamento alternative al sistema bancario stesso. Viene inoltre prevista - come abbiamo ricordato - la possibilità di emettere minibond. Si segnala in particolare l'emanazione di un decreto del Ministero dell'economia e delle finanze, di concerto col Ministero dello sviluppo economico, diretto a definire le modalità per la compensazione per l'anno 2014 delle cartelle esattoriali delle imprese titolari di crediti non prescritti, certi, liquidi ed esigibili, maturati nei confronti della pubblica amministrazione, qualora la somma iscritta a ruolo sia inferiore o pari al credito vantato. L'articolo 13 reca poi una serie di misure importanti per la realizzazione delle opere per Expo, appuntamento straordinario e fondamentale per il nostro Paese. Vi sono infine interventi previsti per la Regione Campania, la realizzazione della linea 1 della metropolitana di Napoli e del servizio ferroviario. L'articolo 14 reca infine alcune misure per il contrasto del lavoro sommerso e irregolare. In conclusione, signor Presidente, siamo di fronte ad un provvedimento che, con tutta evidenza, si pone l'obiettivo di sostenere il sistema produttivo italiano in una fase storica di grande difficoltà, ma in un momento in cui l'economia prova a ripartire. Attraverso semplificazioni, riduzione dei costi e incentivi, il decreto vuole rendere più facile "fare impresa" attraverso strumenti che possano aiutare ad agganciare la ripresa economica. E prova a fare questo lavorando su un rafforzamento strutturale del sistema produttivo. Non siamo di fronte ad un decreto omnibus, ma ad un provvedimento che cerca, attraverso interventi mirati, di migliorare la competitività delle aziende italiane. Forse è poco. Sicuramente è poco, è ancora troppo poco; ma abbiamo il dovere di conoscere e valorizzare il nostro tessuto economico, fatto di artigiani e piccoli imprenditori, fatto di chi sceglie "l'intrapresa" come fonte di sviluppo non solo economico, ma anche sociale. Per questo riteniamo che sia un decreto importante, dunque, il cui stesso nome, Destinazione Italia, ci dice che la volontà è quella di assistere i soggetti economici, creando da un lato le condizioni strutturali perché le nostre imprese tornino ad investire e a crescere e dall'altro quelle ambientali per provare a far tornare la voglia ai soggetti stranieri di impegnarsi anche nel nostro Paese. I tempi sono stati lunghi, è vero. Ma ricordo che ieri mattina in piazza del Popolo a Roma c'è stata una manifestazione di Rete imprese Italia, cui si stima abbiano partecipato 50-60.000 imprenditori. È con quella sensibilità e per rispondere a quelle esigenze che credo sia la scelta giusta valorizzare questo decreto, pur con tutti i suoi limiti, ed approvarlo in un tempo utile.
2014-02-19	PD	MoscardelliClaudio	«Lo sviluppo passa per ricerca, energia, digitale ed export »: così si esprimeva il sottosegretario De Vincenti su «Il Sole 24 ORE» il 12 febbraio scorso, e credo che questa sia una giusta sintesi del provvedimento che noi approviamo. L'esiguità delle risorse e il rispetto dei vincoli di bilancio hanno sicuramente condizionato l'ampiezza degli interventi con l'obiettivo di saper conciliare le indispensabili esigenze di stabilità dei conti pubblici con quelle relative allo sviluppo economico. Il filo conduttore di tutte le norme sono la competitività e i fattori determinanti, quali la ricerca, il costo dell'energia (anche se si poteva allargare l'intervento e comprendere tutte le imprese cosiddette energivore), l'ammodernamento tecnologico e l'internazionalizzazione delle nostre imprese. Di fondamentale importanza per consentire alle nostre imprese di recuperare il ritardo accumulato su questo versante sono il riconoscimento del credito d'imposta per gli investimenti in ricerca e i voucher per le piccole e medie imprese che acquistano dotazioni di information communication technology, si connettono alla banda larga o sviluppano soluzioni di e-commerce. Le modifiche apportate in sede di discussione alla Camera dei deputati hanno consentito di aggiustare alcune criticità iniziali, per esempio in materia di copertura del territorio, visto che inizialmente era consentito solo per le imprese del Mezzogiorno. Con la risoluzione approvata nella seduta del 13 giugno dello scorso anno in Commissione finanze sulla relazione annuale dell'attività di Equitalia, avevamo avanzato al Governo dieci proposte, che sono state in quella sede approvate all'unanimità, per migliorare il rapporto fra cittadini e contribuenti, rispetto alla tematica che affrontavamo. Alcune misure sono state immediatamente recepite dal Governo nel cosiddetto provvedimento del fare e un'altra - di fondamentale importanza, quale la compensazione delle imposte con i crediti certificati nei confronti della pubblica amministrazione - è stata recepita in quello che oggi ci accingiamo ad approvare. Ulteriori interventi, dopo quelli introdotti in sede d'approvazione della legge di stabilità sul versante del credito, aumentano la capacità delle nostre imprese di reperire le risorse finanziarie necessarie a sostenere il processo produttivo. Si estende quindi la disciplina della cartolarizzazione alle operazioni realizzate mediante sottoscrizione o acquisto di cambiali finanziarie e si prevede che il Fondo centrale di garanzia per le piccole e medie imprese possa presentare garanzie anche in favore delle società di gestione del risparmio che per conto dei fondi comuni di investimento sottoscrivono minibond. Da sottolineare è la misura che riconosce la possibilità a giovani e donne di acquisire mutui a tasso zero per avviare nuove imprese, con l'estensione anche al settore del commercio e del turismo. Positivi sono altri interventi sulla riforma del condominio e sul tema dell'attestazione della prestazione energetica. Con l'introduzione del voucher a favore delle piccole e medie imprese per sostenere la digitalizzazione e l'ammodernamento tecnologico si potrà consentire al nostro tessuto produttivo di avviare processi che ne aumentino la competitività. Questa misura, insieme al credito d'imposta per l'attività di ricerca, introduce un mix di incentivi fondamentali per le nostre imprese. Ritengo utile anche indicare alcuni obiettivi che, come Parlamento, possiamo perseguire con il prossimo Governo, perché sono fondamentali per cercare di uscire fuori da una condizione della nostra situazione economica indicata come sindrome del miglioramento «dello zero virgola». Vi è infatti la necessità di cogliere in questo 2014 elementi fondamentali per imprimere una spinta forte che leghi il rilancio economico all'aumento del lavoro, elementi che ricorderò solamente per titoli. Ricordo l'abbassamento e la riduzione significativi dei cosiddetti oneri impropri per le imprese, cioè la contribuzione per disoccupazione, maternità, malattia e assegni familiari, senza intaccare quella parte di contributi che invece finanzia i fondi pensioni e che rappresenta quindi i redditi di domani per migliaia di lavoratori. Ricordo inoltre la riduzione significativa dell'IRAP, soprattutto attraverso l'ampliamento della deducibilità del costo del lavoro, che non è possibile sia soggetto a tassazione. Colgo l'occasione per esprimere qui il rammarico per un emendamento con il quale, attraverso l'aumento dell'imposizione sulle transazioni finanziarie - esclusi naturalmente i titoli di Stato, le obbligazioni di Stati compresi nella white list, i piani di lungo risparmio o i buoni postali - si sarebbe potuto coprire un taglio significativo dell'IRAP (peccato sia stato bocciato). Ugualmente, ricordo il potenziamento del ruolo delle autonomie locali, come soggetti attori nel piano di sviluppo, soprattutto rispetto alla montagna di risorse dei fondi comunitari 2014-2020. Ricordo inoltre una revisione della disciplina delle stock option, che non è giusto non siano sottoposte a contribuzione INPS. Bisogna lavorare sulle imprese, perché, attraverso il rilancio economico e il lavoro, possiamo sostenere la domanda interna, non avendo per il momento la montagna di risorse necessarie ad aumentare anche i redditi. Chi guadagna zero euro può guadagnare uno stipendio: questa può essere la strada per sostenere anche la domanda interna, che è fondamentale, dato che non basta solo l' export.
2014-02-19	PD	PuppatoLaura	Signor Presidente, innanzitutto vorrei chiedere alla collega De Petris, prima firmataria di quest'emendamento, di poter aggiungere anche la mia firma. Desidero poi giustificare il mio voto, dato che non so ancora come si esprimerà il mio Gruppo, perché in realtà sui successivi emendamenti (riferiti ai commi da 11 a 14 dell'articolo 1) la Commissione ambiente - com'è noto - non ha potuto esprimersi, poiché ieri è stata sconvocata. Sono piuttosto sicura che, se avessimo potuto discuterne, com'è avvenuto in altri casi in modo indifferenziato all'interno dei vari Gruppi politici, avremmo trovato una forte opposizione a quanto stiamo votando. È noto a tutti cosa significa imprimere una svolta nell'energia del Paese, attraverso la messa a punto di nuove centrali termoelettriche a carbone, che sono viste come il fumo negli occhi e che l'Europa stessa, attraverso il suo Commissario, ha già precisato non essere una tipologia energetica che intende portare avanti, per le note vicende che riguardano l' emissions trading system. Inoltre, c'è il tema relativo ai costi per il nostro Paese che risulterebbero davvero enormi. Visto che il tempo a mia disposizione è pochissimo, voglio solo ricordare a tutti che stiamo parlando di emendamenti che, qualora non vengano cassati, comporteranno un costo nella bolletta elettrica, quando andremo a votare alcuni articoli con i quali intendiamo ridurre giustamente le incentivazioni, persino alle energie rinnovabili, pur di ridurre le bollette degli italiani. In un colpo solo, con 2.100 gigawatt, pari a 2.100.000 megawatt autorizzabili, daremmo la possibilità di una spesa di 63 milioni l'anno, per 20 anni, pari a 1 miliardo e 260 milioni di euro di incentivazioni a produrre energia, non da fonti rinnovabili, ma addirittura da carbone. Concludendo, desidero aggiungere due questioni. La prima è che questo valore economico corrisponde esattamente a fornire uno stipendio di 25.000 euro cadauno ai 3.000 lavoratori del Sulcis lasciati a casa. Tanto per capirci: se li paghiamo e non lavorano, si creerebbe un doppio vantaggio. La seconda questione è che è noto a tutti che la cattura del carbonio non funziona. Il dato più positivo che abbiamo è pari al 15 per cento. Non solo, ma lo stoccaggio di questo carbonio è tutto da definire e d è di là da venire. A tal proposito, nell'agosto del 2013 - ahinoi - è stato sottoscritto un protocollo dal Ministro dello sviluppo economico, che spero verrà cancellato dal successivo Ministro, perché è un assurdo in termini economici e ambientali. Stiamo facendo una cosa assurda, e me ne dissocio in maniera precisa.
2014-02-20	LN	ConsiglioNunziante	Signora Presidente, perché stiamo discutendo un decreto salva Roma di questo genere, in cui viene inserito un po' di tutto? Non è un caso che l'ultima approvazione del bilancio previsionale 2013, avvenuta il 7 dicembre 2013, abbia ricordato più un percorso di guerra che un democratico confronto politico: migliaia di emendamenti, centinaia di ordini del giorno, incontri fiume, alcuni sospesi per delicati ed importanti imprevisti, ricorsi al TAR. Non vi siete fatti mancare proprio nulla. Anzi, signora Presidente, leggendo lo stesso documento di bilancio e qualche giornale che gli ha dato pubblicità, si scopre che l'attuale deficit della città sfiora il miliardo e che il numero dei dipendenti in capo all'ente supera quello della FIAT (non un'azienda qualsiasi). Tra i vari scempi compiuti dalla malagestione romana primeggiano incontrastate le municipalizzate, addirittura 26, alle quali vanno sommate quelle di una galassia sconfinata di soggetti (oltre 50): quelle dell'ACEA (energia, acqua), dell'AMA (rifiuti), dell'ATAC (trasporti), eccetera. Nel totale, le tre municipalizzate raggiungono l'incredibile cifra di 31.338 dipendenti, pari all'85 per cento del personale di tutte le partecipate comunali, che è di circa 37.000 dipendenti, ovvero 10.000 dipendenti in più rispetto a quelli totali degli stabilimenti FIAT in Italia: praticamente una città, signora Presidente, alla quale - va ben ricordato - devono essere sommati circa 25.000 dipendenti dell'amministrazione comunale. Quanti bei micioni, signora Presidente! Sembra anche strano che non ci sia stata, durante l'amministrazione Alemanno - visto che è stata nominata prima - una sinistra all'opposizione che mettesse il candidato sindaco Marino nella condizione di conoscere ciò a cui sarebbe andato incontro e quale tipo di bilancio avesse il Comune di Roma. È quasi un anno che siamo stati eletti, signora Presidente, e sono nove mesi che ci occupiamo di provvedimenti che nulla hanno a che fare con le esigenze di questo Paese. Abbiamo approvato provvedimenti come il decreto svuota carceri di ieri pomeriggio, con una seduta fiume. Sicuramente, signora Presidente, abbiamo confermato una cosa, almeno questo è parso al nostro Gruppo: non c'è stata attenzione, nel cercare di riempire i buchi di Roma, di Napoli o Reggio Calabria (e chissà quale altro Comune del Sud ci sarà ancora), nel mettere questo Paese nelle condizioni di viaggiare almeno a braccetto con le altre potenze europee. La situazione è molto grave. Abbiamo avuto, anche in questo periodo, la sensazione che saremmo dovuti stare in quest'Aula dalle otto della mattina fino a mezzanotte per esaminare i provvedimenti che riguardavano l'economia e che avrebbero dovuto riguardare forse anche il turismo. Il turismo a Roma ha visto e vede, a livello internazionale e direi mondiale, una capacità di attrarre turisti, una fabbrica a cielo aperto che non ha la possibilità di essere delocalizzata e che è stata gestita malissimo. Il Comune di Roma ha la possibilità di avere milioni di visitatori e l'unica cosa che è stato capace di fare è stato di introdurre due euro di tassa per ogni visitatore negli alberghi. Complimenti! Si è parlato di aumento dell'addizionale IRPEF. Ebbene, io mi chiedo perché il mio comunello di 1.640 abitanti debba alzare le tasse per pagare i debiti di Roma. Me lo chiedo in modo forte: perché deve farlo? Il problema è molto semplice: il patto di stabilità strangola un po' tutti, ma vedo che per Roma ci sono attenzioni particolari. In Italia ci sono 8.000 Comuni, in cui figli e figliastri la fanno da padroni. Signori, credo che siamo all'apoteosi di un sistema di gestione comunale molto complesso, in cui starei molto attento a far sì che i topi vengano presi dai micioni e non tutto il contrario.
2014-02-24	M5S	FattoriElena	E altro che energia verde: rifiuti nei cementifici! Nel prossimo futuro, il semestre europeo servirà solo a chiedere l'ennesima deroga rispetto ai parametri di Maastricht, mentre la tanto decantata dignità verrà messa al giogo delle assegnazioni, per lo scandaloso e inutile Expo 2015...
2014-02-24	PD	CociancichRoberto	Signor Presidente, signor Presidente del Consiglio, lei oggi viene in Senato a chiedere la fiducia in un momento di grande difficoltà e trepidazione per il futuro, non solo dell'Italia ma anche di quel grande Continente, antico e sempre nuovo, che De Gasperi chiamò «Europa-Patria». A questo tema lei ha dedicato energia e ampio spazio nel suo intervento e questo è motivo di grande soddisfazione.
2014-02-26	PD	OrruPamelaGiacomaGiovanna	ORRU' (PD). Signor Presidente, signori colleghi, il 23 febbraio scorso a Roma è improvvisamente scomparsa Carla Accardi, artista tra le più originali dell'arte del secondo dopoguerra italiano. Era nata a Trapani nel 1924 e avrebbe compiuto 90 anni il 9 ottobre prossimo. Definita la «signora dell'astrattismo italiano», con la sua pittura ha contribuito dal 1947 all'affermazione della corrente pittorica in Italia. Dopo il diploma al liceo «L. Ximenes» di Trapani, si trasferisce a Palermo per gli studi all'Accademia di belle arti. Dal 1946 è a Roma dove frequenta l'Osteria Fratelli Menghi, noto punto di ritrovo per pittori, registi, sceneggiatori, scrittori e poeti tra gli anni Quaranta e gli anni Settanta. L'incontro decisivo è con un altro siciliano, fuggito dall'isola contemporaneamente a lei, il geniale ed influente Antonio Sanfilippo, che diventerà suo marito nel 1949. Nel 1947 con Attardi, Consagra, Dorazio ed altri pittori, fonda il Gruppo «Forma 1». Nasce così l'astrattismo italiano. Coraggiosa, determinata, intraprendente, ambiziosa, sguardo sempre avanti: scompare un personaggio chiave nelle dinamiche creative del dopoguerra italiano. Una carriera esemplare che inizia dall'etica politica. Divenne, infatti, un simbolo come una delle prime donne a trovare spazio in un ambiente fino ad allora alquanto maschilista. In quei primi anni del dopoguerra contribuì a portare a Roma una ventata di energia siciliana. Venivano dalla Sicilia, insomma, le prime e più potenti istanze creative italiane. Otto Biennali alle spalle, prolifica e vitale, appartiene a quella generazione di donne che, a partire dagli anni Quaranta, ha decretato la fine dell'emarginazione della creatività femminile. Tra le pioniere del femminismo in Italia, fa parte con Carla Lonzi del gruppo «Rivolta Femminile». Nel 1964, una sua personale alla Biennale di Venezia la impone all'attenzione internazionale. Negli anni Settanta la sua ricerca la porta alle «Tende», vere e proprie strutture abitabili e percorribili, e negli anni Ottanta la sperimentazione delle tele grezze da cui trapelano stesure cromatiche di varia intensità. Nel 1995 partecipa anche alla mostra The Italian Metamorphosis a New York. Nel 1996 è nominata membro dell'Accademia di Brera e nel 1997 fa parte della Commissione per la Biennale di Venezia nel ruolo di consigliere. Nel ritratto di Carla Accardi tracciato da Marco Vallora, viene messo in evidenza un suo credo: trovare la trasparenza, in tutto; uscire anche dalla gabbia della pittura, pur di lasciar galleggiare la libertà del pensiero e dei suoi meccanismi analitici annodati. Della sua opera Carla Accardi diceva: «L'interesse per me era la trasparenza, infatti si vedeva il telaio. Volevo rendere trasparente quello che era intorno a noi». Ricordare Carla Accardi oggi è rendere omaggio ad una donna, un'artista siciliana che ha portato la città di Trapani nella storia dell'arte moderna e che ha saputo esprimere coraggiosamente, liberamente, fieramente i suoi ideali e il suo talento, rivendicando con la sua arte e le sue battaglie politiche il genio femminile.
2014-03-04	PD	ZavoliSergio	Signor Presidente, onorevoli colleghi, se non fosse già affermata l'iniziativa di rimanere, più che legittimamente, abilitati ad ascoltare le poche cose che potrò aggiungere io a quelle così esemplari ed esaustive - come si usa dire - del presidente Grasso, avrei chiesto io stesso di ascoltare queste poche aggiunte, che vanno a collocarsi nei ricordi personali. Immaginavo che sarebbero state di quell'ampiezza, di quella profondità e anche con quel sentimento del rilancio di un atteggiamento morale, civile, politico, che avrebbe fatto di un poeta anche un testimone del proprio tempo. Sarei stato io per primo a chiedere il permesso al presidente Grasso di autorizzare l'emiciclo ad ascoltare, come si fa nei casi più normali che si possono dare, l'intervento di un vostro collega. Mario Luzi nacque nel 1914, a Firenze (sarò costretto a ripetermi), dove, seppure con lunghi intervalli, è di preferenza vissuto. È morto - come ci ha ricordato il presidente Grasso - il 28 febbraio 2005 e una serie di circostanze (certo non addebitabili a noi) ci hanno costretto a rinviare, con una punta anche di sofferenza, questo nostro incontro con lo spirito di Mario Luzi, che è rimasto a segnare tanta parte della questione cosiddetta italiana, per quello che riguarda il rapporto tra la cultura e la storia, tra l'animo e la politica, tanto da indurci a credere che oggi fosse veramente la giornata più adatta, non avendo un calendario particolarmente oneroso da osservare. Sono felice, quindi, che io possa tentare di aggiungere qualche piccolo dato. Dal tempo de «Il Frontespizio», di «Letteratura», di «Campo di Marte», riviste fiorentine di punta degli anni Trenta, Luzi aveva contribuito alla ricchezza della cultura italiana di oltre mezzo secolo. Fin dagli anni dell'università si era legato d'amicizia con il gruppo di coloro che sarebbero diventati i protagonisti di quell'intenso periodo creativo, di ripensamento e difesa rispetto alla prevalente retorica del regime di allora, che si dette e conserverà l'aggettivo «ermetico». Ha poi perseguito il suo processo di chiarificazione culminante nell'accoglienza, sempre più larga in Italia e all'estero, tributata alle sue inquiete, drammatiche interrogazioni, insieme, del reale e del profondo. Voce tra le più alte della poesia del Novecento, è stato un severo, autorevole interprete di ciò che storia e vita offrivano alla coscienza concitata di quell'epoca, colma di allarmanti presagi. Ho avuto l'occasione, per la familiarità che intercorse presto tra noi (immeritevolmente da parte mia), di frequentare Luzi e di capire come fosse un uomo straordinario, che potesse anche concepire l'idea, pur non incoraggiandola personalmente, perché era un uomo di grande discrezione, di far parte un giorno del mondo cosiddetto politico, in cui poter portare qualcuna delle sue idee. Ricordo anzi di avere appreso da lui una frase, messa a posto in termini un po' più giornalistici e quindi perdendo gran parte del suo alone: una volta lui ebbe a dirmi, parlando della politica (e la cosa mi sorprese grandemente e peraltro era curioso che proprio io fossi più disponibile ad un giudizio critico), che non c'è mai tanto bisogno di politica come quando è la politica ad autorizzarci a voltarle in qualche modo le spalle. Mi fece molta impressione, ma non mi stupì, perché in tutta la poetica di Luzi - se lasciamo un po' appartata in questa nostra breve disamina la sua storia di poeta - ha avuto una grande influenza la poesia civile. È la cosa di cui si parla meno; non se ne parla - ed è gravissimo - nelle scuole. Accennerò in parte a tale questione. Questa premessa pressoché bibliografica è priva di un dato (parrebbe una forma di pettegolezzo, ma è ad un livello tale per cui mi sento di potere ribadire lo sdegno che ha attraversato il nostro Paese): l'assenza del Nobel. È un caso non solo italiano, investito dalla stessa sorte toccata per esempio a Borges, alla cui esclusione furono applicate considerazioni giudicate, pur autorevolmente, pretestuose. Poiché, in definitiva, si tratta di un'altezza poetica civile e morale che qui, oggi, ci chiede di rispettarne una generale convalida, ho creduto di dovere dar conto di questo impegno, soffermandomi su ciò che Luzi stesso ha spiegato di sé, riferendosi a ciò che chissà quanti di voi, onorevoli colleghi, gli avreste chiesto per trarre una conoscenza più diretta e partecipe della sua personalità poetica, culturale, umana, ma anche politica, sociale e storica. È quel che ho fatto, in tempi diversi, per un bisogno di oggettività da quando egli stesso giudicò di poter parlare con me in nome di una semplice, dolce amicizia. Ed ecco il primo argomento della lunga interrogazione. Lo intrattenni, anzitutto, sul suo tema primario: il mondo come luogo anche dell'anima, i frammenti della nostra esistenza, la realtà e l'immaginazione con i loro ardui confronti, tutto richiamato, avvalorato, consacrato nel ciclo naturale e spirituale che muove dalla creazione, se é vero che Dio, come dice un suo verso, è «disseminato e sparso nella moltitudine del mondo». Eppure il mondo è disseminato anche di violenze, ingiustizie, negazioni. Dovrà essere il mistero a spiegarci la contraddizione? La storia prende per sé tutta la realtà e decide legittimamente di tutto, a volte anche di Dio? «La persistenza del male» - fu la risposta di Luzi - «è il primo scandalo dell'uomo di fede. Ma su questo tema hanno battuto la testa tutte le più alte cime del pensiero religioso e laico, assillate dalla propria eticità. Sebbene si possa sensatamente argomentare che la coscienza umana sia andata via via affinandosi - e per questo la consapevolezza del negativo è divenuta più suscettibile - tuttavia il male non solo perdura, ma, in un certo, senso prolifica e si moltiplica (...). Sono due realtà incomunicanti? O è la prova a cui viene sottoposto il libero, originario arbitrio umano, a essere ora vittorioso ora, troppo spesso, destinato alla sconfitta?». La domanda era lunga, complessa, anche un po' contorta, forse; la risposta fu esemplare per la secchezza e la semplicità. «Scienza e tecnologia: lo stesso loro progredire genera gli argomenti della loro contestazione. Sarà mai possibile dire: "Ecco, adesso c'è quel che serve, fermiamoci"?». La risposta fu: «Bisognerà sapere quale importanza può assumere la presenza umana nel quadro disordinato della coscienza moderna o se un brutale determinismo avrà la meglio e imporrà che tutto quanto è possibile per ciò stesso è da farsi, indipendentemente da una reale utilità umana». «Questo che noi viviamo, lei scrisse - gli ricordai - è un periodo di trionfale scientismo che fa prevalere il come sul quando e sul perché. Se è così, in che cosa si cresce e si arretra?». Mi rispose: «Quel periodo, che durava da molti decenni, per la verità, va declinando. Lo scientismo non è più così trionfale. Molti disinganni e troppi dubbi l'hanno incrinato. È cresciuta la consapevolezza che il non sapere si accresce in proporzione geometrica con il sapere e viceversa. In ogni caso la scienza non è possibile lasciarla al diavolo. Non è con la diffidenza e con il sospetto che si ricompone il dissidio insorto in tempi non aperti, non equamente ispirati; e non è con il tacito pregiudizio che si risana la dismisura prodottasi tra bisogno e attesa reale, da un lato, e una neutra disponibilità, dall'altro. Credo che questo dramma si sia perpetuato proprio per essersi lo spirito ritirato dal terreno del confronto, lasciando ampio adito alla sua negazione, fino al fanatismo. Proprio di misure e di parità siamo stati troppo poveri» e non solo nel nostro Paese». «Il terribilismo dei futurologi» - gli ricordai - mette a morte anche le poesia. Lei crede che possa esservi qualche buon ragionamento per confutare le loro profezie?». E Luzi: «Forse la tradizione del "genere" e l'arte retorica, che hanno accompagnato la poesia fino a noi, correranno pericoli di estinzione, ma in quanto istanza vitale, che ascende alla forma e cerca la sua reintegrazione nell'ordine universale, non avrà fine». «Perché ha perduto molta energia, nonostante ciò, la poesia civile? Forse si chiama in un altro modo oggi? Ha assunto un diverso linguaggio e sta magari dove non la vediamo?». Luzi: «Proprio così: la poesia sta dovunque c'è poesia ed è umiliante volerne fare un genere, una "specialità"». «Oggi è più effimero il rapporto tra poesia e realtà;» - insistetti - «non saremmo quelli che siamo se non ci fosse stato Leopardi, anche se la maggioranza di noi lo ignora. La realtà, a mio modo di vedere, non è un dato, ma un punto d'arrivo, sempre così provvisorio che va ricercato e definito giorno per giorno. A questa definizione ci chiama e ci spinge proprio la poesia, che è la più ricca, la più sicura "autrice" della realtà». «Come giudica la realtà venuta via via formandosi sotto i nostri occhi, non solo nel campo economico e politico, ma anche sociale, culturale e morale? Poiché il puro sdegno non basta, in quali sentimenti e in quali convinzioni bisognerà fidare, per non sentirsi laicamente e spiritualmente fuori, quindi sconfitti, da questa realtà? Per essere chiari, come si potrà riavere un mondo che ci corrisponda più di quello d'oggi?». «Comincio a pensare» - disse Luzi - «che il senso chiaro della realtà possiamo averlo solo avendo ben fermo un parametro interno, sia esso un retaggio, sia una volontaria costruzione morale: non avendolo, in genere, né dell'uno né dell'altra specie, si scivola e si finisce in quelle sabbie mobili in cui le distinzioni non sono nette, ma tutto è pressappoco uguale a tutto e dunque realtà e realtà si confondono. Cosi, pur non avendo palesemente trasgredito, men che meno rubato né assassinato, ci siamo tutti quanti più o meno consapevolmente adattati a vivere nell'illegalità, diffusissima illegalità: lassismi, corruzioni, ricatti, scandali e compromessi, favoriti e tollerati nella regolarità delle procedure, dall' escamotage alla frode; e tutto ciò, non di rado, con varie forme di impunità. Ho avuto le mie indignazioni» - mi disse Luzi - «ho anche alzato la voce perché la protesta arrivasse a chi, con i mezzi dovuti, poteva opporsi allo sconcio mercato nel quale vengono gettati i beni più gelosi della nostra storia comune, le sofferenze dei padri e quelle, fino a ieri inedite, dei figli. Lo strumento è ancora spuntato, e quindi inefficace; bisogna perciò fidare nella pazienza, nel lavoro a cuci e scuci dei muratori, degli educatori, dei sinceri catechisti, esclusi i retori e i tribuni. Occorre ritrovare l'origine etica di una malattia divenuta sociale, in cui prevalgono solo i criteri dell'utilitarismo, del pragmatismo, del facilismo; e occorre altresì ritrovare daccapo i fondamenti, ora che sempre più spesso crollano edifici di cartapesta». Emblematica la scuola, mentre si fa difficile il ruolo di chi, in questo Paese, conserva, anche nella scuola, umiltà e coraggio. Eppure, non a caso, e non solo per cavarne un moto di spirito, Ennio Flaiano ebbe a dire: «Tutto quello che non so l'ho imparato a scuola». Sembra di riascoltarlo, mentre dal suo scranno di senatore a vita ci parlava una decina d'anni fa. Con queste parole, che sembrano pronunciate oggi, si spense una voce tra le più ragionevoli e abrasive del tempo che ancora stiamo vivendo: non derive liricheggianti, sospese fra terra e cielo, ma la storia come luogo anche dell'animo; e qui sono certo che aggiungerebbe subito: «perché la storia non debba essere ciò che tutto divora chiudendo ogni discorso, perché altrimenti saremmo di fronte a un'altra divinità, la quale susciterebbe più orrore di quanto, nella sua povera e tragica incongruenza, merita l'esistenza umana...». Mario Luzi ha partecipato a questa grande disputa, immane anche poeticamente e politicamente, tra l'indugio nelle oscurità di un simbolismo ermetico che esaltasse il valore puro della parola, quello evocativo - come ricordato con straordinaria puntualità dal presidente Grasso - di Ungaretti, Quasimodo, Gatto, Bigongiari e, in campo critico, Carlo Bo. Poi i drammatici trapianti, qua e là persino epici, della poesia civile dei giorni nostri, cioè della nostra storia, pur senza rinnegare, mentalmente e interiormente, l'alone orfico - cioè senza tempo - dell'immaginazione. Questo ci ha aiutato a capire che l'uomo e il poeta avevano conosciuto una continua agonia - nel senso etimologico di lotta - quella che Geno Pampaloni, in Palazzo Vecchio, il giorno in cui conferimmo a Luzi il prestigioso «Premio Campana», chiamò «una guerra dolorosa e trionfale, che ha in sé la sofferenza e la speranza, la solitudine e la comunione, la disperazione e il bisogno di non morire del tutto tra le ombre della vita e della storia». Qui, infine, è Luzi a riprendersi la parola: «Perché tutto non finisca per appartenere alle verità occultate, come accade con l'uomo, nelle pieghe, spesso infide e indivise, delle cedevolezze nostre e della nostra storia». Grazie del vostro ascolto.
2014-03-12	PD	GattiMariaGrazia	(ore 17,43) ( Segue GATTI). Ecco, signor Presidente, questa affermazione è così vera che noi siamo qui ad analizzare un provvedimento che ha per oggetto il tema specifico del riequilibrio di genere. Il riequilibrio di genere non solo diventa prioritario ai fini della promozione delle pari opportunità nell'accesso alle cariche elettive per entrambi i sessi ma, come ha scritto la relatrice nella relazione allegata al testo che noi oggi stiamo discutendo, è essenziale «per una riqualificazione degli istituti democratici, che richiede una piena assunzione di responsabilità delle donne e degli uomini» di questo Paese. In questo momento, al Parlamento europeo, mentre noi qui stiamo discutendo, appunto, una modifica alla legge che presiede alle elezioni per quell'organo, abbiamo una presenza femminile media del 36 per cento. L'Italia è al venticinquesimo posto su 28 Paesi, con una presenza femminile del 23 per cento, cioè 13 punti sotto la media. Il riequilibrio di genere diventa allora essenziale, e non è un problema di quote rosa: è un problema di democrazia e di realizzazione della democrazia paritaria, di una rappresentanza di genere di grande valore. In questa sede vorrei fare solo poche riflessioni. In primo luogo, una modifica legislativa di questo tipo si inserisce in un percorso lungo, che le donne della mia generazione hanno vissuto tutto. Siamo partiti con la legge elettorale della Regione Campania del 2009, che prevedeva la doppia preferenza. Contro quella legge sono stati presentati molti ricorsi alla Corte costituzionale; fortunatamente, la sentenza n. 4 del 2010 ha definito la preferenza di genere una misura di carattere promozionale, rilevando il fatto che non si trattava di nessun tipo di costrizione. Tale sentenza ha quindi ritenuto che la preferenza di genere fosse assolutamente riconducibile nell'ambito dell'attuazione dell'articolo 51 della nostra Costituzione, che vorrei citare: «Tutti i cittadini dell'uno o dell'altro sesso possono accedere agli uffici pubblici e alle cariche elettive in condizioni di eguaglianza, secondo i requisiti stabiliti dalla legge. A tale fine la Repubblica promuove con appositi provvedimenti le pari opportunità tra donne e uomini». Questo è stato il primo passaggio. Poi c'è stato un provvedimento approvato nel 2011, che anch'io ho votato alla Camera dei deputati: mi riferisco alla legge n. 120 del 2011 sulla partecipazione ai consigli di amministrazione nelle società pubbliche e private. Questo ha segnalato una modifica di costume: non era un provvedimento in materia elettorale, ma rappresentava comunque un segnale importante per una modifica di costume, dal momento che riguardava appunto la partecipazione delle donne ai consigli di amministrazione delle società. Tale provvedimento ha avuto grande successo. Vorrei soltanto richiamare - in questi giorni l'ho vista con una certa ironia - la pubblicità che viene trasmessa tutti in giorni sulle nostre televisioni in relazione al valore della legge n. 120 e del riequilibrio di genere in economia. Nel 2012 il Parlamento ha approvato la legge n. 215 per le elezioni comunali e ha stabilito il principio della doppia preferenza per i Comuni sopra i 5.000 abitanti: se si esprimono due preferenze, queste devono essere per candidati di sesso diverso. Ha fissato inoltre il principio che nelle liste nessun genere può essere rappresentato in misura superiore ai due terzi e ha promosso la parità fra uomini e donne nell'accesso alle cariche elettive attraverso la predisposizione di misure che permettono di incentivare l'accesso del genere sottorappresentato alle cariche elettive. Dopo l'approvazione di questa legge, molte Regioni hanno legiferato a loro volta, ed abbiamo avuto quindi delle modifiche di sostanza all'interno delle assemblee elettive. Le abbiamo avute nelle assemblee regionali: penso a quello che è successo nella Regione Campania, ma anche in altre Regioni. Le abbiamo avute nei Comuni, in occasione delle elezioni che si sono svolte subito dopo (la legge è del 23 novembre 2012, mentre le elezioni si sono svolte nel giugno successivo). Questo ha modificato sostanzialmente la vita delle istituzioni e la partecipazione a quelle assemblee elettive, perché la democrazia paritaria è anche questo: riuscire ad esprimere rappresentanza di tutti i punti di vista. Un punto di vista di genere non è banale, non è una categoria: è appunto un genere, è metà del genere umano. Noi siamo all'interno di un processo, di un flusso, e io penso che non si possa bloccare l'acqua con le mani; questo è un vecchio detto contadino delle mie parti. Questo processo difficilmente si bloccherà, perché noi abbiamo una popolazione femminile che studia di più, una popolazione femminile che è molto ricca, che ottiene più risultati dal punto di vista della creatività, che ottiene più risultati dal punto di vista professionale e che deve continuamente combattere per affermarsi. Però comincia a farsi largo in modo esplicito la consapevolezza che una ricchezza femminile, la possibilità di utilizzare il patrimonio di competenze, di capacità e di fantasia e la differenza di un punto di vista femminile diventano un elemento essenziale per lo sviluppo del Paese, per rendere cogente la democrazia paritaria e soprattutto per ammodernare uno Stato come quello italiano, che ne ha sostanzialmente bisogno. Fatemi poi fare una riflessione di altro tipo. Noi veniamo da una settimana di grande dibattito e di grande discussione alla Camera sulla riforma elettorale. Le donne di questo Paese sentono quanto la senatrice Lo Moro sottolineava così bene: una sorta di grande pesantezza e senso di sconfitta per il fatto che gli emendamenti riguardanti le modifiche che garantissero una rappresentanza di genere paritaria all'interno delle Assemblee elettive, e non solo all'interno delle liste elettorali, sono stati bocciati alla Camera. Signor Presidente, la legge arriverà al Senato, e noi dovremo corrispondere a un'aspettativa grande che hanno le donne di questo Paese, che non possono essere umiliate. Una legge elettorale, infatti, non è una legge che dura un periodo breve, ma segna un tempo lungo. Allora, noi abbiamo bisogno veramente di ammodernare questo Paese e di dare legittimità alle Assemblee elettive. E uno degli elementi per dare pregnanza, legittimità e possibilità di intervenire in modo concreto e consapevole su quanto avviene nel Paese è legato alla presenza delle donne in queste Assemblee elettive e, quindi, a una democrazia paritaria praticata. L'elemento che vorrei sottolineare è questo. Noi viviamo una situazione di grande difficoltà e di crisi. Tutti quanti diciamo che questo è un Paese ingessato, con una burocrazia molto forte che impedisce lo sviluppo e impedisce di ricominciare. E noi vogliamo rinunciare all'energia delle donne in tutto questo? Se vanno in porto le riforme istituzionali noi ci ritroveremo con un'unica Assemblea elettiva a livello nazionale, la Camera dei deputati, mentre il Senato, molto probabilmente, assumerà un'altra veste. E noi non pensiamo che in quella Assemblea ci sia la necessità di avere una norma sulla parità di genere? Questo dovrebbe essere, invece, un punto fondamentale, e per questo io ritengo che questa norma per le elezioni europee sia una norma di grande significato e che sia simbolica. Rispetto ai problemi presentati, da una parte ricordo la considerazione con la quale ho aperto il mio intervento. Questa stessa legge è stata modificata sessanta giorni prima delle altre elezioni europee, nel 2004. Quindi, non c'è questa grande difficoltà a intervenire durante i centottanta giorni. Penso che ci siano tutte le possibilità, anche di tipo emendativo, per risistemare la situazione e che noi dovremmo percorrerle tutte per riuscire a trovare un accordo su questo punto. Sarà infatti importante dare un segnale diverso: mostrare che da questa Camera, dalla Camera alta del Parlamento italiano, arriva, dopo quanto è successo alla Camera dei deputati nei giorni scorsi per quanto riguarda la legge elettorale nazionale, un segnale nuovo, di forza. Questo è l'altro punto che vorrei sottolineare, prima di fare un'ultima notazione e concludere. Noi siamo in una situazione estremamente difficile. Andremo presto - fra due mesi - a votare per le elezioni europee, e vi sono forme anche aspre di antieuropeismo che attraversano l'Europa, ma anche il nostro Paese. E secondo me non è indifferente il fatto di avere una rappresentanza concreta del nostro Paese all'interno del Parlamento europeo. Io penso questo perché nel Parlamento europeo noi abbiamo i Paesi del Nord che hanno una rappresentanza femminile molto alta (più alta di quella degli uomini). Abbiamo poi, invece, i Paesi del Sud Europa, fra cui l'Italia, che hanno difficoltà e che stentano, che sono quelli in cui la crisi morde di più e che hanno più difficoltà a rilanciare lo sviluppo e la crescita. Ebbene, questi Paesi hanno bisogno di essere rappresentati e ha bisogno di essere rappresentato anche il punto di vista delle donne di questo Paese sulla crisi, fondamentale; perché le donne sono quelle che avvertono di più in termini di relazioni familiari, in termini di difficoltà. Penso a tutte le questioni relative alle ridicole percentuali di occupazione delle donne nel nostro Paese, a fronte di una qualificazione molto alta, a fronte del fatto che abbiamo un numero di laureate donne così alto. Quindi abbiamo molta competenza e disperdiamo molta di questa competenza. Forse questo tipo di sofferenza ha bisogno di essere rappresentato nel Parlamento europeo, e questo potrebbe aiutarci anche a superare tutte le forme pesanti di antieuropeismo che si stanno affermando. Fatemi fare un'ultima considerazione. Il 2013 è stato un anno importante per le donne di questo Paese; è stato un anno che ha segnato molto la vita anche delle Camere, della Camera dei deputati e del Senato della Repubblica, per tutti gli interventi che sono stati fatti contro la violenza di genere. Siamo stati uno dei primi Paesi a ratificare la Convenzione di Istanbul; abbiamo legiferato sul femminicidio. Insomma, è stato un anno importante per le donne, e il 2013 verrà ricordato dalle donne del nostro Paese in questo modo. Allora penso che dobbiamo fare in modo - questo è un auspicio ma è anche un impegno - che il 2014 sia l'anno importante per le donne italiane perché riusciremo a portare a casa questa riforma della legge per le elezioni europee con la possibilità di esprimere preferenze di genere e anche - questo è un altro auspicio e un impegno - una legge elettorale per il Parlamento nazionale che mantenga le norme antidiscriminatorie e la preferenza di genere.
2014-03-13	PD	AmatiSilvana	Credo che questa battaglia in vasta parte sia andata persa, perché sarebbe sbagliato riconoscere solo gli elementi di positività, quando tanta energia è stata spesa. Devo dire che nella mia lunga storia istituzionale che attraversa un lungo periodo all'interno dei Consigli regionali, come eletta con la preferenza unica nel Consiglio regionale delle Marche, dove sono stata prima ed unica donna a presiedere il Consiglio regionale, con la quale funzione poi ho coordinato i Consigli regionali d'Italia e poi le commissioni per la riforma degli statuti e delle leggi elettorali delle Regioni italiane, ho sempre cercato di poter ragionare perché anche negli statuti regionali ci fosse uno spazio per le donne nei Consigli regionali, dove la preferenza unica era falcidia alla presenza. Non è un caso che nei Consigli regionali con la preferenza unica pochissime sono le donne; quasi nulla la presenza in alcune Regioni d'Italia, ma anche in Regioni come il Lazio mi sembra che poche siano le donne. Quindi, non bisogna solo guardare al Sud. Quando si va alla preferenza unica, quando si va, non solo alla scelta del candidato, ma anche a dover sostenere il costo della campagna elettorale (e quindi con la necessità di riferirsi alle lobby, ai gruppi di sostegno e alla possibilità di un riscontro diretto), non è poi così facile per le donne esserci. Per questo abbiamo dedicato tanti anni della nostra vita a cercare le forme e i modi, assieme alle donne e alle costituzionaliste che si occupavano di questi ambiti di intervento, a livello di Carta costituzionale, al fine di proporre modelli elettorali diversi e arrivare a un risultato migliore per il nostro Paese: un risultato che, nonostante l'approvazione della modifica costituzionale più volte ricordata a tutt'oggi non abbiamo portato a casa e che comunque solo alcune componenti politiche hanno in qualche modo realizzato, avvicinandosi ad un obiettivo ancora lontano. Qualcuno qui ricordava la necessità di un sostegno alla nostra democrazia. In realtà, penso che la nostra democrazia negli ultimi anni non sia andata avanti, ma semmai sia arretrata, per quello che attiene alla parità di genere, alle garanzie sociali e anche al rispetto dei diritti e forse anche allo stesso valore fondante degli elementi della democrazia. Penso al rispetto delle istituzioni e della Carta costituzionale, così come votata e confermata dal referendum costituzionale del 2006. Lo ribadisco in quest'Aula, perché non saranno molte le occasioni in cui così chiaramente potremo esprimere il ricordo di un referendum non così lontano, ma di sette-otto anni fa, dove il 63 per cento degli italiani decisero che la Carta costituzionale andava mantenuta, che la devolution non andava applicata, che il presidenzialismo non era per il nostro Paese e che il bicameralismo perfetto era invece garanzia di democrazia: bicameralismo perfetto che oggi si vuole superare. In conclusione, del voto sulla riforma elettorale alla Camera (anche qui si è determinato un certo vulnus per la rappresentanza di genere) mi ha colpito l'intervento che ha fatto il nostro Capogruppo alla Camera (parlo del Partito Democratico), il collega Speranza, perché vi ho trovato una certa discrasia. Infatti, il collega Speranza, in discussione generale, ha affermato che dobbiamo porre in essere una riflessione costituzionale profonda che preveda il superamento del Senato e quindi una semplificazione importante, semplificazione di cui ovviamente discuteremo, non certo a partire dagli stipendi dei senatori, perché credo che questo sia riduttivo e offensivo per la nostra Camera e per la nostra democrazia.
2014-03-18	PD	RussoFrancesco	Il Novecento ci ha regalato molti di questi momenti. Il secolo scorso è stato teatro di personalità, di movimenti sociali, di partiti politici capaci di avviare iniziative legislative in grado di modificare profondamente le condizioni di vita delle donne e degli uomini, di rispondere alle loro aspirazioni più profonde e nobili, di favorire una sempre più alta qualità del vivere in comunità, di promuovere la possibilità di ciascuno, di mettere al servizio del bene comune le capacità e le competenze dei più meritevoli, anche se nati in condizioni economiche, culturali o sociali svantaggiate. Così è stato - lo sapete bene, cari colleghi - per la scolarizzazione di massa, per il suffragio universale, per la nazionalizzazione dell'energia o per la riforma agricola. Così è stato certamente per le straordinarie conquiste che il movimento delle donne ha saputo meritarsi, soprattutto nella seconda metà del secolo scorso.
2014-03-19	M5S	CioffiAndrea	L'energia è una parte integrante della fase storica che stiamo vivendo. Su scala millenaria, l'utilizzo delle fonti fossili rappresenta un unicum non replicabile. Le fonti fossili hanno garantito un indiscriminato aumento della popolazione e la sconnessione del lavoro manuale dalla produzione, con l'utilizzo di coloro che Ivan Illich nel 1974 chiamò «gli schiavi energetici». Tutto questo che prezzo ha avuto? Semplicemente l'innalzamento dei livelli dei gas climalteranti, di cui la C0₂ è il più noto, nell'atmosfera. Quanto peso può avere questa molecola nella visione del mondo e nello sviluppo della società? L' Intergovernmental Panel on Climate Change ci ricorda che l'anidride carbonica ha raggiunto il valore più alto degli ultimi venti milioni di anni ed è destinata a crescere dal 30 al 340 per cento nel 2100 rispetto al 2000, e che la temperatura media potrebbe crescere di un valore che varia dai 4 ai 6 gradi. In termini di produzione pro capite di C0₂, la disparità è fortissima: gli Stati Uniti ne emettono 17 tonnellate per abitante, l'Unione europea 6,75, l'intera Africa 0,93 e l'Afghanistan 0,03, cioè 500 volte meno degli Stati Uniti. Vede, signor Renzi, affrontare i problemi dell'energia è un atto d'amore che noi dobbiamo fare con noi stessi e con i nostri figli, perciò non riusciamo a comprendere come si possa ancora pensare di avallare un meccanismo perverso come quello del capacity payment. Nel 2003 con il decreto Marzano (il famoso sblocca centrali) avete fatto costruire più di 25 gigawatt di centrali a ciclo combinato, ma non avete chiuso le vecchie centrali inefficienti. Oggi abbiamo 125 gigawatt di potenza installata e 54 gigawatt di richiesta sulla rete. Le rinnovabili sono molto aumentate e le centrali a fonte fossile soffrono. Cosa fate con il capacity payment ? Niente altro che favorire i grandi produttori di energia da fonte fossile, con un valore stimato, al 2017, di 2 miliardi di euro all'anno. Perché invece non affrontare il problema mediante il pieno utilizzo ed il potenziamento dei sistemi di stoccaggio e di accumulo di energia elettrica? Forse perché così non si favorirebbero gli appetiti dei grandi produttori da fossile? È una scelta logica? Quanto pesano sulle sue riflessioni i 100 milioni di euro che arriverebbero nelle tasche di Sorgenia (sa, quella del signor De Benedetti)? Ci pensi, Presidente, ci pensi. E cosa mi dice del CCS, ovvero del sistema di cattura e stoccaggio della C0₂? È bene che lei sappia che la direttiva sul CCS, ovvero la 2009/31/UE, fu totalmente gestita dal Regno Unito. Infatti la Commissione incaricò come responsabile della stesura l'avvocato Stocker (inglese), il relatore al Parlamento europeo fu il signor Davies (inglese), e stranamente l'assistente parlamentare di Davies fu piazzato, poco prima che la direttiva arrivasse all'area ambiente, guarda caso, proprio all'area ambiente del Consiglio europeo. PRESIDENTE. Senatore Cioffi, la prego di concludere. CIOFFI (M5S). Lo farò velocemente. Non sarà che il Regno Unito aveva ed ha l'interesse a utilizzare i pozzi petroliferi del Mare del Nord per lo stoccaggio della C0₂? E se ci ricordassimo che la borsa sui titoli di C0₂ era quella di Londra e che il meccanismo del cap and trade ha favorito solo i trader del mercato delle emissioni? Ricordiamo anche che questo meccanismo non ha garantito l'efficacia che voleva ottenere, perché la crisi economica ha prodotto titoli di credito di emissioni falsi (i trader venivano chiamati venditori di hot air ) in quanto non collegati ad una maggiore efficienza nel sistema di produzione, ma solo ad una riduzione della quantità di emissioni per una minore produzione. Vede signor Renzi, io le auguro che ci sia qualcuno che queste cose gliele spieghi, affinché lei non faccia come quei trader e non diventi anche lei un venditore di hot air.
2014-03-19	M5S	CioffiAndrea	È uscito parzialmente fuori tema, considerando che ha praticamente trascurato nelle sue comunicazioni di parlare di clima ed energia e di connessioni tra clima, energia e sistema industriale.
2014-03-19	M5S	GirottoGianniPietro	La necessità di individuare nuovi obiettivi per le politiche dell'Unione europea in materia di energia e clima al 2030 conferma l'importanza di dover affrontare con determinazione le cause che contribuiscono ad aggravare il problema del cambiamento climatico: «la più grande arma di distruzione di massa al mondo», secondo il segretario di Stato americano Kerry che ha lanciato un monito in vista dei negoziati che si terranno a Parigi nel 2015 per aggiornare l'Accordo di Kyoto.
2014-03-19	M5S	GirottoGianniPietro	Questa proposta, seppur con qualche sfumatura, è stata accolta dal Governo italiano nell'ambito del Consiglio europeo dell'energia e quello dell'ambiente, nonostante il Parlamento europeo l'abbia ritenuta «miope e poco ambiziosa (...), in particolare per quanto riguarda la mancanza di obiettivi nazionali per le energie rinnovabili, e di qualsiasi nuova azione significativa per l'efficienza energetica».
2014-03-19	M5S	GirottoGianniPietro	Tali catastrofiche conseguenze sono determinate appunto dalle attività umane e dal conseguente cambiamento climatico in atto. Lo scenario al 2050 dell'Organizzazione per la cooperazione e lo sviluppo economico (OECD), titolato: « The Consequences of Inaction » del 2012, precisa che il clima globale è incamminato verso uno spaventoso aumento della temperatura di sei gradi. Questo scenario determinerà danni irreparabili agli equilibri ecosistemici e al genere umano, traducibili in un danno economico quantificabile nel 14 per cento - lo sottolineo - del PIL globale. E l'Italia che fa? Tra un Governo e l'altro trova la quadra: supera lo storico conflitto tra il Dicastero dello sviluppo economico e quello dell'ambiente, rottamando la posizione del secondo, quella più ambiziosa e sostenuta da ultimo dall'ex ministro Orlando, favorendo la prima, fortemente invocata dai soliti poteri forti, i grandi produttori ed energivori: quelli che potranno godere dell'esenzione degli oneri di sistema, dello sconto sul prezzo della bolletta, che saranno aiutati finanziariamente a produrre energia con il capacity payment, che probabilmente usufruiranno dell'incentivo per produrre nel Sulcis e continuare ad inquinare in Italia con il carbone. Si tratta insomma di favorire sempre i soliti noti, quelli che non stringono mai la cinta e che continuano a gestire e guidare il Paese. È di questi giorni la notizia che le utilities italiane hanno generato utili maggiori rispetto ai loro concorrenti europei ricevendo il premio Top Utility Award. Ci chiediamo: com'è possibile questo? Come mai, nell'Italia colpita dalla crisi e con gli incentivi alle rinnovabili che costano troppo e nonostante la overcapacity di centrali, le aziende energetiche che utilizzano fonti fossili fanno profitti maggiori dei loro concorrenti europei mentre crolla il mercato nel settore delle rinnovabili e le aziende stanno licenziando? Non sarà forse sintomo di un mercato governato da regole che favoriscono alcune aziende a scapito di altre, ma soprattutto a spese del cittadino e delle piccole e medie imprese? Presidente Renzi, notiamo che queste aziende sono le stesse che sostengono la posizione del Governo sul clima, Governo che, dopo la rottamazione nei primi giorni di lavoro, ha pensato bene di nominare come consigliere economico a titolo gratuito un giovane settantenne, Piero Gnudi, già presidente dell'ENEL nonché ministro del Governo Monti, e come suo portavoce Gerardo Orsini, che ha da poco lasciato il posto di Capo ufficio stampa dell'ENEL; un Governo con un Ministro il quale afferma che sarebbe stato meglio contenere l'obiettivo di riduzione delle emissioni del 40 per cento perché l'Europa deve competere con India, Cina e Stati Uniti. Presidente Renzi, l'unica azione credibile, dopo anni di velleitarie politiche settoriali, consiste in interventi coordinati e razionali, strutturali e strutturati, sia in campo europeo che nazionale. C'è bisogno di una politica energetica di ampio respiro, dinamica, che sia al tempo stesso incentivante e dissuasiva, capace di dare risposte concrete alle sfide energetico-ambientali. Sul clima il Governo deve dare risposte. Serve un cambiamento reale, presidente Renzi, siamo stanchi dei soliti annunci. Lei, che si definisce un ottimo rottamatore, deve troncare realmente con il passato. Solo così vi potrà essere quel rinascimento industriale, ma non solo, di cui ha parlato lei stesso. Si deve far accompagnare da idee innovative che si basino sempre sul presupposto di tutelare i beni comuni e soprattutto di tutelare i cittadini. Competitività - come ha giustamente detto lei - significa investire sulle innovazioni. Lo faccia, signor Presidente del Consiglio. La proposta del Governo, seppur contenga i buoni propositi del rinascimento industriale, è insoddisfacente ad affrontare il fenomeno del cambiamento climatico, che richiede invece un impegno al 2030 per il perseguimento di almeno tre obbiettivi vincolanti per i singoli Stati e con target molto più ambiziosi di quelli proposti, perché - riprendendo una sua frase - è importante capire oggi più che mai che i singoli Paesi e l'Europa sono sulla stessa barca. Solo obiettivi ambiziosi potrebbero evitare alle future generazioni gli effetti devastanti che il cambiamento climatico potrebbe creare, generando viceversa effetti positivi su numerosi altri aspetti, quali l'autonomia energetica, definita anche democrazia energetica, e l'occupazione, che è quella che manca agli italiani. Il perseguimento degli obiettivi vincolanti del 2020 ha già dimostrato - ripeto, ha già dimostrato - l'efficacia che le scelte che noi del Movimento 5 Stelle le indichiamo possono produrre nel sostenere l'occupazione... PRESIDENTE. Senatore Girotto, la prego di concludere. GIROTTO (M5S). ...nuove filiere industriali e nuovi posti di lavoro, lo ripeto, nuove filiere industriali e nuovi posti di lavoro, nei campi delle energie rinnovabili e dell'efficienza energetica. Lei ha detto che il suo Governo non ha paura di confrontarsi con i numeri. Si confronti allora con le oltre quattro milioni di persone occupate in numerose ecoindustrie (lavoro verde, green job ). È questo il futuro. È questo il luogo che vorremmo costruisse.
2014-03-19	PD	ChitiVannino	Ho anche apprezzato il fatto che il Presidente del Consiglio non abbia soltanto parlato dei dossier, che sono importanti e che si pongono all'attenzione del Consiglio europeo dei prossimi giorni: la competitività in Europa, la strategia delle politiche industriali, il clima, l'energia. Faccio presente che l'Europa non improvvisa: i dossier all'ordine del giorno del Consiglio europeo non sono stati preparati negli ultimi cinque minuti. A questo proposito voglio sottolineare anche la continuità nell'azione dei Governi, e anche di quello del nostro Paese. E, oltre a questa continuità, dobbiamo considerare al tempo stesso che, se si determina una svolta, come parzialmente si sta determinando - secondo me, parzialmente: questo è il punto, e per questo ho apprezzato la seconda parte dell'intervento del Presidente del Consiglio relativa al progetto Europa - e cioè si pone di nuovo al centro il tema dello sviluppo e dell'occupazione, questo non solo rappresenterebbe un fatto positivo che risponde ai bisogni dei Paesi e dei cittadini europei, ma rappresenterebbe anche l'esito per il quale hanno lavorato i Governi italiani degli ultimi anni. Interviene, quindi, anche un elemento di soddisfazione per quello che abbiamo fatto, che dobbiamo tenere presente, valorizzare e rivendicare. Ha fatto bene poi il Presidente del Consiglio a porre il problema su cui dobbiamo confrontarci e su cui è sperabile che, nel nostro Paese, si formi una maggioranza ben più ampia di quella che sostiene il Governo, e anche ben più ampia delle forze politiche: la necessità, cioè, di ricostruire una fiducia e una speranza tra i cittadini. Progetto Europa, progetto dell'Unione europea: noi vogliamo, sì, una Unione europea che sia più forte e diversa al tempo stesso; più forte, perché così è vicina ai cittadini e, quindi, è più democratica; più forte, perché coglie le priorità. Questo è un aspetto su cui dobbiamo insistere, non per non compiere le nostre scelte, ma perché è giusto insistere sul fatto che, se non si tiene insieme risanamento dei bilanci, sviluppo e occupazione, non soltanto c'è scollamento (e non una riforma) tra le istituzioni dell'Unione europea e cittadini, ma si determina anche il mancato raggiungimento del risanamento dei bilanci, come è evidente nel nostro Paese. È chiaro che dobbiamo fare le riforme che qui sono state enunciate e che devono essere realizzate, da quelle del sistema politico ed istituzionale a quelle della pubblica amministrazione, dal mercato del lavoro alla spending review. Vorrei dare un consiglio non richiesto al Presidente del Consiglio: sulla spending review i commissari riferiscano a lei ed al Governo e questo poi decida e si comunichino le decisioni, perché altrimenti si apriranno 150.000 focolai e non si procederà perché, per fare le riforme, ci vuole il consenso.
2014-03-19	PD	SantiniGiorgio	Il Consiglio europeo del 20 e del 21 marzo concluderà la prima fase del semestre valutando i progressi realizzati nell'attuazione delle raccomandazioni specifiche per ogni Paese del 2013 e fornendo agli Stati membri orientamenti sui loro programmi di stabilità e di convergenza. In questo contesto sarebbe necessario che le conclusioni del Consiglio europeo ribadissero che un surplus commerciale troppo alto, rilevato in alcuni Stati membri, deve essere controbilanciato mediante misure di stimolo forte alla domanda interna a livello europeo. Per l'Italia l'uscita dalla procedura di disavanzo è uno dei risultati più visibili del 2013, così come il calo dello spread sotto i 200 punti testimonia come gli sforzi del Paese siano stati importanti e riconosciuti. Ora che i conti pubblici presentano migliori margini è importante porre il problema della crescita e dell'occupazione con forza, anche in vista delle prossime elezioni europee e del pericolo che si affermino formazioni antieuropee, avverse all'Europa unita. La competitività italiana è oggi limitata da molti fattori. Il programma di Governo ha posto al centro dell'attenzione la riduzione del cuneo fiscale, che è un punto molto importante per determinare l'uscita dalla recessione e il superamento del rischio di crescita zero. A questo, tra gli altri punti che condividiamo, vorrei aggiungere un radicale miglioramento nell'utilizzo dei fondi strutturali europei per i prossimi sette anni, che credo sia un fattore altrettanto decisivo per determinare la crescita. In questo contesto una base industriale europea forte e competitiva costituisce il motore della crescita economica e dell'occupazione. È importante, quindi, che si determinino subito nel Consiglio europeo forti misure di stimolo della ripresa economica, attraverso investimenti in settori ad alto potenziale quali le infrastrutture, la green economy, e in settori industriali strategici, quali la ricerca e l'innovazione e, in particolare per il nostro Paese, nel settore manifatturiero e delle piccole e medie imprese. Il legame del Consiglio europeo con il semestre di Presidenza italiana è molto stretto. Credo che in questo Consiglio sia importante porre la prospettiva strategica di sostenere in tutte le sedi europee, in questo 2014, le politiche che stimolano la competitività, sostengono la creazione di posti di lavoro e combattono - come lei giustamente ricordava - la disoccupazione, a partire da quella giovanile. In questo senso sono importanti, oltre agli investimenti che abbiamo già detto, specifiche linee di credito presso la Banca europea per gli investimenti, al fine di promuovere la competitività delle imprese europee anche attraverso tali strumenti. Poi, come giustamente dice l'ordine del giorno del Consiglio europeo, sono importanti la prosecuzione dei contatti con i principali partner internazionali, l'adozione del pacchetto clima‑energia, le politiche energetiche dell'Unione europea, perseguendo in primo luogo il completamento del mercato interno dell'energia. Vorrei soffermarmi su tre punti che considero fondamentali per il semestre italiano. Il primo è una discussione rinnovata e congiunta delle istituzioni europee e degli Stati membri per una nuova fase della costruzione europea, volta a realizzare un'unione politica in senso federale (il sogno di Spinelli, come lei molte volte ha detto). Il secondo punto è l'accelerazione della tabella di marcia per un'autentica unione economica e monetaria, con riferimento a meccanismi per la mutualizzazione del debito sovrano dei Paesi dell'area euro, e l'emissione in comune di titoli per finanziare grandi progetti in grado di rilanciare stabilmente l'economia europea. Il terzo è sostenere l'estensione della golden rule, in modo da permettere lo scomputo di alcune voci di spesa per investimenti che possano esercitare un impatto a breve positivo sulla crescita territoriale e ridurre la disoccupazione. In tal senso questo potrà permettere anche il superamento del patto di stabilità interno per le spese in conto capitale degli enti locali, che credo debba diventare un'altra priorità nel programma del Governo italiano. Signor Presidente, concordo con lei sul fatto che l'Europa non può essere solo moneta, rigore, regole e parametri. Deve essere sempre di più una comunità fondata sui valori della convivenza civile e dell'accoglienza, e bene lei ha fatto a scegliere Tunisi quale primo luogo del viaggio ufficiale e a porre il Mediterraneo al centro delle politiche del nostro Paese. Si tratta di un'attenzione e di una sensibilità di cui abbiamo bisogno nel nostro territorio e che vogliamo estendere all'Europa. Gli sbarchi massicci di queste ultime ore, che lei ricordava, impongono a tutti noi di far sì che l'Europa si faccia complessivamente carico del dramma umano e sociale che giunge fino alle nostre coste, diventando un problema dell'Italia, dei Paesi, delle comunità locali in prima linea, ma anche di tutta l'Europa, perché anche in questo modo si costruisce l'Europa dei popoli e della solidarietà.
2014-04-02	M5S	CastaldiGianluca	Il decreto crescita 2.0 stabilisce, nei fatti, che sulle questioni oggetto della mozione le Regioni e gli enti locali non avranno alcuna capacità decisionale autonoma. Inoltre i dati sui progetti petroliferi sono segreti e non si può realmente sapere quali tecniche intendano utilizzare le compagnie durante le trivellazioni, a meno che non le comunichino loro stesse. È incredibile! Nel decreto sviluppo con riferimento all'articolo 1 della legge 23 agosto 2004, n. 239, recante il riordino del settore energetico, nonché delega al Governo per il riassetto delle disposizioni vigenti in materia di energia, è stato aggiunto, dopo il comma 8, un comma di semplificazione dei procedimenti amministrativi per il settore energetico. In esso si prevede che, nel caso di mancata espressione da parte delle amministrazioni regionali degli atti di assenso o di intesa riguardanti le funzioni amministrative in materia energetica, il Ministero dello sviluppo economico, qualora la Regione resti inerte o persista nel suo rifiuto, rimette gli atti alla Presidenza del Consiglio dei ministri - si badi bene: non al Consiglio dei ministri, bensì alla Presidenza del Consiglio dei ministri - per l'esercizio del potere sostitutivo.
2014-04-02	LN	StefaniErika	Stiamo parlando di un fenomeno che noi reputiamo gravissimo, cioè dell'esercizio abusivo delle professioni, che va ad incidere su due categorie d'interesse. L'interesse primario è quello dell'utente finale, di colui cioè che si rivolge al professionista con speranza affinché siano affrontati i suoi problemi. Ricordo che fra i professionisti rientrano gli avvocati, gli ingegneri, gli operatori sanitari, quindi tutti i medici. Le persone che sono costrette a ricorrere all'opera del professionista normalmente versano in situazioni di difficoltà. È importante che queste persone siano assistite da professionisti capaci ed abili, perché è proprio in quel momento di debolezza che hanno necessità di essere particolarmente coadiuvati ed aiutati nel loro iter per giungere alla soluzione del problema. Ma questa norma è anche importante per il professionista. Ricordo infatti che i percorsi formativi che portano all'iscrizione negli albi professionali a seguito del superamento di esami di Stato abilitativi sono piuttosto duri. Sappiamo come funzionano le nostre scuole, le nostra università. Chi partecipa a questi percorsi formativi segue degli studi che comportano non solo un dispendio di energia, ma di tempo e di denaro da parte delle famiglie per consentire ai loro ragazzi di poter accedere ad una professione. È giusto, corretto ed essenziale che i professionisti non debbano subire una concorrenza che in questo caso è slealissima da parte di coloro che non hanno seguito il medesimo iter e che, millantando titoli, esercitano la professione. Ci rendiamo conto di quanto sia drammatico e aberrante il fatto che una persona possa trovarsi nelle mani di qualcuno che non ha seguito quell' iter formativo che non ha avuto la possibilità di maturare un'esperienza e dunque la capacità di gestire certe problematiche particolarmente gravi. Affrontiamo quindi questo tema cercando di approntare tutte le misure necessarie e opportune affinché l'esercizio abusivo delle professioni sia smantellato. Dobbiamo però anche tenere a mente che dettare nuove norme, prevedere nuovi reati e inasprire le pene sono passaggi importanti, ma è un passaggio fondamentale anche approfittare dell'occasione offerta dalla discussione dei provvedimenti in esame per sensibilizzare tutta la popolazione affinché sia particolarmente accorta nel momento in cui sceglie il professionista. È infatti importante documentarsi, sapere chi è il professionista, come agisce, se è iscritto all'albo e dove esercita, per tutelare in primis se stessi e evitare di cadere nelle mani di profittatori o di stregoni che lavorano nel campo della medicina, di persone che si occupano di affari o, peggio, che mettono le mani sul corpo degli altri. Condividiamo pienamente quindi il contenuto di questo disegno di legge, ed anche in Commissione giustizia abbiamo espresso la nostra posizione favorevole. Sicuramente ci sono passaggi che abbiamo ritenuto molto importanti, anche di coordinamento rispetto alla normativa esistente. Non solo sono importanti le pene, che - lo ricordo - sono state portate fino a due anni di reclusione, con una multa da 10.000 a 50.000 euro, ma è molto importante anche l'ipotesi della confisca delle attrezzature e degli strumenti utilizzati da questi millantatori abusivi professionisti. Delle volte, infatti, è molto importante, purtroppo, andare a toccare proprio la tasca di chi opera, sottraendogli gli stessi strumenti che sono serviti a commettere il reato. Ricordiamo, ad ogni modo, che tra le correzioni che abbiamo apportato in sede di Commissione giustizia vi è anche una modifica dell'articolo 589 del codice penale, riguardante l'omicidio colposo, che prevede un inasprimento della pena: nel caso in cui la morte sia derivata dal fatto commesso da chi esercita abusivamente una professione in ambito sanitario, il reato è sanzionato in modo particolarmente grave, con una pena da tre a dieci anni di reclusione, praticamente parificata all'omicidio colposo commesso da chi si trovi in stato di ebbrezza o sotto l'effetto di sostanze stupefacenti. Nell'insieme di questo provvedimento, quindi, possiamo solo dire che l'obiettivo, a nostro avviso, è raggiunto. È ovvio che si pensa sempre che vi possa essere una soluzione migliore od ottimale, ma questo rappresenta un primo e sicuro passaggio affinché si possa arrivare a combattere seriamente l'abusivismo. Certo, al di là della normativa che possiamo produrre, occorrerà sensibilizzare non solo la popolazione, ma anche gli stessi professionisti, gli ordini, i collegi e chiunque altro possa esercitare un'attività di vera e propria vigilanza su quanto sta accadendo affinché prestino particolarmente attenzione a chi esercita abusivamente la professione. Tutti noi siamo chiamati a cercare di denunciare il più possibile i fatti che vengono commessi, in modo da porre in essere una vera e propria battaglia continua contro l'abusivismo nelle professioni.
2014-04-08	M5S	NugnesPaola	Signora Presidente, ci chiedevamo chi è la Guidi, ministro dello sviluppo economico? La Guidi possiamo definirla un simbolo dei tempi, icona del Governo delle grandi intese: com'è noto, la voleva Berlusconi a destra e l'ha presa Renzi a sinistra, ed è difesa da Del Rio. Ma è anche icona del conflitto d'interessi: Ministro dello sviluppo economico che si deve interessare di Strategia energetica nazionale. È stata a capo dell'azienda di famiglia, la Ducati energia SpA, che si interessa, appunto, di energia; già presidente nazionale dei giovani industriali nel 2008. Il potenziale conflitto di interessi in merito alle scelte che dovrà compiere in veste di Ministro è enorme. La sua azienda, infatti, opera in tutti i settori controllati dal Ministero dello sviluppo: energia, elettrica, eolico, meccanica di precisione, elettronica. Vende i suoi prodotti ai grandi gruppi pubblici di cui lo Stato è ancora azionista di maggioranza o di riferimento attraverso il Ministero dell'economia: prodotti per ENEL, Poste, Ferrovie dello Stato e Comuni. Può in questa veste la signora parlare di strategie energetiche? Possono essere gli italiani sereni sulle scelte che dovrà fare a vantaggio esclusivo del bene del Paese? Ma la Ministra è anche icona della globalizzazione e della delocalizzazione industriale. La Ducati energia in Italia ha solo 250 addetti e 800 all'estero (in Croazia, in India, in Romania, in Argentina, con joint venture importanti). Perché? Perché l'azienda sostiene la multilocalizzazione, evitando accuratamente di parlare esplicitamente di delocalizzazione - «Questo è il mondo», si giustifica la Guidi: gli italiani possono stare sereni - e sembra che in Croazia abbia utilizzato anche fondi statali. La Guidi è colei che tempo fa disse di Marchionne che ha avuto il merito di aver stigmatizzato il fatto che in Italia abbiamo regole vecchie, e parlava delle conquiste dei lavoratori. Dubitiamo che il nuovo Ministro saprà dirci come riportare il lavoro in Italia, vista la sua filosofia aziendale. Ma la cosa, signori, che davvero al momento ci inquieta tanto sono le sue recenti affermazioni sui giacimenti di idrocarburi al Sud, dalla Basilicata alla Calabria, una ricchezza che vale oro, dice la signora. Secondo lei, infatti, la Basilicata, come è arcinoto, è una zona molto sfruttata ma molto, molto ricca: è vero? Lo sappiamo tutti. Occorre - continua - sfruttare petrolio e gas; l'industria serve quanto il turismo, dimenticando che gli idrocarburi nei nostri suoli e nei nostri mari sono scarsi, sporchi, e cattivi, di cattivissima qualità, che mettono a repentaglio, inutilmente, altre economie, l'ambiente e la salute. Ma lei sembra non saperlo; per l'industriale Ministra l'energia del Sud è oro. E allora basta con veti ed immobilismo, con questo ambientalismo che frena l'economia. A ragion del vero, dopo il giuramento al Quirinale, la Guidi si è dimessa da tutte le cariche operative della Ducati energia e dal consiglio del Fondo italiano di investimento. Ma basterà un pezzo di carta a liberarsi dell'eredità lobbistica? Se è da qui che si riparte per la nuova Strategia energetica nazionale noi non siamo affatto sereni, ma tranquilli: vinciamo noi.
2014-04-08	PD	PezzopaneStefania	(ore 18,14) ( Segue PEZZOPANE). In conclusione, nell'illustrazione dell'ordine del giorno G1.101, sottolineo che mettiamo a disposizione una proposta e un'energia: l'energia di giovani che hanno seguito una procedura, che hanno una grande aspettativa e una grande passione e che vedono a portata di mano il coronamento di un loro sogno. Proviamo a verificare se con l'impegno del Governo questo sogno può essere condiviso, cioè quello di dare occupazione, anche velocemente, a giovani che si sono preparati, hanno studiato e hanno investito le loro energie per raggiungere tale risultato. Dunque, affinché si possano ridurre i costi che gravano sull'amministrazione e, nello stesso tempo, si possa avere subito una risposta, si potrebbe - appunto - fare riferimento a tali graduatorie. Inoltre, nell'ordine del giorno G1.101, a mia prima firma, si pone il problema di rinnovare la validità di queste graduatorie per almeno i prossimi tre anni e provvedere allo scorrimento della stessa a copertura dei fabbisogni di personale, non solo per l'Expo Milano 2015, ma anche per altre esigenze che dovessero sopravvenire. Mi auguro che il Governo dia attenzione a questo tema. So che il Ministro e il Sottosegretario sono stati sensibilizzati e so che c'è una disponibilità all'ascolto. Peraltro, l'ordine del giorno G1.101 è molto simile all'ordine del giorno G1.100, a prima firma del senatore Candiani, con cui intendiamo continuare a lavorare anche nei prossimi giorni, affinché questa opportunità non venga meno e venga presa nella giusta considerazione. Chiediamo, dunque, al Governo di valutare l'opportunità di procedere con le assunzioni dei candidati idonei non vincitori, delle seconde aliquote e VFP4 idonei dell'ultimo concorso per l'arruolamento di 964 allievi agenti, al fine di consentire l'impiego di queste nuove Forze dell'ordine in occasione dell'esposizione universale Expo Milano 2015, nonché nelle aree di emergenza e nelle altre situazioni in cui si ha un'esigenza rapida di sicurezza e di difesa dei cittadini.
2014-04-09	PD	PezzopaneStefania	Inoltre, secondo il giudice per le indagini preliminari, il senatore Verdini e l' ex senatore Dell'Utri, unitamente all'allora deputato Nicola Cosentino, avrebbero avuto «il loro peso nelle relazioni politiche ed esterne che si assumono funzionali al raggiungimento dei progetti illeciti». Il sodalizio si sarebbe appoggiato a strutture per organizzare congressi, con lo scopo di rafforzare la rete di contatti di cui servirsi. I capi d'imputazione della richiesta di rinvio a giudizio sono riconducibili a vari fronti sui quali il gruppo avrebbe operato con il fine di perseguire i propri interessi. Il secondo filone riguarda i tentativi, compiuti da alcuni coimputati, di avvicinamento dei giudici della Corte costituzionale in merito al giudizio costituzionale sulla legge n. 124 del 2008, in materia di sospensione del processo penale nei confronti delle alte cariche dello Stato. Tale attività era connessa con il tentativo di ottenere dal partito, come contropartita, la candidatura di Nicola Cosentino a presidente della Regione Campania. L'ordinanza ricostruisce poi la vicenda inerente la campagna di diffamazione in danno dell'onorevole Caldoro, candidato a presidente della Regione Campania, al fine di favorire la candidatura di Cosentino. Un altro fronte di attività del gruppo è quello delle interferenze nei confronti di componenti del Consiglio superiore della magistratura. Un ulteriore fronte è quello relativo al giudizio sull'esclusione della lista «Per la Lombardia» dalla competizione elettorale per le elezioni regionali 2008. Infine, l'ordinanza si concentra sulle accuse di associazione a delinquere di cui all'articolo 416 del codice penale e di associazione segreta di cui all'articolo 1 della legge n. 17 del 1982. Secondo il pubblico ministero gli imputati, tra cui il senatore Verdini e l'exsenatore Dell'Utri, avrebbero agito «come un vero e proprio gruppo di potere occulto». Tutto ciò premesso, si evidenzia che nella seduta della Giunta del 26 giugno 2013 con riferimento al Documento IV, n. 2, si era convenuto di iniziare l'esame di tale atto in fase successiva, in modo tale da consentire ai relatori presso i due rami del Parlamento di trovare una soluzione interpretativa. Nella seduta del 24 settembre 2013 era stata svolta l'esposizione preliminare da parte mia, relatrice del provvedimento, dei fatti criminosi. Nella seduta del 22 ottobre 2013 la Giunta, in attesa della individuazione di una soluzione condivisa per quel che concerne il riparto di competenze in ordine al senatore Verdini, aveva comunque proceduto nel frattempo ad esaminare la posizione dell'ex senatore Dell'Utri. Nei giorni seguenti l'individuazione di una soluzione condivisa da parte dei due rami del Parlamento aveva consentito alla Giunta di deliberare, in data 30 ottobre 2013, la fissazione di un termine per la presentazione di eventuali memorie scritte da parte del senatore Verdini. In data 5 novembre 2013 l'ex senatore Dell'Utri aveva depositato una memoria difensiva. Nella seduta del 20 novembre 2013 la Giunta aveva proceduto allo svolgimento dell'audizione. Nella memoria depositata dall'ex senatore Dell'Utri il 5 novembre 2013 viene svolta una serie di argomentazioni finalizzate a sostenere l'insussistenza nel caso di specie del requisito della casualità dell'intercettazione. In tale memoria viene tra l'altro citata la sentenza della Corte di cassazione n. 34244 del 2010 nella quale la Corte, su ricorso di uno dei coimputati nel procedimento penale in questione (il signor Carboni), annulla l'ordinanza del tribunale della libertà del 15 luglio 2010, n. 2104, che confermava l'ordinanza di custodia cautelare in carcere emessa dal giudice per le indagini preliminari nei confronti di Flavio Carboni e Pasquale Lombardi. Quanto alle argomentazioni difensive espresse dal senatore Verdini nel corso dell'audizione svoltasi in data 11 dicembre 2013, si evidenzia che l'audito ha sostenuto che le intercettazioni in questione non sono configurabili come casuali, illustrando gli specifici motivi sottesi a tale tesi. Tra l'altro, il senatore Verdini ha rilevato che gli organi inquirenti hanno effettuato anche un appostamento presso la propria abitazione - corroborato da apposita documentazione fotografica raccolta dalla polizia giudiziaria - dal quale si evincerebbe (secondo l'opinione di Verdini) la sussistenza di un'attività investigativa rivolta e orientata nei propri confronti. Dall'analisi dei documenti in possesso della Giunta emerge però che nel corso delle indagini preliminari svolte dalla procura della Repubblica di Roma sono state effettuate, oltre che attività di intercettazione telefonica e ambientale, anche attività di osservazione, controllo e pedinamento. Per quanto riguarda i filoni d'indagine in cui il senatore Verdini risulta maggiormente coinvolto, si sono riscontrate due annotazioni di polizia giudiziaria relative ad appostamenti effettuati nei pressi di Palazzo Pecci-Blunt in via dell'Ara Coeli (nei due rapporti non è specificato che si tratta dell'abitazione del senatore Verdini) ed entrambi svolti con il fine di documentare gli incontri di Flavio Carboni con altri. Dalla documentazione non emergono elementi sintomatici di un mutamento della «direzione» dell'indagine, atteso che il pedinamento in questione era diretto esclusivamente nei confronti del Carboni. Come si evince dai rapporti del Reparto operativo - Nucleo investigativo dei Carabinieri un appostamento si è svolto il 1° ottobre 2009 alle ore 14,30 e viene riportato due volte tra gli allegati all'informativa dei Carabinieri relativa alle indagini in questione: una volta in riferimento al filone n. 2 «Lodo Alfano» e una volta in riferimento al filone n. 5.2 «Le operazioni finanziarie sospette collegate all'operazione pale eoliche». Vi si documenta l'arrivo di Carboni e di altri due uomini, poi identificati quali Arcangelo Martino e Pasquale Lombardi. L'altro appostamento si è svolto il 3 febbraio 2010 alle ore 8,50 e viene riportato in relazione al filone 5.1 «L'operazione pale eoliche», indicato come allegato 271. Vi si documenta l'arrivo del solo Carboni. Passando ora all'esame dei profili inerenti alla natura delle intercettazioni in questione, occorre preliminarmente evidenziare che la Corte costituzionale nella sentenza n. 390 del 2007 ha seguito un approccio in base al quale la Camera a cui viene rivolta una richiesta di autorizzazione deve verificare innanzitutto quale sia la «direzione dell'atto di indagine», ossia se lo stesso sia rivolto sul piano teleologico-funzionale esclusivamente nei confronti di terzi destinatari delle intercettazioni o, viceversa, se sia finalizzato a carpire, in fraude legis, elementi indiziari a carico del parlamentare tramite sottoposizione a controllo di utenze telefoniche di terzi. La matrice di tale tematica va inquadrata nell'ambito della modifica introdotta nel 1993 relativamente all'articolo 68 della Costituzione. In particolare, il parametro funzionale della «direzione dell'atto di indagine», sul quale, come detto, la Corte incentra l'attenzione nella sentenza n. 390 del 2007, presuppone che non basta la mera circostanza della comunicazione tra il terzo e il parlamentare per comportare la sospensione delle attività di captazione e la conseguente richiesta di autorizzazione preventiva alla Camera. E non basta nemmeno un qualsiasi quadro indiziario, dovendo invece ravvisarsi un quadro tale da far mutare l'obiettivo dell'indagine e conseguentemente la funzione dell'intercettazione. Una diversa interpretazione contrasterebbe con le linee guida enucleate a tal proposito dalla Corte costituzionale e produrrebbe sul piano concreto effetti paradossali. Diverso è ovviamente il caso delle intercettazioni dirette (ossia effettuate sull'utenza del parlamentare), nelle quali la protezione che l'ordinamento costituzionale appresta presuppone la necessità di un'autorizzazione preventiva. Tutto ciò premesso sul piano generale, si evidenzia che nell'ordinanza del 26 luglio 2012, il giudice per le indagini preliminari rileva in concreto relativamente alle intercettazioni del senatore Verdini: «da una lettura ed analisi razionale, secondo un giudizio condotto ex ante, di tali colloqui e delle relative informative (...) emergono, per verità, soltanto i seguenti dati: la conoscenza di Carboni con i parlamentari Verdini e Dell'Utri, alcune telefonate tra questi soggetti, complessivamente una dozzina in tre mesi, che indicano sì un loro interessamento ad alcune iniziative economiche intraprese dal Carboni, ma rispetto alle quali gli scarni e del tutto generici riferimenti contenuti nei colloqui certamente non evidenziavano, allora, aspetti di illiceità nei comportamenti tenuti». Chiarisce a tal proposito il giudice che l'appoggio dato dal senatore Verdini a Carboni nel campo dell'energia eolica o rispetto alla candidatura del Farris a direttore dell'ARPA Sardegna era allora coerente col ruolo di imprenditore. Precisa ancora l'autorità giudiziaria che i primi indizi di reità del senatore Verdini furono dedotti in data 13 marzo 2010 da una telefonata intercettata tra Cappellacci e Piga. L'autorità giudiziaria confuta anche la tesi difensiva, secondo la quale un «mutamento di obiettivi» dovrebbe trarsi dall'informativa del 30 luglio 2009, nella quale si faceva riferimento al fatto che il Carboni, per la realizzazione degli impianti eolici in Sardegna, si avvale di «metodiche di dubbia natura». In relazione a tale informativa, appare coerente la prospettazione dell'autorità giudiziaria, secondo la quale i termini assolutamente generici con cui l'informativa stessa è formulata, precludono la possibilità di trarre elementi apprezzabili in merito a condotte illecite ascrivibili a Verdini e a Dell'Utri. Solo elementi raccolti in epoca successiva (e in particolare riconducibili alle informative del 26 ottobre 2009 e del 2 novembre 2009) hanno consentito l'accertamento di rapporti finanziari tra Carboni e Verdini. Nel corso della discussione è emerso che in talune intercettazioni si fa riferimento a un intervento della «politica nazionale». Tale circostanza dimostrerebbe - secondo la tesi esposta nel dibattito - che l'autorità giudiziaria si sarebbe accorta del coinvolgimento nelle conversazioni telefoniche di un parlamentare, ma tale opinione non è condivisibile. Si ritiene opportuno a tal proposito ribadire l'approccio funzionalista delineato dalla Corte costituzionale nella più volte citata sentenza n. 390 del 2007, alla stregua del quale non è sufficiente la mera conoscenza da parte dell'autorità giudiziaria della circostanza che il terzo intercettato interloquisca con un parlamentare per determinare l'illegittimità dell'intercettazione; a tal fine occorre invece che l'indagine sia specificamente rivolta nei confronti del parlamentare. Il discrimine tra intercettazioni su utenze di terzi legittime e intercettazioni illegittime è costituito dalla direzione dell'atto di indagine e non dalla mera conoscenza da parte dell'autorità giudiziaria della conversazione tra il terzo e un parlamentare. Per quel che concerne l'ex senatore Dell'Utri, si evidenzia che le intercettazioni effettuate su utenze in uso al Carboni sono state tutte svolte in un preciso arco temporale (tra il 26 giugno 2009 ed il 9 febbraio 2010). Vi è poi un solo colloquio tra Dell'Utri e Lombardi, nel quale viene comunicato l'esito della decisione della Consulta sul cosiddetto lodo Alfano. Anche per Dell'Utri l'autorità giudiziaria evidenzia che «dal tenore dei colloqui intercettati col parlamentare» non si «profilavano allora condotte apprezzabili sotto un profilo penale nei confronti del medesimo». Dall'esame del contenuto delle intercettazioni emerge la natura politica dell'interlocuzione di Carboni con Dell'Utri, che allora non lasciava emergere alcun profilo di illiceità, nel comportamento tenuto dal parlamentare per l'appoggio politico alla nomina di Farris, ovvero per le informazioni date dallo stesso all'amico Carboni sul pacchetto anticrisi approvato dal Senato. Solo gli elementi emersi successivamente e valutati unitariamente nell'informativa finale del 18 giugno 2010, lasciavano emergere l'ipotesi accusatoria inerente alla fattispecie associativa contestata. Un altro elemento importante, da valutare, riguarda la necessità dell'atto per le indagini in corso. Come ha chiarito la Corte costituzionale nella sentenza n. 188 del 2010, la Camera «deve poter rilevare, dall'esame della richiesta (e degli eventuali allegati), che sussistono sia il requisito, per così dire, "negativo" dell'assenza di ogni intento persecutorio o strumentale della richiesta, sia quello, per così dire, "positivo"». La Corte quindi non assegna alla Camera un potere di riesame di dati già valutati dall'autorità giudiziaria, ma solo il potere di riscontrare attraverso l'analisi della motivazione dell'atto la «non implausibilità» degli stessi sotto il profilo della necessità. Tutto ciò premesso, va rilevato che l' ex senatore Dell'Utri nella memoria scritta non contesta la sussistenza del requisito di necessità dell'atto. Tale circostanza comunque non esime il relatore dal procedere «d'ufficio» al riscontro della presenza o meno di tale elemento. A tal proposito, dalla lettura degli atti emerge in maniera evidente il valore probatorio che l'organo inquirente annette alle conversazioni intercettate in cui figura l'ex senatore Dell'Utri, atteso che le stesse tendono ad avvalorare il ruolo che tale imputato aveva nell'ambito del sodalizio evidenziato al capo A) dell'imputazione, nonché a comprovare il peso dello stesso nelle relazioni politiche esterne che - secondo le tesi dell'accusa - sono funzionali al raggiungimento dei progetti e delle attività illecite addebitate. Il requisito della necessità appare riscontrabile anche per il senatore Verdini, considerata l'attinenza delle intercettazioni alle fattispecie contestate, evidenziata coerentemente e correttamente nell'ambito della motivazione da parte dell'autorità giudiziaria. Nel ringraziare tutta la Giunta delle elezioni e delle immunità parlamentari e nel ringraziare anche la struttura tecnica che ci ha sostenuto in questo complesso e faticoso lavoro, informo che la Giunta ha approvato la proposta all'Assemblea di concedere l'autorizzazione all'utilizzazione di intercettazioni di conversazioni telefoniche del senatore Denis Verdini e dell'ex senatore Dell'Utri e di dichiarare altresì l'incompetenza del Senato rispetto all'ex deputato Cosentino con conseguente restituzione degli atti all'autorità giudiziaria.
2014-04-10	M5S	EndrizziGiovanni	Signora Presidente, i disoccupati, i cassaintegrati, il 42 per cento dei giovani che in Italia non trovano lavoro sanno che cos'è la delocalizzazione: le imprese chiudono gli stabilimenti in Italia e aprono all'estero. Ma è inaccettabile che lo facciano godendo di sostegno pubblico. FIAT ha goduto di incentivi statali e di cassa integrazione per miliardi, ma intanto ha aperto stabilimenti in Polonia, Serbia e Turchia, e ora ha portato anche la sede legale all'estero. Il Movimento 5 Stelle da anni chiede che siano escluse da questi benefici le società che delocalizzano, e nel caso restituiscano i sostegni ricevuti. Ebbene, il 6 aprile scorso la trasmissione «La Gabbia» di La7 ha denunciato un caso che vede protagonisti SIMEST, Cassa depositi e prestiti e alcune aziende italiane che avrebbero ricevuto finanziamenti con il risultato di avere facilitato la delocalizzazione. Montefibre SpA nel 2009 mette in cassa integrazione 290 dipendenti e ne licenzia 10, mentre SIMEST partecipa con 2 milioni di euro all'apertura di uno stabilimento in Cina. Marcegaglia SpA ha 134 dipendenti in mobilità nel 2013 e un contributo di 32 milioni di euro da SIMEST, per stabilimenti in Russia, Brasile e Cina. Ducati Energia, della famiglia del ministro Federica Guidi, dal 2005 al 2009 avrebbe mandato in cassa integrazione 95 dipendenti ed avrebbe ricevuto una partecipazione SIMEST di 6 milioni di euro per investimenti in Croazia e in Italia. SIMEST è una società per azioni controllata da Cassa depositi e prestiti, che amministra il risparmio postale degli italiani e non dovrebbe contribuire in modo diretto o indiretto a ridurre l'occupazione e impoverire le famiglie. Chi deve monitorare? La competenza è del ministro dell'economia e delle finanze Federica Guidi, che forse non è in condizioni di imparzialità necessarie. L'azienda della sua famiglia ha svariati rapporti commerciali con la pubblica amministrazione, e la stampa ha spiegato la sua nomina come un favore al decaduto senatore Berlusconi, che ora ha al Ministero, con competenza sulle telecomunicazioni, una persona gradita. Dal Ministro gli intervistatori de «La Gabbia» hanno avuto spiegazioni sfuggenti. Ho dunque presentato un'interrogazione (la 4-02019) per avere conferme su questi fatti e sapere come intenda il suo Dicastero evitare che il denaro degli italiani sia utilizzato per aumentare la disoccupazione. Voglio sperare che nel suo interesse possa dare una risposta rapida.
2014-04-17	M5S	MangiliGiovanna	Come abbiamo avuto modo di ascoltare durante le audizioni, pare che questo DEF faccia uno sforzo troppo ottimistico quando presenta il quadro macroeconomico e di finanza pubblica. Il Governo enuncia con eccessivo entusiasmo le modalità e la tempistica attraverso le quali l'Italia dovrebbe conseguire il risanamento strutturale dei conti pubblici, ma soprattutto enuncia, con altrettanto fervore, le modalità attraverso le quali intende perseguire gli obiettivi in materia di occupazione, innovazione, istruzione, integrazione sociale, energia e sostenibilità ambientale definiti nell'ambito dell'Unione europea.
2014-04-17	M5S	PetrocelliVitoRosario	Ho trovato anche altre cose in questo documento: viene esposta, in circa 720 pagine, quelle relative al PNR, una policy che contiene un riepilogo - secondo me - di semplici dichiarazioni di intenti, se non spesso titoli vuoti, assolutamente senza contesto, anche se pieni di caratteri di stampa, e di decisioni che io direi sono state assunte in passato, molte delle quali già attuate, ma altrettante mai attuate. In tutte le politiche che caratterizzano l'azione del Governo nel settore a sostegno alle imprese (rilancio della competitività del sistema industriale, rilancio degli investimenti eccetera) il PNR insiste sulla necessità di costruzione delle condizioni ambientali entro le quali possano nascere e svilupparsi imprese vitali e in grado di stare sul mercato. Però nel Documento che abbiamo esaminato non viene affrontata nello specifico la crisi in cui versano alcuni settori del nostro apparato produttivo e nello stesso documento non vengono indicati in maniera chiara i settori nei quali investire maggiormente. Proprio uno dei cardini dell'economia italiana, l' export del made in Italy, è in crisi sprofonda; questo lo dice il DEF. Infatti, le esportazioni dei beni tradizionalmente associati alle produzioni made in Italy sono calate drasticamente; per esempio, i settori dell'abbigliamento, del cuoio e delle calzature, del tessile e dei mobili sono passati a -22 per cento; ancora: comparto della gomma-plastica, comparto alimentare, ma è soprattutto nel settore della gestione dell'energia che ci sono i buchi assolutamente peggiori. Uno studio di Fondazione per lo sviluppo sostenibile, infatti, afferma che la bolletta energetica pagata dalle famiglie e dalle imprese italiane è del 18 per cento più alta rispetto alla media europea. Le stesse pagano il gas naturale dal 24 al 35 per cento in più della media europea. Questo significa circa 300 euro all'anno in più per famiglia. Cosa ci dice il Governo al riguardo? Il presidente Renzi si sofferma su una proposta aleatoria di un -10 per cento alle piccole e medie imprese per il prossimo periodo, dimenticando assolutamente le famiglie. Ma il -10 per cento è un'indicazione assolutamente inconsistente, perché sappiamo bene che nel nostro Paese abbiamo già, franco frontiera, prezzi in media del 33 per cento più alti rispetto alla media europea sull'acquisto di gas e altre fonti energetiche. Questo non è assolutamente ammissibile. Il presidente Renzi su questo sta facendo la sua campagna elettorale. Noi vorremmo che facesse più fatti e meno parole.
2014-04-29	M5S	NugnesPaola	Signora Presidente, sentiamo l'esigenza di denunciare un attacco, che questa volta viene dall'Europa, contro le rinnovabili. Rifkin ha avuto modo di dire che il nostro oro è il sole, che il nostro petrolio è il sole. Sembra che la nostra Ministra, e ne ho già parlato in questa Aula, sia di diversa opinione e, come un dinosauro, ella sostiene che il nostro oro siano ancora i fossili. Ci accorgiamo però che la Ministra sente di avere le spalle forti, in virtù di questa posizione che la UE prende verso le industrie, che potranno non contribuire più alle rinnovabili. In seconda istanza, si allargano e si estendono quei limiti di aiuto di Stato che possono essere fatti alle industrie private. Tutto questo avviene attraverso la pubblicazione delle linee guida della Commissione sulle politiche di concorrenza. In questa relazione si decide, appunto, di estendere ad altri soggetti la possibilità di ricevere quegli aiuti di Stato che, in generale, in Europa sono vietati, estendendoli alle grosse industrie energivore, che potranno, in questo modo, avere l'esenzione parziale o anche totale del pagamento della parte delle fatture elettriche dovute al sostegno alle rinnovabili. Questa misura potrà riguardare gran parte dei comparti industriali. In sostanza, tutte le aziende che consumano energia elettrica, con costi superiori al 10 per cento del loro fatturato, o che hanno una concorrenza internazionale, potranno esentarsi dal pagamento di quella quota parte che erano gli incentivi per le rinnovabili. Ancora, sarà possibile anche finanziare le centrali termoelettriche, come veniva già richiesto in Italia da più parti ed era già previsto nel DEF dell'anno scorso, con fondi pubblici per le cosiddette capacità di riserva, installate per garantire un backup affidabile che compensi l'intermittenza delle fonti rinnovabili (ossia quella famosa riserva di energia che le centrali termoelettriche possono ancora fare e le rinnovabili no). Noi, invece di investire sulla capacità delle rinnovabili e di creare un fondo di riserva, investiamo ancora sul fossile. Abbiamo avuto dimostrazione che c'era un cambiamento di forza e di potere già a maggio scorso, quando la Commissione per il cambiamento climatico ha pubblicato gli obiettivi al 2030. Tutte le lobby dei fossili si sono riunite e compattate in un gruppo che - guardate il caso - si chiama "Magritte": assolutamente surreale.
2014-05-06	PD	FabbriCamilla	Signor Presidente, credo sia doveroso e doloroso ricordare l'alluvione che ha colpito la mia Regione, le Marche, lo scorso sabato 3 maggio. Una straordinaria ondata di maltempo incredibile da vedersi ha colpito una Regione che in questi anni ha subito diverse volte eventi così difficili da sopportare per una comunità, ha travolto la vita di cittadini, di famiglie e di tanti imprenditori che hanno visto e che vedono oggi, purtroppo, la loro attività sommersa da metri di fango. Voglio ringraziare, a nome dei senatori marchigiani, il presidente della Regione Marche, Gian Mario Spacca, ed il sindaco di Senigallia, la città più colpita della provincia di Ancona nella nostra Regione. Mi permetto di ringraziare anche i Vigili del fuoco, la Protezione civile e tutti i cittadini volontari che in quelle ore, in quei minuti drammatici si sono prodigati per aiutare le persone in difficoltà. Credo che il Senato e quest'Aula debbano essere solidali e vicini anche ai familiari delle due vittime che, purtroppo, hanno perso la vita nonostante i tentativi di chi si è prodigato per salvarli. La Regione Marche da anni soffre, come gran parte d'Italia, di una crisi perdurante. Ciò accade all'alba della stagione turistica, in una Regione che offre bellezze naturali di non poco conto. Una tragedia di questo genere non fa che rendere ancor più difficili gli strenui tentativi di tanti imprenditori che hanno resistito in questi anni alla crisi e che stanno ancora tentando di guardare con ottimismo al futuro. In quest'Aula potremmo impegnare il Governo, ma anche le istituzioni locali, ragionando di cambiamento climatico, di pianificazione integrata del territorio, di manutenzione delle infrastrutture; sono tutti interventi importantissimi che hanno però un impatto a medio e lungo termine. Con questo intervento come parlamentari del Partito Democratico non esprimiamo solo una solidarietà di maniera nei confronti di una comunità colpita, ma anche l'auspicio che questo Governo accetti fin da subito la dichiarazione di stato di calamità della Regione Marche e che vengano previste risorse aggiuntive per gli ammortizzatori sociali in deroga per quelle tante imprese colpite da questo evento e una moratoria che interessi imprese e cittadini per quanto riguarda il pagamento delle imposte. Mi preme ricordare, signor Presidente, prima di concludere il mio intervento, che il presidente del Consiglio dei ministri, Matteo Renzi, si è recato all'indomani di questo tragico evento nelle zone alluvionate con il capo della Protezione civile, Gabrielli. E devo dire - fuori da una prospettiva di parte - che vi è stata un'attenzione inedita nei confronti di una Regione molto operosa, ma che ha sempre cercato di gestire anche i suoi eventi drammatici in grande solitudine e autonomia. Mi spiace però dover rilevare che la polemica politica si abbatte anche su vicende di questo tipo. Infatti, ho appena letto un'agenzia in cui Beppe Grillo definisce «sciacallo» il Presidente del Consiglio perché domenica prossima si recherà nella Regione Marche a verificare lo stato del disastro dell'alluvione. Signor Presidente, poiché vi sono vittime ed intere comunità che rischiano non solo il loro presente, ma anche il loro futuro, vorrei portare all'attenzione dell'Assemblea che la bassa politica e questo modo di fare politica non appartengono alla sottoscritta, ai parlamentari marchigiani e a quelli del Partito Democratico. Invito poi a rivolgere un saluto corale alla collega Silvana Amati che purtroppo è stata vittima dell'alluvione: l'ho sentita anche questa mattina ed è dispiaciuta di non poter essere presente in Aula, ma ha la casa sommersa da un metro e mezzo di fango, non ha più la macchina, non c'è energia elettrica e faticano le comunicazioni telefoniche. Quindi, credo che a lei e a tutta la comunità marchigiana - lasciando da parte le polemiche - vada portato un caloroso saluto.
2014-05-06	PD	PezzopaneStefania	Il PD ha scelto la strada di sostenere con energia l'operato del Governo, e abbiamo svolto in Commissione un compito delicato ed importante.
2014-05-07	M5S	CioffiAndrea	Entrando nel dettaglio, diciamo che vogliamo fare competizione con la flessibilità, vogliamo migliorare la competizione, creare posti di lavoro con la riduzione del costo del lavoro. D'altra parte, tale criterio si trova anche nel decreto-legge n. 66 che è in discussione al Senato. Il posto di lavoro si crea però riducendo il cuneo fiscale o agendo sulla politica industriale? Vogliamo competere con l'India e la Cina? Siamo in grado di competere con questi Paesi, o non potremmo più semplicemente prendere esempio da quello che fanno gli altri, che producono cose in maniera diversa e producono cose diverse in maniera migliore? Il Governo ha una politica industriale? Noi vediamo che ci sono aziende che erano leader in alcuni settori delle energie rinnovabili - a noi tanto care - che non sono state difese, ma sono state comprate da società estere; abbiamo perso delle eccellenze e invece continuiamo a difendere magari cose inutili: è giusto? Quale politica industriale abbiamo? Altrimenti come creiamo questi accidenti di posti di lavoro, se non abbiamo idea di cosa vogliamo produrre? Quando abbiamo approvato il decreto Marzano sblocca centrali nel 2003 e abbiamo incentivato a costruire 25 nuovi gigawatt di centrali termoelettriche a gas perché dovevamo migliorare il parco termoelettrico italiano, abbiamo dismesso le vecchie centrali, e ora ci troviamo con il doppio della capacità produttiva elettrica rispetto alla richiesta. E adesso cosa vogliamo fare? Siccome c'è il solito ricatto occupazionale diamo i soldi a quelli che producono energia dal fossile! Ma che accidenti di ragionamento è? Abbiamo un'idea di cosa vogliamo fare, o continuiamo a fare sempre casino?
2014-05-08	M5S	PagliniSara	Signor Presidente, nel Comune di Massarosa, in provincia di Lucca, amministrato dal sindaco di centrosinistra Franco Mungai sostenuto dal Partito Democratico, è stata costituita una società partecipata del Comune per la realizzazione e lo sfruttamento di alcuni impianti fotovoltaici, la quale, trascurando l'applicazione delle norme del codice degli appalti, ha utilizzato metodi degni della peggiore finanza creativa. I cittadini di Massarosa non hanno ottenuto alcun vantaggio dagli impianti costruiti, perché attraverso un passaggio societario tra Sermas, società appartenente appunto al Comune, e Toscana Energia Green, partecipata di Toscana Energia, gli impianti sono diventati di proprietà della stessa Toscana Energia Green, con ciò sottraendo ai cittadini di Massarosa la possibilità di beneficiare degli incentivi per la produzione di energia prodotta da pannelli solari previsti dal GSE, in quanto tali impianti comunali hanno monopolizzato l'intera quota disponibile al momento. Risulta inoltre che tutte le forniture necessarie per la realizzazione delle strutture sono state affidate direttamente e senza una gara d'appalto da Sermas alla Toscana Energia Green, anche se le cifre in gioco (4 milioni e mezzo) erano ben superiori al limite di legge. Tutta l'operazione ha causato un debito: infatti la società Sermas si è esposta con Toscana Energia Green per oltre 7 milioni e mezzo di euro, producendo debiti invece che chilowatt. Per ripianare tale ammanco, il Comune di Massarosa ha ceduto direttamente gli impianti a Toscana Energia invece di cercare il migliore offerente, come il buon senso e le norme prescriverebbero. Il risultato è stato che ciò che avrebbe dovuto procurare un vantaggio ecologico ed economico alla collettività è diventato un costo per la comunità e un affare per Toscana Energia, anche grazie a queste procedure poco trasparenti. Dunque, ancora una volta si usano risorse pubbliche ma i profitti vanno a vantaggio di pochi. Noi del Movimento 5 Stelle siamo stati sollecitati dagli attivisti della città di Massarosa, che ci segnalano con solerzia le anomalie del territorio, chiedendo trasparenza. Quindi, auspichiamo che la magistratura verifichi con un'adeguata attività di indagine le eventuali responsabilità allo scopo di identificare chi ha commesso errori o omissioni, affinché emergano i dati e venga fatta luce su eventuali illeciti amministrativi o penali.
2014-05-29	LN	CandianiStefano	Signor Presidente, l'intervento è particolarmente importante, trattandosi di una situazione di crisi lavorativa non recente. Proprio per questo credo debba essere svolta una riflessione che vada al di là dell'aspetto episodico (ne parlavo proprio ieri con il collega Uras, che di quelle terre si occupa da tanto tempo). Devo dire la verità: mi è dispiaciuto non riuscire a giungere a un documento o comunque a una discussione generale che comprendesse anche la situazione del Sulcis-Iglesiente, perché chiaramente una soluzione non può essere vista se non nel suo insieme. Guardare solamente l'aspetto puntuale dell'Alcoa, trascurando il fatto che si trovi in un territorio che ha ampi margini di difficoltà e che ci si trovi in un momento in cui le ore di cassa integrazione generale in tutto il Paese sono già giunte a più di mezzo milione, significa ovviamente limitarsi a una visione molto parziale di un problema che invece ritengo di poter definire, senza tema di smentita, il peggiore che questo Paese abbia avanti, ossia quello dell'occupazione. Al Governo, che ha dato parere favorevole, mi permetterei di muovere innanzi tutto un'osservazione: signor vice ministro De Vincenti, questa è l'ennesima mozione che approviamo in Senato, non solamente su questo argomento, ma anche su altri; se la tendenza che fino ad oggi abbiamo sperimentato non verrà invertita, ovviamente le mozioni, come pure gli ordini del giorno approvati resteranno lettera morta. Non vorremmo che questa fosse l'ennesima illusione o - ci sia consentito - l'ultimo fuoco d'artificio rimasto nel magazzino di una campagna elettorale: sarebbe veramente un errore, innanzi tutto sociale, dare risposte parziali e illusorie a lavoratori che vivono una situazione drammatica. Signor vice ministro De Vincenti, mi permetto di muovere anche un'altra osservazione: ho ricevuto risposta ieri ad un'interrogazione rivolta al Governo esattamente 13 mesi fa, che riguardava Sea Handling e le 2.500 lettere di licenziamento partite. Sono stati necessari 13 mesi per giungere ad una risposta, mesi in cui nel frattempo sono cambiati il Governo, i soggetti coinvolti e chiaramente anche lo scenario. Ecco due aspetti che quindi non collimano: da una parte, una mozione presentata in maniera molto veloce, senza la possibilità per altro di svolgere una discussione generale sul territorio, e, dall'altra, un territorio che ha rivolto istanze per conoscere il proprio futuro più di un anno fa, ma riceve risposte solo parziali e ormai datate, più di un anno dopo. Questo per dire che, se il Governo vuol essere serio, non può operare in maniera fenomenica o episodica. Quella dell'Alcoa è una situazione che non può essere liquidata semplicemente con la risposta che stiamo trovando un investitore estero: anche qui, basta con questa illusione delle soluzioni che vengono dall'esterno e, diciamolo pure, anche fantastiche, di imprenditori che vengono dall'estero a investire sul territorio, facendo crescere nuovamente l'industria. Il rischio reale, che abbiamo già visto anche in altre parti del Paese (in questo senso, l'esempio di Alitalia è lì a dimostrarlo), è che, anziché imprenditori, ci ritroveremo poi dei finanzieri, che prendono e sfruttano l'occasione, ma certamente, quando l'opportunità del mercato cambia, mollano la presa, così il problema sociale torna in capo un'altra volta ai cittadini e alle casse dell'erario. Ecco, questa non può essere la soluzione; come non può essere una soluzione facile quella che propone per la Sardegna di riconvertire tutto, di puntare sul turismo, così siamo tutti felici e contenti e abbiamo risolto il problema. Non è così, perché, anche in questo caso, senza una visione generale, dimentichiamo che la Sardegna stessa oggi sta perdendo quote turistiche, perché recarsi sull'isola è diventato un costo insostenibile per molti villeggianti, anche piccoli. Non può esservi una soluzione che non tenga conto di tutto il sistema nel suo insieme, ma occorre una visione generale, che consideri anche quello che è accaduto in altri Paesi. Mi viene in mente un parallelo con quanto si verificò nella Gran Bretagna del periodo Thatcher: quando vi furono i disordini nelle miniere di carbone, le stesse furono chiuse, perché non erano più efficienti dal punto di vista della produzione. Bene, non facciamo parallelismi sperando di trovare soluzioni alla maniera Thatcher, perché chiaramente il Paese è differente, e soprattutto lo è la Sardegna, che è una terra nobile, anche con un grande spirito indipendentista, e merita di non essere una colonia finanziaria ed imprenditoriale, soprattutto degli stranieri. Il Governo deve quindi prendersi una responsabilità, che non sia semplicemente quella di dare una risposta positiva a una mozione, dando la soddisfazione - non me ne vogliano il senatore Angioni e gli altri presentatori - di poterla brandire sul territorio dicendo: siamo arrivati prima noi di SEL, lo abbiamo fatto noi, non lo hanno fatto gli altri. Occorre invece dare risposte serie e convincenti. Questa può essere una soluzione convincente anche per il resto del Paese, che si aspetta non una cassa integrazione guadagni, straordinaria o meno, ma soluzioni industriali. Il vice ministro De Vincenti ha fatto presente che non si tratta più di una questione di costo dell'energia: è chiaro allora che la questione sta altrove e, ancora una volta, ribadisco che non si può non guardare a tutto il territorio. Quindi, nel dare ovviamente sostegno a questa mozione, perché mai la Lega Nord volterà le spalle a chi cerca nel lavoro il proprio riscatto sociale e il proprio riscatto di libertà, invitiamo il Governo a non approfittare di questi strumenti per dare una pillola di zucchero dicendo che abbiamo dato risposta ai problemi. I problemi si risolvono col fare, e non col dire.
2014-05-29	LN	CentinaioGianMarco	Signor Presidente, il senatore Uras ha detto una cosa importante nel suo intervento, ossia che la Sardegna non è una spiaggia: ha perfettamente ragione, perché essa non è una spiaggia, o per lo meno non solo una spiaggia dove mettere un ombrellone. Dico di più, senatore Uras: la Sardegna non è solo la Costa Smeralda, perché nell'immaginario collettivo dei nostri connazionali quest'isola la si ricollega soltanto a determinate cose, come il mese di agosto, le feste e le ferie. La Sardegna è invece anche un entroterra dignitoso, che, lontano dai riflettori delle ferie d'agosto, vuole testimoniare quella dignità e quella forza che i sardi hanno sempre avuto. La situazione del Sulcis evidenzia un problema drammatico che sta vivendo la Sardegna e, con essa, tutto il nostro Paese. Si tratta di una questione occupazionale, con 34.000 posti di lavoro in meno, che riguarda giovani e meno giovani, ma comunque persone che hanno investito il proprio futuro professionale e familiare per poter inseguire quel sogno che qualche anno fa era stato prefigurato al popolo sardo con la motivazione che con le grandi imprese e le grandi aziende sarebbe riuscito ad avere un tenore di vita migliore, mentre oggi si è ritrovato in un incubo. È un problema sanitario, perché sappiamo tutti benissimo quanto siano aumentate le neoplasie e le malattie in genere in quelle zone del Sulcis. Quando penso ad esse penso anche ad una zona cui vorrei paragonarle, ossia la provincia di Pavia, da cui provengo: basti pensare a Broni, dove la Fibronit con l'amianto ha praticamente ammazzato intere famiglie, senza che per anni lo Stato abbia mosso un dito nei confronti di tutte queste persone che ne chiedevano l'aiuto, e lo stesso vale per Casale Monferrato. Non è solamente un problema occupazionale, ma un problema di vita. È un problema sociale. Vi è un problema sociale: i giovani che non hanno futuro diventano un problema sociale. I papà e le mamme che non vedono futuro diventano un problema sociale. Quindi, lo Stato deve rispondere a questo problema sociale. È un problema ecologico perché, grazie all'industrializzazione, a questo futuro, a questa speranza di lavoro che si voleva dare, si è massacrata un'intera zona. Il Sulcis è l'area italiana più vasta dove ci sono problematiche di tipo ecologico. Non si può non dare una risposta al Sulcis e alla Sardegna. Quindi, con quel tentativo di risposta, che il Governo ha voluto dare con il decreto Destinazione Italia, si vuole realizzare una nuova centrale più ecologica, che in questo momento in molti stanno criticando perché tanto ecologica forse non è. Forse questa risposta non è esattamente quella che tutti auspichiamo, oppure non è solo quella che tutti auspichiamo. Servono fatti concreti, e se la risposta è questa, e se questa risposta deve pesare sulle tasche di tutti i cittadini italiani (perché questa spesa dovrà essere coperta con la bolletta dell'energia elettrica), ebbene noi diciamo che siamo disponibili a pagare qualcosa in più nella bolletta dell'energia elettrica, purché i patti siano chiari e si dica esattamente cosa si vuole fare e in che direzione si vuole andare. Anche in questo caso, deve essere una misura a tempo determinato. Si inizia a pagare da ora e si finirà tra un determinato numero di mesi o anni. Voglio però evidenziare anche che la drammaticità del Sulcis la stiamo vivendo in tantissime aree d'Italia. È la drammaticità occupazionale degli operai e dei dipendenti che in questo momento stanno perdendo lavoro. In Lombardia quest'anno ci sono stati già 131.000 posti di lavoro in meno: la ricca e florida Lombardia, non abituata a questi numeri drammatici. Il Piemonte ha 57.000 occupati in meno, l'Emilia 46.000 e il Lazio 38.000, e così via. Questo diventa un problema nazionale. In questo momento parliamo della Sardegna, ma è un problema nazionale: 350 milioni di ore di cassa integrazione dall'inizio dell'anno. È un numero spaventoso. Quindi, vorremmo trovare una soluzione alla situazione del Sulcis, aprendo però un tavolo di dibattito anche all'interno del Senato su tutte le realtà che in questo momento, come il Sulcis, stanno vivendo dei momenti di crisi.
2014-05-29	M5S	DonnoDaniela	Signor Presidente, oggi ricorre l'anniversario della morte di Franca Rame. «Al Senato non si usa ascoltare chi interviene, anche se l'argomento trattato è più che importante. No, la maggior parte dei presenti chiacchiera, telefona su due, tre cellulari, legge il giornale, sbriga la corrispondenza...»: sono queste le parole scritte da Franca Rame il 15 gennaio 2008, giorno in cui decise di presentare le dimissioni da senatrice della Repubblica. Oggi ricorre il primo anniversario: l'anniversario della morte di una delle donne più in prima linea di questo Paese, di un'attrice impegnata, di un'artista solo temporaneamente prestata alla politica, perché lei non ha mai fatto il politico di professione. Il 29 maggio 2013 Franca ci ha lasciati, ma ha lasciato soprattutto un'eredità che mi sento, anzi ci sentiamo, di raccogliere come donne e come cittadini. Questa eredità consiste in un continuativo appello alle libertà e all'eguaglianza di genere. La ricerca di una concreta parità di trattamento è, infatti, una battaglia comune per molte, tantissime donne e non si risolve di certo con il riconoscimento delle cosiddette quote rosa. Si tratta, piuttosto, della necessità di avere diritti nei giusti punti di partenza, in politica come nella vita quotidiana, nel lavoro e nella famiglia. Come non ricordare quando, nel 1973, Franca fu vittima di indecenti aggressioni culminate in uno stupro di gruppo? Un gesto riprovevole che non ha fatto altro che confermare l'allarme della condizione femminile offesa nell'intimo, nella dignità, nella libertà. Franca Rame è stata ed è il teatro in Italia. Diventa difficile elencare tutti i suoi grandi successi come attrice di teatro e del grande schermo. Proprio in teatro, al fianco del marito Dario Fo, è stata compagna, complice e provocatrice delle coscienze ed ha saputo dare una personale interpretazione della figura femminile nel nostro tempo. Una forte responsabilità civile e morale è di certo il cardine dei numerosi insegnamenti di Franca, oltre a rappresentare il pilastro su cui noi, del Movimento 5 Stelle, basiamo ogni nostra azione. Franca ripeteva sempre che in queste istituzioni si va lenti in tutti i sensi. Ha più volte esternato il suo rammarico per l'atteggiamento refrattario di molti potenti a qualsiasi proposta di cambiamento proveniente dal basso e da chi, con onestà, fa il proprio lavoro. Noi del Movimento 5 Stelle siamo convinti che se Franca Rame fosse stata oggi in quest'Aula sarebbe stata contenta di sapere che c'è un nuovo modo di intendere e fare politica. Parliamo di una politica, come da lei detto più volte, con una reale e vera presenza nelle istituzioni che promuove, giorno dopo giorno e con la stessa energia del primo, il rispetto per i singoli componenti del tessuto sociale, senza mai tralasciare gli ultimi, i dimenticati e le vittime di violenza.
2014-05-29	M5S	PetrocelliVitoRosario	Signor Presidente, innanzitutto annuncio il voto favorevole del Gruppo del Movimento 5 Stelle alla mozione n. 259 (testo 2). Voto favorevole pur se la vicenda Alcoa viene trattata, negli impegni chiesti al Governo, solo come emergenza occupazionale, nulla marcando sull'identità della componente societaria, la Alluminium Company of America (l'Alcoa, appunto). Questa multinazionale è leader mondiale nell'estrazione e nella raffinazione della bauxite e opera fin dagli anni Sessanta per accaparrarsi i principali giacimenti in Sud America, in Africa e nel Sud-Est asiatico. Ha una storia, pertanto, strettamente legata ad alcuni passaggi della nefasta politica imperialista degli Stati Uniti nel mondo: Indonesia 1965, Cile 1973 e, non ultimo, Paraguay 2012. Alcoa chiude tra il 2004 e il 2005 due fonderie negli Stati Uniti e passa a produrre in Islanda, dove l'energia elettrica per gli impianti le viene fornita in via esclusiva e dove, in base alle quote legate al Protocollo di Kyoto, può incrementare l'inquinamento e le emissioni di CO₂ in atmosfera fino al 10 per cento. I lavoratori di Alcoa giustamente ci chiedono un impegno per salvaguardare i posti di lavoro e le condizioni di produttività. Avrei molto apprezzato d'altronde che il testo della mozione contenesse elementi per il superamento del produttivismo ad oltranza, che ancora oggi non tiene conto dello stato di inquinamento e degrado dell'ambiente e delle risorse. Alcoa possiede più di 200 impianti in 31 Paesi del mondo e, da non sottovalutare, ha interessi che vanno ben oltre l'attività industriale principale; primo fra tutti, nel settore militare con Alcoa Defence, che produce leghe speciali per blindati, droni, navi e aerei da guerra. Infatti, Alcoa produce elementi della fusoliera e delle ali del mitico caccia F35, che in questa sede abbiamo nominato molto spesso ultimamente. È quindi una decisione prettamente strategica, più che economica, quella di trasferire la produzione Alcoa di Portovesme in Arabia Saudita: un'operazione strategica totalmente privata, alla quale ha contribuito non poco negli anni l'atteggiamento stolido dei Governi Dini, Prodi e D'Alema. Nel 1996 il Governo cede Alumix, gruppo a partecipazione statale, proprio ad Alcoa. Con atti dei Governi Amato, Prodi e Berlusconi Alcoa riceve da ENEL energia a prezzi molto scontati, agevolazioni di circa 2,8 miliardi appunto da questi prezzi scontati di energia, pagati però dai cittadini italiani con aumenti in bolletta; 2,8 miliardi che finiscono nelle casse di Alcoa, che prima sfrutta i lavoratori sardi, tutti gli utenti della rete elettrica, produce profitti privati con agevolazioni pubbliche e poi se ne va, pronta però a tornare in Italia dentro gli F35, che costeranno a tutti noi diversi altri miliardi di euro.
2014-05-29	PD	GattiMariaGrazia	Signora Presidente, ringrazio il sottosegretario Bobba per la risposta che ha voluto dare. Signor Sottosegretario, noi abbiamo presentato questa interrogazione il 3 dicembre 2013 perché l'incidente a cui facciamo riferimento è avvenuto domenica 1° dicembre. Purtroppo, il 18 maggio scorso, due domeniche fa, c'è stato un altro incendio in un capannone a Prato, vicino al macrolotto. Fortunatamente non c'è stato alcun morto, ma ci sono stati due intossicati e molto probabilmente ce n'erano altri che sono però scappati. Questo per dirle che Prato conferma, anche in questo caso, il fatto di essere la quarta città cinese europea, con un pezzo di popolazione ufficiale, ma con un numero quasi altrettanto grande di persone che risiedono in modo illegale sul nostro territorio e che vivono in capannoni dove si lavora, si dorme, si mangia, si tengono i bambini, con le sbarre alle finestre, dove si dorme in loculi piccolissimi, in condizioni igieniche estremamente disagevoli e molto pericolose. Vorrei altresì segnalare la situazione di grande isolamento, ricordando che questi cittadini cinesi non parlano l'italiano e dormono di giorno e lavorano di notte, perché i camion vengono caricati di notte, con i capannoni che si trovano di solito in zone precise. Ci siamo occupati di questo fenomeno varie volte. Esiste un intervento molto preciso che è stato fatto anche dalla Regione Toscana. In occasione dell'ultimo incidente di cui ho parlato, quello avvenuto il 18 maggio, Enrico Rossi, presidente della Regione Toscana, ha dichiarato: «È una tragedia fotocopia che ci ricorda che, in quest'area, c'è un bubbone da estirpare, che ha due facce: l'illegalità delle condizioni di vita dei lavoratori cinesi e la rendita dei capannoni che, anche in questo caso, è riconducibile a proprietari italiani». Presidente, la Regione Toscana dal dicembre 2013 ha attivato un percorso molto importante e venerdì prossimo - in una data che sembra studiata, ma che in realtà non lo è - presenterà il piano straordinario di intervento, un piano triennale, multilingue, in cui la Regione ha impegnato 10 milioni di euro, che riguarderà tutta l'area vasta centro, cioè Prato, Firenze, Pistoia ed Empoli. Tale piano prevede un potenziamento dei controlli, che verranno quintuplicati rispetto al numero dei controlli previsti dai livelli di assistenza nazionale, e il valore verrà ulteriormente raddoppiato nella ASL 4 di Prato. Pertanto, con le informazioni che lei ci ha dato prima, con questo lancio del piano straordinario d'intervento, con il protocollo d'intesa siglato fra la Regione Toscana, la procura generale della Repubblica presso la corte d'appello di Firenze, la procura della Repubblica presso il tribunale di Firenze, quello di Pistoia e quello di Prato per il rafforzamento nel territorio dell'area vasta centro delle azioni finalizzate alla vigilanza, alla sicurezza sui luoghi di lavoro, al contrasto al lavoro sommerso e alla promozione delle politiche d'integrazione e di sostegno alle situazioni di difficoltà, abbiamo una ragionevole aspettativa del miglioramento della situazione. Tutto questo anche perché si cominciano a precisare una serie di punti. Si cominciano, per esempio, a mirare i controlli nelle situazioni in cui c'è un maggior consumo di energia elettrica o nelle zone periferiche dove sono stati costruiti particolari capannoni. Si sono insomma individuate le zone su cui intervenire. Si comincia ad investire anche nel tentativo di mitigare i problemi sociali, quelli sorti a seguito per esempio delle attività preventive e repressive (molte volte questi lavoratori restano nei guai), a favorire l'integrazione dei cittadini extracomunitari, ma anche a favorire il contrasto alla dispersione scolastica. Però, signor Sottosegretario, c'è bisogno di un intervento del Governo verso il Governo cinese, perché non si possono fare interventi solo a valle: bisogna controllare il processo assolutamente illegale di importazione di manodopera e di importazione dei materiali, perché nella splendida Prato, quella dei grandi filati e delle alte firme, in questo momento si produce utilizzando tessuti che vengono dalla Cina di bassissima qualità e realizzando una produzione di bassissima qualità.
2014-06-04	M5S	MolinariFrancesco	Ancora più grave è la mancanza di qualsiasi intervento per il Sud, vera e propria emergenza sociale con una disoccupazione che ormai supera ogni soglia sopportabile, come gli ultimi dati ISTAT hanno ribadito! Le imprese meridionali, ve lo ricordo, come quelle della Calabria, da cui provengo, pagano l'energia elettrica prodotta dalle centrali, site nel nostro territorio, più cara che al Nord e con una rete elettrica mai rinnovata! Così come il credito bancario che, quando non è un sistema usuraio (come la vicenda De Masi, sancita in sentenze definitive, ha dimostrato), è più caro del 30 per cento, con tempi di concessione più lenti e con mutui i cui tassi sono tre punti percentuali superiori, quando vengono concessi! Che dire, inoltre, dei collegamenti e dei trasporti, che vedono penalizzato il Sud per l'arretratezza della rete viaria: a questo riguardo non posso non fare una battuta sulla Salerno - Reggio Calabria che - a dirla con Pino Aprile - racconta la storia di come lo Stato tiene subordinato il Sud al Nord, con spreco di risorse, in cambio di strutture inefficienti, e questo grazie al peggio del Sud e del Nord. Ed allo stesso modo è assente - quando non smantellato, come nella costa jonica - ogni intervento sulla rete ferroviaria. Da calabrese, poi, devo amaramente rimarcare come il più grande porto per container del Mediterraneo, quello di Gioia Tauro, langue nell'oblio non potendo smistare merci né in entrata né in uscita (pur essendo utile, a quanto pare, a fare il lavoro sporco per conto terzi, come nel trasbordo delle armi chimiche siriane), perché manca una connessione ferroviaria funzionale! Un porto vicinissimo al mondo intero, ma lontanissimo dalla Calabria e dall'Italia, come ricordava un mio conterraneo. Eppure, la tanto vituperata Germania è dal rilancio del suo Est - il suo Sud - che è ridiventata motore dell'Europa, attivando consumi inattesi e rilanciandosi come motore dell'economia mondiale. Da noi, nulla! I recenti Governi italiani - prima quelli contrassegnati dall'asse tra un attuale pregiudicato ed una forza politica antimeridionale, poi quelli di certi professori - hanno fatto diventare il Sud, la mia terra, terra di nuova emigrazione - e questa volta di giovani con lauree - e di miseria, manifestando la chiara volontà di lasciarla morire d'inedia e di mafia, con la complicità dei poteri occulti, perché in realtà ci volete ancora schiavi! Ma se la lotta per vederci riconosciuto diritto di cittadinanza può apparire ancora lunga, fortunatamente le recenti elezioni europee hanno dimostrato - in controtendenza rispetto al dato nazionale - che il popolo meridionale ha nel Movimento 5 Stelle un nuovo strumento per ottenere finalmente quella pari dignità sociale che renderà l'Italia un Paese unito. E nonostante un Consiglio fantasma, quello della Regione Calabria, abbia ieri promulgato una legge elettorale con uno sbarramento al 15 per cento, che non esiste in nessun altra parte del mondo, noi ci saremo e lotteremo per la Calabria e per il Sud.
2014-06-05	M5S	BulgarelliElisa	MORANDO, vice ministro dell'economia e delle finanze. È colpa mia anche questo, come tutto? BULGARELLI (M5S). È sempre colpa sua, signor Vice Ministro, lo sa. Comunque, dicevo che in tal modo si potrebbe rilanciare l'economia ed anche tutto quello che riguarda gli appalti. Cos'altro c'è all'interno di questo decreto? In esso troviamo il pagamento dei debiti della pubblica amministrazione. Anche questa è una cosa molto importante, che potrebbe rilanciare l'economia, però anch'essa viene fatta in maniera anomala. Intanto non sappiamo ancora - non solo noi ma tutti aspettiamo di saperlo da diverso tempo - qual è lo stock completo del debito della pubblica amministrazione. Ancora non si è capito se i soldi già svincolati sono andati veramente a pagare le persone che avevano un credito o se dallo Stato sono semplicemente passati alle Regioni, ma poi non stati elargiti a chi effettivamente doveva beneficiarne. Adesso, per fare ciò, che cosa facciamo? Aumentiamo il debito pubblico, andiamo ad emettere titoli di Stato per 20 miliardi, e questo va bene, ma fino ad un certo punto. L'unica possibilità che aveva davvero l'Italia - secondo noi - di rilanciare il Paese in modo globale, era chiedere una deroga all'Europa, cosa da voi fatta con il DEF. Però - secondo me - avete sottoutilizzato questa deroga e, siccome sarà l'unica nostra possibilità, perché non credo che l'Europa ci darà la possibilità di tornare in deroga su questi argomenti, non si capisce come mai non l'abbiate utilizzata soprattutto per risistemare quelle situazioni che sono sempre attenzionate in fase di emergenza. Di che cosa sto parlando? Sto parlando del dissesto idrogeologico. Se noi partiamo dal punto di vista della prevenzione e non dell'emergenza, possiamo realizzare una grande spending review. È vero che l'investimento iniziale per sistemare tutte le situazioni critiche è di portata rilevante, ma in un momento successivo si potrà beneficiare di un grosso risparmio, perché l'emergenza ci costa sempre di più della prevenzione. Questa sarebbe stata una grande spending review e avrebbe assolutamente aiutato il rilancio dell'economia: poiché c'è tanto da lavorare sul piano del dissesto idrogeologico, avreste dato tanto lavoro alle persone e, una volta risistemato il territorio, si sarebbe potuto davvero rilanciare il turismo. Ma con un territorio davvero devastato, così com'è, come pensiamo di attrarre il turismo? Nella sola mia zona, l'Appennino, è impossibile rilanciare il turismo: ogni 100 metri c'è una frana e tutto quello che il terremoto ha distrutto non è stato ancora ricostruito. È impossibile. Fino a che non si farà un investimento serio sul territorio, non lo si potrà fare sul turismo; e l'unica modalità che avevamo era chiedere la deroga all'Europa e utilizzarla per sistemare la situazione. Al contrario, avete sì chiesto una deroga per effettuare pagamenti, ma alla fine nel DEF si diceva che si sarebbero pagati 13 miliardi, mentre adesso mi sembra si parli di 5 miliardi. Si citano 8 e mezzo, ma poi nel parere dato oggi in 5ᵃ Commissione si parla di 5, e io quindi rimarrei sui 5 e non sugli 8 e mezzo. Allora vi chiedo: cosa facciamo dopo questo provvedimento? In fase di elaborazione della legge di stabilità ci renderemo conto che i soldi non sono più abbastanza e che state tirando la stessa coperta per coprire più cose: e allora che cosa faremo? Concludo il mio intervento con la clausola di salvaguardia. Di nuovo in questo decreto è contenuta una clausola di salvaguardia, che però va in contraddizione con quanto state facendo, e si tratta di un'altra cosa su cui vi ho chiesto notizie in Commissione. Adesso state pensando di fare un decreto per abbassare i costi dell'energia elettrica, ma in quello in esame c'è una clausola di salvaguardia che, al 30 settembre di quest'anno, farà aumentare l'accisa sull'energia elettrica. Anche in questo caso, il cane si morde la coda. Ieri lei, signor Vice Ministro, parlava di lungimiranza e di progettazione e diceva che siete stati premiati perché vedete il progetto dell'Italia a lungo termine. A me sembra, innanzitutto, che non lo vediate a lungo termine e che le cose che fate siano sempre tra loro in contraddizione. Questo è uno dei motivi per cui voteremo ovviamente no alla fiducia. Non esiste assolutamente alcuna progettazione, e quello che state facendo non sistema le situazioni, perché usate sempre la solita coperta per coprire più cose ma, quando arriveremo a fine anno, a pagare saranno sempre gli stessi, ossia le persone fuori da quest'Aula.
2014-06-05	M5S	SerraManuela	Signor Presidente, signor Ministro, mi chiedo innanzitutto se sia possibile discutere di finanziamento e gestione del patrimonio culturale senza etichette e luoghi comuni e senza la retorica che ha caratterizzato il dibattito negli ultimi anni. Da un lato, abbiamo la California d'Italia, il miglior biglietto da visita, la sola e vera energia pulita; poi leggiamo, nel nuovo decreto cultura, che molti dei beni culturali dovrebbero essere ancora commissariati. Lei, signor Ministro, ha sostenuto che quello che fanno a Parigi potremmo farlo, di più e meglio, in Italia. Ma come? Nonostante il decreto valore-cultura, Pompei continua a crollare. Siamo sicuri che la strada dei commissariamenti sia la migliore e pragmaticamente la più opportuna per risolvere i problemi? Ci sono realtà minori o, per dir meglio, più circoscritte che rappresentano vere e proprie eccellenze, che hanno saputo sfruttare i finanziamenti europei, valorizzarsi ed innescare un circolo virtuoso; altre invece sono completamente abbandonate. È possibile stabilire accordi a livello locale, ad esempio con i Comuni, che potrebbero essere rimborsati dallo Stato anche tramite detrazioni fiscali ad hoc, per opere di messa in sicurezza, conservazione e manutenzione dei beni culturali? L'articolo 1 del titolo primo del decreto in discussione alla Camera inserisce una norma peggiorativa rispetto al TUIR, che in materia di erogazioni liberali offriva alle persone giuridiche (cioè alle aziende) l'intera deduzione sulla base dell'imponibile. A che scopo equiparare persone fisiche e giuridiche, se per gli uni si amplia e per gli altri si restringe?
2014-06-10	LN	ArrigoniPaolo	Signor Presidente, desidero intervenire sulla crisi aziendale delle Trafilerie Brambilla, una storica azienda calolziese, in provincia di Lecco, per la quale lo scorso venerdì 6 giugno ho presentato al ministro del lavoro Poletti e alla collega Guidi, ministro dello sviluppo economico, una interrogazione la 4-02292. In verità, lo scorso 9 aprile avevo già presentato agli stessi Ministri una prima interrogazione, la 4-02027 , senza però ottenere risposta in questi due mesi. Trafilerie Brambilla è un'azienda leader - o per lo meno lo è stata fino allo scorso anno - nella lavorazione dei trafilati in acciaio al carbonio, che fino a un anno fa contava 95 dipendenti, oggi diminuiti a 75. Questa azienda è entrata in crisi finanziaria, anche a seguito della flessione del mercato. Dapprima ha attivato un contratto di solidarietà per i dipendenti; poi, nella decisione contestuale di messa in liquidazione, ha attivato la cassa integrazione guadagni straordinaria. Agli inizi di aprile la società riceve un'offerta di acquisto da una società turca appartenente al gruppo Dogan (un gruppo quotato alla Borsa di Istanbul), che presenta un piano industriale e avvia le trattative sindacali. Peccato che negli ultimi quindici giorni tali trattative sindacali siano state abbandonate dalla società acquirente, che ha avviato una procedura, a mio avviso immorale, tesa a mettere i lavoratori l'uno contro l'altro. In pratica, a 52 dei 75 lavoratori viene offerta una proposta unilaterale del tipo prendere o lasciare, che comporta una riduzione dello stipendio del 30 per cento e azzeramento completo di ogni trattamento retributivo, individuale o collettivo, maturato negli anni. Per gli altri 23 lavoratori, anch'essi padri di famiglia, c'è lo spettro del licenziamento. È per questo motivo che mi sono permesso di svolgere questo intervento di fine seduta e di richiamare l'urgenza, da parte dei Ministri interrogati, di attivare possibilmente un tavolo di concertazione con la società acquirente, con quella cedente, con i sindacati e anche con la Regione per addivenire ad una soluzione che contemperi le esigenze della società e quella dei lavoratori. Infine, vorrei fare una sottolineatura per dire come la profonda crisi economica che sta toccando il nostro Paese, con percentuali di disoccupazione veramente record, stia portando diverse imprese in crisi ad essere terra di conquista da parte di soggetti stranieri che, sentendosi sempre più forti, impongono condizioni capestro, quindi salari ridotti a fronte dei quali, con lo spettro della disoccupazione, i lavoratori stessi non possono fare altro che firmare. Queste sono situazioni preoccupanti che sempre più si verificheranno in futuro, e rispetto ad esse mi pare di poter dire che il Governo stia facendo poco per poterle evitare: le tasse rimangono alte, la burocrazia permane, il costo dell'energia rimane alto, la disoccupazione aumenta sempre di più. Concludo rinnovando l'invito ai Ministri interrogati a dare seguito e riscontro positivo alle interrogazioni presentate.
2014-06-11	M5S	PugliaSergio	Signora Presidente, vorrei parlare di lavoro, un tema abbastanza caldo ed importante, soprattutto il lavoro giovanile. Abbiamo visto che la disoccupazione in Italia è ancora salita: è al 46 per cento. C'è un Governo che ci viene a raccontare, come uno dei Governi precedenti, delle favolette. Il Governo di allora parlava di ristoranti pieni e di aerei stracolmi. Ma la disoccupazione è salita ancora. Io riporto un caso, quello della GSE SpA (Gestore dei servizi energetici), una società per azioni italiana controllata dal Ministero dell'economia e delle finanze, che eroga incentivi economici per la produzione di energia elettrica da fonti rinnovabili. Si tratta, quindi, del nostro futuro. Inoltre, svolge attività di informazione per promuovere la cultura dell'uso dell'energia compatibile e sostenibile. Ebbene, risulta che la GSE starebbe applicando i tagli previsti dal decreto-legge n. 66 del 2014. Per chi non ricorda bene i numeri - e lo ricordo magari prima a me stesso - si tratta del decreto degli 80 euro: da un lato, si danno gli 80 euro; dall'altro lato, si deve togliere qualcosa. In questo caso si sta per togliere - vogliamo capirlo? - lavoro ai giovani, perché abbiamo rilevato che 63 giovani assunti nella sede romana, tutti under 30, alla scadenza dei contratti di inserimento con i quali appunto sono stati assunti, rischiano il mancato rinnovo degli stessi. Voglio chiedere: dove vogliamo andare? Se da un lato, abbiamo una azienda che è nostra, del Ministero, che sta facendo un'attività che per noi... PRESIDENTE. Senatore Puglia, la prego di concludere. PUGLIA (M5S). Ho concluso, Presidente. Se abbiamo una azienda che è strategica e sta formando quei giovani, una volta formati, di essi che cosa vogliamo fare? É strategica o no? É strategica, e allora di questi giovani, una volta formati, che cosa vogliamo fare? Li vogliamo buttare per strada, per dare gli 80 euro magari a chi ha già soldi, o vogliamo che a questi giovani, una volta che stanno in attività strategiche quali appunto le rinnovabili, si rinnovino i contratti? Per noi i giovani under 30 vanno protetti e le energie rinnovabili sono il futuro dell'Italia.
2014-06-17	M5S	BulgarelliElisa	Signora Presidente, ci piacerebbe credere che sia l'amore a determinare il nostro destino o che i vari fattori riformativi che dirigono la nostra vita siano i grandi sogni e le passioni dell'anima o i progressi delle scienze tecnologiche. In realtà, nella vita concreta sono le idee del business le sole da cui non ci distogliamo mai, dalla soglia di casa alla scrivania dell'ufficio, dall'alba al crepuscolo. Il business rappresenta il principio organizzatore di ogni giornata. Ovviamente tra le idee di business è quella di potere a dominare, ed essa non si palesa in quanto tale: indossa i panni dell'autorità, del controllo, del prestigio, dell'ascendente e della fama. Il business è diventato la forza fondamentale della società umana, e professa una fede fondamentalista nei propri principi basilari. Le battaglie ambientali sono gli scenari in cui si combattono oggi le guerre di religione, segno che non siamo del tutto sottomessi ai piani di globalizzazione. Le aziende multinazionali e, a volte, anche le mafie dispongono di un potere maggiore di quello di molti Governi nazionali, e il loro potere dipende, appunto, dallo stato della loro economia. L'impero dell'economia delle multinazionali e delle mafie, come quello delle religioni, è ormai stato interiorizzato. Le idee del business sono le uniche realmente universali: idee come il commercio, la proprietà, il prodotto, lo scambio, il valore e il denaro governano la vita umana del pianeta al di là di ogni confine geografico e di ogni barriera di costume. Non c'è nulla di più potente delle idee. Esse ci aprono gli occhi e ci arricchiscono; sono però difficili da maneggiare, e sono anche l'unico preziosissimo miracolo dell'esistenza umana. Il fallimento del potere collettivo nella burocrazia, nell'educazione, nelle istituzioni e nelle aziende implica una grande incubazione di queste idee. Ci siamo arenati sui «come», sui «chi», evitiamo di giocare con il «cosa». Sfortunatamente, non siamo più un Paese dove la sera si fa tardi a parlare di idee. Quindi, come prima cosa, consentiamoci tutti di pensare di nuovo, perché le idee nascano e restino vive, anche se c'è bisogno di coraggio per affrontare la loro forza distruttiva. Le idee possono distruggere abiti mentali ai quali siamo affezionati, ma sono l'unico modo per sconfiggere il fenomeno delle mafie. Non serve a molto aprire con coraggio nuove strade se si continua a rimanere dentro lo stesso labirinto. È il modello stesso che deve rompersi, che deve aprirsi. Adesso andare avanti, soprattutto nella lotta contro le mafie, significa andare verso il basso, verso gli errori della nostra cultura, e indietro, verso il dolore racchiuso nella sua memoria. Significa approfondire, restare con ciò che sta succedendo. Il modo migliore, e forse l'unico, è quello di immaginare che vogliamo restare in quell'ambiente per il resto della vita, per andare fino in fondo ai problemi. La crescita così si focalizzerebbe allora sul «non ancora», su ciò che è mancante. Forse c'è bisogno di fare spazio, c'è bisogno di uno svuotamento di ciò che è abituale in vista di qualcosa che abituale non è. Ma è necessario - e lo sottolineo - un atteggiamento di accoglienza nei confronti di ciò che finisce. Dobbiamo accettare che la mafia è un fenomeno umano, e come tale prima o poi finirà. Le idee del passato, che funzionavano un tempo, continuano a determinare il modo di affrontare i problemi attuali. È ora di mutarle, di rimettere in discussione tutto e fare una spoliazione radicale. E di nuovo ci viene in aiuto il potere, con la sua potenza e la sua energia: se chi il potere lo gestisce a livello istituzionale lo userà ed userà la sua stessa energia per sconfiggere la mafia, nulla sarà più come prima, e un fenomeno umano potrà, alla fine, cessare di esistere. Bisogna iniziare davvero a credere che è possibile sconfiggere questo fenomeno, il fenomeno delle mafie, e ripensare il sistema dell'utilizzo dei beni confiscati è solo il primo passo, proprio perché andiamo ad intaccare la loro economia, quell'economia che dà loro linfa, e nello stesso tempo diamo un segnale forte da parte dello Stato alla nostra società.
2014-06-18	M5S	BlundoRosettaEnza	Occorre pensare ad una vera e propria rivoluzione alimentare e ad un diverso approccio con il cibo. Per questo serve anche una nuova educazione alimentare che prenda avvio nelle scuole primarie e si ispiri ai recenti e validissimi studi anche sul «fruttarismo sostenibile» e sulla «alimentazione alternativa», oltre che al progetto europeo «Frutta nelle scuole», finalizzato ad educare i bambini già dalla tenera età ad abitudini alimentari più corrette. Occorre rendere il consumatore consapevole degli sprechi di cibo, di acqua e di energia.
2014-06-18	PD	FerraraElena	Lo possiamo fare in una logica di sostenibilità, di innovazione e di qualità. Un nuovo modello agricolo, una più equa distribuzione delle risorse, un'attenzione più concreta alla qualità delle produzioni sono obiettivi possibili. E se proprio l'Italia, il Paese del cibo per eccellenza, la culla della dieta mediterranea (di cui si è parlato poc'anzi), chiamata a organizzare l'appuntamento sull'alimentazione più importante della storia moderna, noi tutti dobbiamo essere responsabilmente preparati. Come? Lo ha indicato in questi giorni lo stesso Presidente del Consiglio: «Per investire sul food dobbiamo ricostruire l'identità italiana». Per farlo non basta parlare di quanto è buono il made in Italy, serve maggiore consapevolezza della straordinaria varietà, tradizione, conformazione territoriale, produzione e lavorazione agroalimentare che il nostro Paese annovera. Unicità e patrimoni che devono - sottolineo: devono -contribuire alla nostra ripresa economica, essendo in grado di ingenerare opportunità turistiche, commerciali e industriali; possibilità che dobbiamo coltivare sostenendo ricerca e formazione. Incominciamo dalla scuola, attivando percorsi formativi sull'educazione al cibo in vista dell'Expo. Insegniamo ai nostri studenti il valore della sostenibilità, l'importanza di una distribuzione più equa delle produzioni, il rispetto delle risorse alimentari, la passione per l'agricoltura e l'allevamento, i benefici di un'alimentazione sana, le possibilità del riuso e le tante applicazioni del riciclo, la bellezza di conoscere la storia, cioè l'origine e la trasformazione dei prodotti che caratterizzano la nostra tradizione enogastronomica. Come per la cultura, anche per la promozione del cibo di qualità è necessario costruire una domanda consapevole. Conoscere significa mettere nelle mani del consumatore gli strumenti per valutare il prodotto e le produzioni. Sarà quindi maggiore la richiesta di informazioni e di trasparenza ai quali l'offerta dovrà rispondere. Una regola di mercato tanto semplice quanto efficace nella lotta alla contraffazione e a sostegno della tracciabilità. La Giornata mondiale dell'ambiente, che si celebra domani in tutto il mondo, ci insegna che gli sprechi sono sì un problema etico ed economico, ma anche un danno per l'ambiente: buttare il cibo vuol dire buttar via terreno, acqua ed energia. Eppure, secondo un sondaggio appena realizzato da Waste Watchers, solo quattro italiani su dieci ne sono consapevoli. È un problema culturale. È dall'impegno del singolo cittadino che dipende il conseguimento di grandi traguardi che le comunità internazionali si sono prefissati: per esempio, l'obiettivo della FAO e del World Food Programme è di ridurre del 50 per cento entro il 2020 l'attuale spreco di oltre un milione e 300.000 tonnellate di cibo commestibile. Non c'è bisogno di partire da zero: sono tanti i percorsi, nazionali e internazionali, che possono offrire uno stimolo prezioso e che possiamo tradurre nei nostri prossimi comportamenti quotidiani. Lo stesso Piano nazionale di prevenzione dello spreco alimentare prevede l'introduzione dell'educazione alimentare e ambientale tra le materie obbligatorie nelle scuole, una campagna di comunicazione nazionale su questi temi e regole più semplici per le donazioni di cibo invenduto. Secondo il Banco alimentare ogni anno in Italia vengono buttati via 12 miliardi e 300 milioni di euro di cibo consumabile. Le cose, per fortuna, stanno lentamente cambiando: circa un miliardo di euro in alimenti viene recuperato da supermercati e mense e ridistribuito a istituzioni di beneficenza. Anche in Europa ci sono esempi di buone prassi: come i due grandi frigoriferi collocati nel cortile di un condominio di Berlino, riforniti gratuitamente da supermercati e aziende che hanno merce prossima alla scadenza. Quindi solidarietà, ma anche tecnologia, come la sperimentazione - già in atto - di confezioni che cambiano colore man mano che si avvicina la data di scadenza, in modo da avvertire chi le ha in frigorifero. Inoltre, occorre promuovere comportamenti consapevoli: per esempio, non è detto che la frutta buona deve essere per forza bella, come è già stato sottolineato. In questi giorni il Presidente del Consiglio si è recato in Cina, nel mercato più importante dell'economia mondiale. Il vino italiano compre solo il 6 per cento delle importazioni: c'è quindi un margine di crescita incalcolabile per il nostro Paese e il futuro export. Tra meno di un anno moltissimi rappresentanti della Nazione che consuma più riso al mondo saranno in Italia per l'Expo. Avremo il mondo in casa, come diceva la collega Pignedoli. Ma come immaginiamo di rappresentare la nostra impareggiabile produzione risicola, la qualità dei nostri piatti e la bellezza delle nostre risaie, se neppure noi sappiamo distinguere l'arborio dal carnaroli? Il lavoro importantissimo che sta facendo il ministro Martina su questo settore è davvero notevole, ma va inquadrato in una cornice di carattere culturale. Anche per questo ringrazio ancora la collega Pignedoli e sostengo convintamente la mozione n. 262 (testo 2).
2014-06-18	PD	PignedoliLeana	...ma che potrà diventare emergenza per le generazioni dopo di noi. Parlo delle grandi contraddizioni che riguardano la questione alimentare, il futuro del cibo. La forza di Expo 2015, dedicata al tema «Nutrire il pianeta, energia per la vita», proprio per il titolo che porta, oltre a rendere visibili la creatività e la capacità innovativa dei singoli sistemi alimentari, si misurerà anche in relazione al messaggio culturale che saprà lanciare sul tema della sicurezza alimentare. Intendo, per sicurezza alimentare, la definizione che diede il Summit mondiale dell'alimentazione del 1991, vale a dire «la condizione in cui tutte le persone, in ogni momento, hanno accesso fisico, economico e sociale a cibo sufficiente, sicuro, nutriente, che soddisfi le proprie necessità per poter condurre una vita attiva e in salute». Il tema della produzione, dell'accesso e del consumo del cibo pone a questo secolo contraddizioni e problematiche enormi, concatenate tra loro. Vi è l'esigenza di produrre di più e meglio per sradicare il problema della fame, per affrontare la forte crescita demografica attesa nei prossimi decenni. Parallelamente, però, vi è l'esigenza di diminuire l'impatto e l'impronta ambientale delle produzioni agricole. Lo ricordiamo: l'agricoltura produce a livello mondiale gas serra pari al 33 per cento delle emissioni e, sull'uso di acqua dolce disponibile a livello mondiale, il 70 per cento dei consumi riguarda l'agricoltura. Vi è l'urgenza di affrontare il devastante paradosso tra scarsità di cibo, da un lato, e sovranutrizione, dall'altro; di mettere un limite alle percentuali di destinazione di produzioni agricole a fini alimentari e a quelle a fini energetici; di risolvere la contraddizione vergognosa tra povertà alimentare e, parallelamente, gli sprechi di cibo lungo tutta la filiera; di affrontare la crescente finanziarizzazione dei mercati agricoli e il conseguente diffondersi dei fenomeni speculativi, prima delle derrate alimentari e ora delle terre coltivabili. Sono problemi di portata epocale, che devono trovare una centralità nelle politiche dei diversi Paesi; devono farci prendere nuove e più diffuse consapevolezze, per imboccare coraggiosamente nuove strade che invertano la spirale della povertà e della scarsità alimentare, che riconcilino il rispetto per il pianeta con il benessere dei suoi abitanti. Non le consideriamo dichiarazioni retoriche, che facciamo per dovere, per lasciare un documento, come si dice, per lasciare semplicemente agli atti. Lo facciamo affinché diventino input forti, convinti, che partano dalle Aule parlamentari ma si traducano in scelte concrete dei Governi, azioni convinte dei singoli Stati e, via, via, diventino riflessione comune, patrimonio delle comunità, scelte dei singoli, fino a cambiamenti di stili di vita. Affinché i singoli Stati, compreso il nostro, scelgano coraggiosamente di sostenere le azioni di prospettiva, cioè quelle più difficili, cioè quelle che non si traducono in consensi immediati ma in investimenti di prospettiva. Affinché si incentivino e si sostengano nelle politiche agricole le produzioni biologiche, le innovazioni, come l'agricoltura di precisione, quella basata sull'impiego di nuove tecnologie, programmate per un uso mirato di acqua, di suolo, di energia, programmate per una personalizzazione colturale (ovvero solo quanto serve e dove serve irrigare, arare, utilizzare energia), programmate per aumentare le rese produttive dei terreni, non con la chimica, ma con l'intervento tecnologico avanzato. Più rese produttive, migliore qualità, meno inquinamento: questo è l'obiettivo del secolo. Più raccolto per ciascuna goccia, come si usa dire. Grandi paradossi, tutti correlati, come dicevo: in una parte del mondo a milioni di persone è negato il diritto al cibo e in un'altra parte si può morire di sovranutrizione. Le cifre dicono tutto delle storture a cui stiamo assistendo. Ogni anno, a fronte di 36 milioni di persone che muoiono per mancanza di cibo, altri 29 milioni di persone muoiono per malattie correlate all'eccesso di cibo. Mentre cresce il fabbisogno di cibo, secondo la FAO, un miliardo e 300 milioni di tonnellate di cibo commestibile viene sprecato, ovvero una quantità quattro volte superiore a ciò che servirebbe per sfamare gli 868 milioni di persone malnutrite nel mondo. Mentre cresce il fabbisogno di cibo, solo il 55 per cento delle produzioni agricole è destinato alla nutrizione, la restante parte viene trasformata in biocarburanti e prodotti industriali. C'è dunque qualcosa che non funziona nella governance del pianeta, nelle politiche delle Nazioni, nelle scelte di sviluppo. Occorre sapere di più, studiare di più, approfondire le cause e le concause che determinano una insicurezza alimentare tanto devastante; aumentare il livello di consapevolezza sui fattori internazionali e di lungo periodo e non chiuderci nelle tattiche immediate, nelle dinamiche interne, non leggere tutto con uno sguardo di vicinato. Dobbiamo avere consapevolezza che i mercati internazionali agricoli sono particolarmente attraenti per le attività finanziarie speculative, dato che la volatilità dei prezzi è una loro caratteristica strutturale, perché i mercati dei futures di prodotti agricoli sono scarsamente regolamentati, perché la progressiva liberalizzazione dei mercati agricoli in un contesto di crescente interconnessione dei mercati è accompagnata da un afflusso di investitori a breve termine. Dobbiamo sapere che il risultato e le ricadute nei singoli Paesi della volatilità dei prezzi si abbatte sui produttori di alimenti e sui consumatori, cioè sugli gli anelli deboli della catena del valore. Dobbiamo avere consapevolezza del valore prezioso che sta assumendo nel nostro tempo il terreno coltivabile. Mentre nel nostro Paese e, in generale, in Occidente negli ultimi decenni il consumo di suolo agricolo ha conosciuto una accelerazione senza precedenti, nei Paesi in via di sviluppo sta andando in onda una vera e propria corsa all'oro, cioè l'acquisto delle terre ancora coltivabili da parte di soggetti finanziari, di Paesi con molta liquidità ma scarse estensioni coltivabili. Un fenomeno che progressivamente ridurrà la sicurezza e la sovranità alimentare delle popolazioni locali e porterà a nuove forme di colonizzazione. In positivo, invece, c'è un'ulteriore ed importante consapevolezza collegata a tutto questo: la consapevolezza del valore del patrimonio agroalimentare italiano Molte realtà del nostro Paese sono una concreta sintesi dei fattori di biodiversità, di salubrità, di nuove tecnologie mixate ad antiche tradizioni, esperienze uniche da far emergere proprio in occasione di Expo 2015. Mentre noi fatichiamo a frequentare i mercati esteri, il mondo ci verrà in casa di colpo e sarà una straordinaria occasione per un confronto in diretta di modelli e di crescita culturale, nonché un'occasione unica di promozione di livello internazionale, se si saprà cogliere questo all'interno di un progetto che esalti le differenze, ma dentro linee di indirizzo comuni a livello nazionale Nel 2015 avremo 147 Stati ospiti nel nostro Paese. Il documento strategico di Expo, che traccia le linee guida dell'evento, partendo dall'idea di «un nuovo umanesimo per lo sviluppo» parla di una «rivoluzione sostenibile» e propone un confronto internazionale sulle maggiori sfide legate al tema dell'alimentazione, in una «prospettiva comprensiva di tutti gli aspetti e di tutte le sfumature ideali e culturali del tema». Da tempo, poi, la fondazione Barilla Center lavora su questo obiettivo e ha promosso un'importante mobilitazione della società civile sul Protocollo di Milano, che ha sottoposto e aperto al contributo e alla condivisione di tutti i cittadini sui temi dell'agricoltura sostenibile, degli stili di vita e del contrasto allo spreco Ecco, noi oggi chiediamo che il Governo italiano sia convinto promotore di un confronto tra gli Stati partecipanti all'Esposizione 2015, che faccia crescere un forte interesse attorno ai diversi temi che possono poi portare ad un vero e proprio Protocollo globale del cibo, basato sui seguenti impegni: limiti di destinazione delle produzioni agricole tra cibo ed energia; iniziative per una regolamentazione uniforme dei mercati finanziari per evitare elusioni dovute alla mancanza di normative internazionali; incentivazione delle pratiche agronomiche ecosostenibili per un incremento produttivo nelle aree del mondo meno produttive per rispondere alla domanda di cibo in aumento; valorizzazione del ruolo dei produttori nel governo dei prodotti lungo tutta la filiera; incentivazione delle produzioni biologiche e dell'utilizzo di strumenti e tecniche agronomiche di precisione; contribuire ai lavori in corso a livello internazionale per il monitoraggio degli sprechi alimentari; valorizzazione e diffusione delle conoscenze prodotte nell'ambito delle principali iniziative europee e internazionali sul tema, a partire dal progetto europeo Fusions, cui partecipiamo come Paese con lo spin off dell'università di Bologna (Last Minute Market) e dall'iniziativa della FAO Save Food; propone l'adozione di specifici piani nazionali di prevenzione degli sprechi alimentari, come ha già iniziato a fare il Governo italiano; perseguire gli obiettivi di sviluppo fissati dalle Nazioni Unite sull'accesso permanente al cibo per tutte le fasce di popolazione, rendendo i sistemi di produzione più efficienti, assicurando l'accesso al mercato dei piccoli produttori alimentari. Si tratta, ancora, di favorire la diffusione di modelli nutrizionali attenti all'impatto sulla salute e sull'ambiente attraverso informazioni accessibili per scelte più consapevoli da parte dei cittadini. Infine, è importante che ci sia un impegno, in accordo con le Regioni, perché le realtà maggiormente rappresentative del sistema di eccellenze agroalimentari italiane siano concretamente coinvolte in questo evento di carattere economico, di crescita sociale e culturale, una sorta di «Expo dei territori» l'abbiamo definita, che presenti al mondo, con linee di indirizzo comuni, la sintesi migliore del sistema agroalimentare italiano. In conclusione, signora Presidente, ministro Martina, ciò che viene qui proposto è un'assunzione eccezionale di responsabilità a partire dal nostro Paese, un'assunzione di responsabilità, perché un problema di tale vastità, con così profonde interrelazioni, non può essere delegato a nessun altro. Nel parere del Comitato economico e sociale europeo su «Commercio e sicurezza alimentare» si annovera, nelle conclusioni, la sicurezza alimentare globale tra i fondamentali diritti umani e si individuano l'insicurezza alimentare e la malnutrizione nel contempo quale causa ed effetto della povertà e del sottosviluppo: il benessere nutrizionale non è soltanto una conseguenza dello sviluppo, ma anche un suo presupposto. E, dopo approfondite analisi, le conclusioni risultano fin troppo semplici: solo con una responsabilità diffusa, con cambiamenti a partire da sé, la responsabilità di tutti, ognuno in quota parte, si potrà imboccare una soluzione possibile per gli anni a venire. Infatti, come risponde giustamente Mario Campli, il relatore del parere del Documento europeo, alla domanda: «Chi nutrirà il mondo?» la risposta è: «Solo il mondo potrà nutrire il mondo». E io credo che i Parlamenti e i Governi debbano essere davanti a trainare questo enorme impegno e questo enorme cambiamento.
2014-06-18	PD	RutaRoberto	Signora Presidente, signor Ministro, onorevoli colleghi, Expo 2015 è ormai alle porte, e sarà un'occasione straordinaria d'incontro che il nostro Paese deve cogliere appieno per il ruolo che riveste nel settore agroalimentare e per il made in Italy, che rappresenta per noi un vanto. Il titolo è emblematico: «Nutrire il pianeta. Energia per la vita». Inizierei ricordando alcuni dati: la popolazione mondiale è praticamente triplicata negli ultimi sessant'anni, passando da 2,5 miliardi del 1950 ai 7 miliardi attuali, con la previsione che nel 2040 la terra sarà popolata da circa 9 miliardi di persone. Cresce inoltre sempre più il numero delle persone malnutrite, numero che ormai si avvicina drammaticamente al miliardo. È uno di quei paradossi che caratterizzano la storia umana: accanto a persone che quotidianamente muoiono di fame, un numero molto elevato di persone convive con il problema opposto dell'obesità o del forte sovrappeso. Queste persone ammontano a circa un miliardo e mezzo: il doppio di coloro che vivono al di sotto della soglia della povertà. Oltre 30 milioni di persone muoiono ogni anno per la fame; altrettante muoiono nello stesso arco di tempo a causa di malattie derivanti dall'eccesso di cibo. Il problema dello spreco alimentare poi è tanto serio che in Italia è stimato in 6,5 milioni di tonnellate, pari a 108 chilogrammi pro capite, con un costo medio per ogni famiglia di quasi 1.700 euro l'anno. Alla luce del quadro esposto e considerata la drammaticità della situazione planetaria accennata, il Senato ritiene convintamente di dover impegnare il Governo italiano a sensibilizzare maggiormente la comunità internazionale sulle responsabilità che essa ha nei confronti del mondo intero. Questo è il motivo che oggi spinge il Gruppo del Partito Democratico a sostenere con convinzione le mozioni presentate. La mozione n. 262 (testo 2), presentata dai rappresentanti del Gruppo del Partito Democratico, ha una significativa valenza, una valenza complessiva che prevede un'azione ampia volta a promuovere nuove politiche in campo agro-alimentare, impegnando in tal senso il Governo a contrastare il ricorso a speculazioni finanziarie, incentivando l'agricoltura ecosostenibile per aumentare la produttività in aree mondiali che sinora si sono dimostrate scarsamente produttive, con pesanti ripercussioni sulle popolazioni interessate. Impegna inoltre il Governo a ridurre gli sprechi alimentari, affinché una consistente parte della popolazione mondiale possa alimentarsi in modo corretto, e a combattere, conseguentemente, la fame nel mondo per rendere effettivo il diritto umano all'alimentazione, un diritto che non può restare una formula vuota presente negli atti giuridici internazionali, ma deve diventare effettivo; a promuovere la cultura della sana alimentazione e degli stili alimentari equilibrati e bilanciati, diffondendo la dieta mediterranea già patrimonio immateriale dell'Unesco. Nella nostra mozione abbiamo chiesto al Governo di attivarsi affinché Expo 2015 veda protagonisti gli Stati partecipanti, le istituzioni internazionali, gli enti pubblici e privati facenti parte del sistema Italia, in merito alle tematiche cui ho fatto riferimento, nonché in merito alle politiche pubbliche e alle buone pratiche che ne devono conseguire, con obiettivi puntuali che realizzino un vero e proprio "Patto globale del cibo" secondo le linee guida più importanti che abbiamo elaborato in questi mesi insieme al nostro Governo. Sull'agricoltura sostenibile abbiamo chiesto un impegno ad elaborare politiche pubbliche per l'incremento produttivo nelle aree del mondo meno produttive, al fine di avvicinare la domanda di cibo in aumento alla capacità di offerta attraverso pratiche agricole ecosostenibili. Abbiamo chiesto un impegno sull'agricoltura sostenibile a definire pratiche innovative che utilizzino alte tecnologie, metodi indicati dalle coltivazioni biologiche, sistemi agricoli di precisione, anche al fine di un utilizzo oculato delle risorse idriche, ad esempio il cosiddetto more crop per drop ovvero «più raccolto per ciascuna goccia». Sulla riduzione degli sprechi nella filiera alimentare, chiediamo di contribuire ai lavori in corso, coordinati dal WRI (World resource institute) per la definizione di un protocollo mondiale ( Food waste protocol ) per la quantificazione e il monitoraggio degli sprechi e delle perdite alimentari lungo la filiera, nonché di uniformare le modalità di quantificazione e monitoraggio degli sprechi e delle perdite alimentari adottate dai singoli Paesi alle specifiche che saranno definite dal protocollo. Proponiamo infine di impegnare il Governo sulla promozione del valore del cibo e di stili alimentari bilanciati, a definire un impegno comune della comunità internazionale e delle relative istituzioni rappresentative al fine di promuovere ed affermare un nuovo approccio al cibo che ne sottolinei il valore nella scala delle priorità dei consumi. Sulla promozione del valore del cibo e di stili alimentari bilanciati, chiediamo di definire, in accordo con le Regioni e le realtà locali maggiormente rappresentative del sistema di eccellenze agroalimentari italiane, linee di indirizzo comuni che abbiano al centro la qualità del patrimonio agroalimentare, come volano centrale che integri in chiave multidisciplinare agricoltura di precisione, salute, innovazione e sostenibilità, sistemi locali di efficienza nella catena alimentare. Ma ci convince, signora Presidente, anche l'impegno, chiesto dalla Lega, di usufruire di Expo 2015 quale occasione per promuovere l'intero territorio italiano e far conoscere a quanti verranno da noi l'agroalimentare di qualità, di cui il nostro Paese è leader europeo. Ci convince l'impegno chiesto dal Nuovo Centrodestra di salvaguardare il capitale ecologico dell'agricoltura, l'utilizzo di tecniche produttive appropriate da legare, tra l'altro, alla programmazione agricola, che va orientata verso un'agricoltura non monocolturale, che eviti pratiche fortemente intensive nei Paesi sviluppati e la cosiddetta agricoltura mineraria nei Paesi emergenti, disincentivando l'interesse a produrre biocarburanti dalla produzione agricola primaria. Dobbiamo convincerci che resta ottimale il recupero dei vari sottoprodotti disponibili. Così come ci convince l'impegno chiesto nella mozione presentata dal Movimento 5 Stelle, volto al divieto di produzioni OGM sul territorio nazionale. Su tale tema vorrei dire che in quest'Aula abbiamo approvato all'unanimità una mozione che andava in questa direzione, e gli sforzi del Governo sono andati esattamente in quella direzione con le ultime vicende europee. Quindi ci convince, perché è parte integrante del nostro patrimonio di convinzioni, ovviamente puntando sulla ricerca in laboratorio, perché crediamo che dalla ricerca saranno disponibili risultati importanti per il progresso, rispetto al quale non va fatto alcun passo indietro, semmai tre passi in avanti. Ma la ricerca deve essere fatta in laboratorio e non in campo aperto, per evitare contaminazioni. Ci convince anche l'idea che quest'Aula abbia fatto passi in avanti per arrivare a un voto unanime. Ci convince il metodo della ricerca di una condivisione sulle grandi questioni. Colgo l'occasione per dire che il decreto «campo libero», quel decreto che il Governo ha messo in campo va nella giusta direzione, quella di un utilizzo sano del nostro territorio, incentivando le assunzioni under 35, soprattutto nel Mezzogiorno d'Italia, e non solo, e rimettendo in piedi il credito d'imposta che ha ben funzionato nel nostro Paese. Per queste ragioni, il Gruppo del Partito Democratico voterà convintamente a favore delle tre mozioni e dell'ordine del giorno presentato, ritenendo che il metodo della condivisione più ampia possibile per le grandi questioni faccia sì che l'Italia possa dirsi fiera di essere un grande Paese.
2014-06-18	PD	VaccariStefano	Oggi sta diventando sempre più evidente come i problemi cruciali, quali l'energia, l'ambiente, i cambiamenti climatici, la povertà e la disponibilità di cibo, non possano essere compresi separatamente: sono problemi sistemici, interconnessi e interdipendenti. Il dilemma fondamentale alla base di tutti questi problemi sembra essere l'illusione che su un pianeta limitato sia possibile una crescita illimitata.
2014-06-18	FI	PelinoPaola	Dobbiamo considerare che l'Italia ha urgente bisogno di diversificare ed equilibrare il mix delle fonti primarie per la generazione elettrica, per sostenere la competitività e ridurre il rischio strategico per gli approvvigionamenti energetici. La necessità è quella di ridurre gradualmente gli incentivi alle rinnovabili, oggi pari a 9 miliardi di euro annui, che già pesano in maniera consistente sulle bollette di imprese e cittadini. Il consumo di gas per approvvigionare la produzione di energia ha del resto raggiunto quella che viene considerata una soglia massima. Il nostro Paese dipende dal gas per la produzione di energia elettrica per oltre il 60 per cento. Su questo va fatta una riflessione. Ricordiamo che la crescita economica rappresenta la principale urgenza del Paese a livello sia economico che sociale. Questa richiede anche una riduzione dei costi dell'energia elettrica di almeno il 30 per cento, per favorire la competitività delle aziende italiane. Per tornare alla centrale di Civitavecchia, va certamente fatta una verifica in modo che gli standard produttivi e di sicurezza di Torrevaldaliga Nord siano a livelli di efficienza adeguati. Del resto, su quella centrale sono stati fatti investimenti (circa 2 miliardi) che non si possono buttare via così a cuor leggero. Con la nostra mozione chiediamo al Governo: tenuto conto della comunicazione della Commissione del 13 novembre 2008 intitolata «Efficienza energetica: conseguire l'obiettivo del 20 per cento» (di riduzione di energia primaria), di evidenziare gli eventuali ostacoli in Italia per l'attuazione di misure efficaci volte a tale obiettivo e le misure sino ad oggi adottate, e che si adotteranno, per superarli; di elencare tutti i siti di produzione di energia che rappresentano un serio problema per la salute dell'uomo in termini di aumento di malattie e di decessi e le strategie, o proposte, che sino ad oggi i Ministeri competenti (sviluppo economico e salute) hanno sinergicamente elaborato, per quei siti, al fine di salvaguardare la produzione di energia e tutelare la salute dell'uomo; di valutare se le modalità di gestione degli incentivi per il fotovoltaico abbiano rappresentato uno sperpero di risorse finanziarie pubbliche, con scarsi benefici sui costi dell'elettricità prodotta, con una crescita delle bollette, con problemi di smaltimento degli impianti a fine vita, o abbiano realmente contributo e contribuiscano in maniera rilevante ad un'efficienza energetica per l'Italia.
2014-06-18	LN	ArrigoniPaolo	Signora Presidente, colleghi, signora rappresentante del Governo, l'Italia, nel tentativo di limitare la propria dipendenza energetica dall'estero, negli ultimi anni ha molto investito in risorse alternative e rinnovabili. Certo, piacerebbe a tutti produrre tutta l'energia elettrica impiegando solo il fotovoltaico, l'eolico, il geotermico e, naturalmente l'idroelettrico. Ricordiamo come gli ultimi Governi, a partire dal 2000, abbiano dato un forte impulso alla produzione di energia elettrica da fonti rinnovabili. Non ignoriamo però che gli incentivi cospicui messi in campo, poi diminuiti nel tempo, attraverso il conto energia, hanno sì fatto nascere un settore economico con imprese e nuovi posti di lavoro, ma hanno anche fatto la fortuna di tanti speculatori e, soprattutto, hanno fatto lievitare la bolletta elettrica che per molti anni dovranno pagare tutti gli italiani.
2014-06-18	LN	ArrigoniPaolo	Vari studi hanno dimostrato che innanzitutto è impossibile produrre tutta l'energia elettrica richiesta dagli utenti attraverso il ricorso alle rinnovabili (oggi, compreso l'idroelettrico, siamo al 25 per cento rispetto alle necessità). In secondo luogo, vi è la necessità di garantire un mix energetico o una differenziazione delle fonti, come diceva prima il collega Cioffi, per poter ridurre la dipendenza dai Paesi produttori di fonti fossili, soprattutto petrolio e metano. Ricordo che in, tal senso, dipendiamo per l'80 per cento. Inoltre, giova sottolineare come il bilancio energetico dell'Italia, specifico per l'energia elettrica, presenti un deficit non indifferente pari al 13,1 per cento. Gli ultimi dati disponibili di Terna indicano che, su un totale di energia richiesta di 316 terawattora nel 2012, ben 43,1 sono importati dall'estero, anche da chi produce con il nucleare. Questo è un paradosso. Dunque, la necessità di produrre una parte di energia elettrica con il carbone rientra in questa opportunità del mix energetico. Il carbone ancora oggi viene identificato come il combustibile fossile in assoluto più economico per produrre energia elettrica, ancorché le concentrazioni di anidride carbonica prodotte nell'atmosfera siano superiori a quelle prodotte dalle centrali a metano. Tuttavia, sono stati fatti molti progressi tecnologici e passi avanti nella riduzione delle emissioni e, comunque, i monitoraggi h24 imposti dai decreti VIA e dall'AIA garantiscono livelli di concentrazione compatibili con l'ambiente. Anche la centrale ENEL di Civitavecchia, oggetto delle mozioni n. 133 (testo 2) e 274 (testo 2), da più parti definita come un modello di efficienza o come uno dei migliori esempi di centrale a carbone, presenta una sala per il controllo di processo e adeguata strumentazione elettronica per il monitoraggio continuo del livello delle emissioni per garantire medie giornaliere rigorosissime imposte dalle autorizzazioni ambientali. Anche gli impianti presenti di trasporto e stoccaggio del carbone sono un'eccellenza e, garantisco, sono tutt'altra cosa rispetto a quanto ancora vergognosamente è presente nello stabilimento dell'Ilva di Taranto o in quello della Lucchini a Piombino. L'Italia negli ultimi anni, anche a seguito del referendum del 1987, dopo il disastro di Chernobyl, aveva fortemente sbilanciato il proprio mix energetico verso il gas, che senz'altro inquina meno, ma rimane costoso, essendo l'andamento del suo prezzo legato a quello del greggio. L'esigenza di riequilibrare il concorso delle fonti che partecipano alla generazione elettrica è dunque oggi sotto gli occhi di tutti. Non possiamo sottacere che, oltre a non essere autonomi come Paese, il costo dell'energia elettrica in Italia è molto superiore rispetto a quello di altri Paesi europei; un aspetto, questo, che per le nostre imprese incide notevolmente sul costo del prodotto finale e, dunque, sulla competitività. Eurostat certifica che l'energia elettrica per le famiglie e per l'industria è cara per l'Italia e anche per la Germania (che vedono bollette gonfiate a causa della tassazione e degli incentivi per le rinnovabili), mentre ha prezzi decisamente più convenienti in Francia (dove la produzione è basata sul nucleare) e nei paesi dell'Est Europa che si affidano al carbone. Escluso il nucleare, bandito dall'esito del referendum popolare del 2011, il carbone, usato con sistemi di controllo rigorosi, può rappresentare un'alternativa in quanto è un combustibile ampiamente disponibile sul mercato e dunque più economico rispetto a gas e petrolio. Chiaramente, il caso di Civitavecchia è particolare perché fin dai primi degli anni Sessanta la città ha subito la realizzazione di tre centrali ad olio combustibile con una concentrazione di emissioni che ha comportato, negli anni, impatti sulla salute della cittadinanza e sull'ambiente. Ma i risultati allarmanti delle indagini epidemiologiche, come detto anche nelle stesse mozioni, sono dovuti agli impianti precedenti e non esistono prove che sono addebitabili alle emissioni della centrale riconvertita a carbone con un intervento iniziato nel 2003 e completato nel 2010. In ogni caso, risulta evidente che la centrale a carbone di Civitavecchia è un impianto controllato che ha ottenuto tutte le autorizzazioni ambientali previste dalla legislazione vigente. Chiedere la riapertura dell'AIA è strumentale! Se non la si condivide, allora è necessario cambiare la legge che la disciplina! Certo, occorre continuamente garantire i limiti di legge e delle autorizzazioni ambientali, perché ne va di mezzo la salute dei cittadini. Però, in merito, non possiamo sottacere che la commissione VIA, così come l'ARPA e gli altri enti di controllo coinvolti, stanno operando effettuando verifiche periodiche in ottemperanza alle prescrizioni AIA e VIA, così come si stanno realizzando le compensazioni pattuite (ad esempio, il trapianto di posidonia oceanica). Le due mozioni sulla centrale di Civitavecchia toccano anche il tema della combustione del CDR e del CSS, potenzialmente impiegabili nel territorio per la produzione di energia elettrica da termovalorizzazione. Questa parte nei testi è disomogenea, crea confusione e nulla c'entra con la centrale elettrica a carbone. Ricordo che già nel settembre 2013 in quest'Aula si è tenuto un ampio dibattito a seguito dell'esame di mozioni specifiche, durante il quale il gruppo della Lega Nord e Autonomie aveva manifestato l'esigenza di procedere con prudenza e soprattutto la necessità di effettuare approfondimenti e verifiche prima dell'uso del CSS nei cementifici, negli inceneritori e nei termovalorizzatori. Richieste che purtroppo il Governo respinse.
2014-06-18	LN	CentinaioGianMarco	Ancora una volta abbiamo perso un treno, perdendo una possibile opportunità per le prossime generazioni. In quale situazione ci ritroviamo, quindi? I quattro quinti dell'energia che usiamo arrivano dall'estero, ma anche da centrali nucleari che producono energia elettrica a pochi chilometri da casa nostra: noi, che con un referendum abbiamo deciso di non avere il nucleare in Italia, ce l'abbiamo in realtà a qualche chilometro di distanza, dove andiamo a comprare energia elettrica, sapendo benissimo che l'energia che acquistiamo arriva anche da quelle centrali nucleari. Cosa ci chiediamo, dunque, in questo momento? Ci chiediamo perché non creare finalmente un serio progetto di politica energetica, di cui abbiamo bisogno, perché l'Italia ne ha bisogno: a chiederlo sono infatti il nostro Paese, ma soprattutto le aziende e la vostra Europa, quella che nella recente campagna elettorale molti di voi hanno elogiato ed esaltato; poi, però, quando si tratta di andare a vedere i problemi concreti, siamo sempre deficitari, come al solito. In questo momento, quindi, una politica energetica ci viene richiesta. Abbiamo avuto l'opportunità di iniziare a dibattere su una vera politica energetica, nel momento in cui, durante il Governo Letta, abbiamo trattato ed approvato il progetto del gasdotto TAP (Trans adriatic pipeline), grazie al quale l'Italia diventerà un hub europeo per quanto riguarda l'arrivo del gas da Paesi extraeuropei. Avevamo questa possibilità, come pure quella di interloquire da protagonisti con i partner europei, di dire la nostra e, in quel momento, di iniziare a ragionare su una vera politica energetica. Purtroppo non l'abbiamo fatto, e abbiamo ragionato sempre in situazioni di emergenza: dovevamo votare alla velocità della luce, l'abbiamo fatto e poi siamo passati ad altro, forse qualcosa di più impellente. Oggi, quello che chiediamo è di ragionare su di una politica energetica. Altro fatto importante che dobbiamo evidenziare è che il 90 per cento del gas che utilizziamo arriva dall'estero, ossia dai nostri fornitori storici, come la Russia, la Libia e l'Algeria, Stati che al momento ci danno grandissime quantità di gas, ma che hanno situazioni politiche interne ad altissimo rischio. Di conseguenza, sappiamo benissimo tutti che, a causa della politica di quegli Stati, soprattutto nordafricani, noi come Italia non possiamo avere una politica energetica di medio e lungo periodo. In alcuni casi, dobbiamo anzi dipendere dagli umori dei nostri partner, che molto spesso non sono i migliori nei confronti dell'Europa - e l'Italia, ahimè, ne fa parte - con il rischio che ogni volta ci minaccino di chiuderci i rubinetti se non facciamo quello che vogliono. In questo caso, quale può essere una proposta alternativa? La soluzione sta nei rigassificatori, ma in un'ottica futura e moderna, cercando di non fare il solito ragionamento con centrali obsolete e strutture che in questo momento guardano al passato. Vi sono tecnologie moderne per quanto riguarda l'utilizzo di questa forma di energia, ci sono le navi metaniere, e attraverso queste - come sappiamo benissimo e come ha detto benissimo il collega Consiglio - riusciamo ad applicare delle nuove tecnologie. Facciamolo, però, ragioniamo, andiamo in quella direzione, altrimenti andremo sempre verso la costruzione di una centrale che alla fine creerà problemi e disagi nella collettività. Oltre a questo, lo ribadiamo, e questo lo dico al Ministro e al Governo, abbiamo bisogno di una politica energetica. Però, fateci capire qual è la vostra politica energetica, se c'è.
2014-06-18	LN	ConsiglioNunziante	Ed è ben chiaro, come dicevo, che una strategia energetica nazionale debba affrontare argomenti riguardanti le prospettive a medio e lungo termine. È quindi opportuno delineare una strategia bilanciata e sostenibile che comprenda argomenti come l'efficienza energetica. Ma una componente fondamentale deve certamente riguardare la produzione elettrica. Una produzione elettrica che sarà, nel prossimo futuro, visto che abbiamo rinunciato ad altre fonti di produzione di energia, la spina dorsale per un Paese che aspira comunque a mantenere le proprie posizioni a fianco delle economie più avanzate del mondo. Ricordiamo sempre che noi abbiamo una piccola e media impresa che paga circa il 27 per cento in più l'energia e che questo la rende poco competitiva nelle esportazioni, soprattutto per quanto riguarda il settore manifatturiero.
2014-06-18	LN	ConsiglioNunziante	Signora Presidente, l'Italia presenta una situazione anomala e asimmetrica, avendo solo il 13 per cento di produzione da carbone, e nulla per quanto riguarda la produzione di energia dal nucleare (e, mi viene da aggiungere, sul nostro territorio, perché la parte che manca la compriamo dalle centrali nucleari francesi).
2014-06-18	LN	ConsiglioNunziante	Signora Presidente, onorevoli colleghi, la presentazione di queste mozioni è un'occasione ghiotta per parlare di energia. È una forte sollecitazione, perché abbiamo più volte denunciato la mancanza di una strategia nazionale per quanto riguarda proprio questo argomento.
2014-06-18	LN	ConsiglioNunziante	Un'altra pesante anomalia italiana è quella della produzione elettrica nazionale, dove l'Italia storicamente produce sul proprio territorio solo circa l'85 per cento dell'elettricità. Siamo infatti il maggiore importatore di questa energia. Ritengo che una piccola riflessione andrebbe fatta anche su questo punto.
2014-06-18	M5S	GirottoGianniPietro	Con questo scenario, se fossimo in un processo di governance, di gestione dell'energia si riaprirebbe la discussione sulla strategia energetica, con un ripensamento sulla necessità dei rigassificatori. Invece, senza che sia possibile comprenderne la motivazione, anche questo Governo mantiene una continuità con gli indirizzi già dettati dai Governi precedenti, e non solo sostiene i rigassificatori dichiarandoli strategici, ma li incentiva. Il caso concreto di cui vorrei parlare è l'OLT di Livorno, che nel mese di gennaio non ha importato gas. O meglio, secondo informazioni più che attendibili provenienti dal Ministero dello sviluppo economico, dal giorno ufficiale di inizio della sua attività commerciale fino a qualche settimana fa, il rigassificatore non ha mai importato gas. L'unico utilizzo dello stesso rigassificatore c'è stato solo ed esclusivamente il 3 dicembre scorso semplicemente in fase di collaudo, quando si è accostato alla LNG LEO di proprietà della Eon (uno dei due soci di maggioranza). Ripeto, non ha mai funzionato se non per il collaudo. Davanti a questa situazione di presente inutilità di un'enorme infrastruttura già realizzata, il vice ministro dello sviluppo economico De Vincenti ha invece rilasciato dichiarazioni del tipo: «Il risparmio che ci ha fatto fare OLT» - notate il participio passato - «è molto significativo». Mah, non capisco. Altra dichiarazione: OLT è conveniente per il sistema Paese perché più sicuro ed economico, confermando appunto che il Governo considera l'OLT di Livorno uno degli impianti strategici per il rifornimento energetico del Paese. A questo punto vale assolutamente la pena aggiungere che nel caso in cui il rigassificatore in questione sia riconosciuto strategico, nell'arco di una decina d'anni circa un miliardo di euro si trasferiranno dalle tasche degli italiani, attraverso un prelevamento forzato e diretto dalle loro bollette elettriche, alle casse della società privata OLT. Quindi, sicuramente un'ottima operazione per OLT. Ampliando ora la visuale del settore energia, siamo costretti a denunciare, nostro malgrado, che, dopo sette provvedimenti negativi, in questi giorni è arrivato l'ennesimo attacco al settore delle fonti rinnovabili, con la scusa, pur di per sé giustissima, di voler ridurre i costi energetici per le piccole e medie imprese. In modo chiaro ed evidente, l'annuncio contro le rinnovabili, fatto sabato scorso direttamente dal Presidente del Consiglio nell'assemblea del PD, esplicita che il Governo in tema di energia non guarda al futuro e alle prossime generazioni, ma si schiera dall'altra parte, facendo apertamente il tifo per le fonti fossili. Una posizione, quella del Governo italiano, in netta controtendenza rispetto a quanto riportato in questi giorni persino dal giornale «The Economist», il quale scrive che in tutti i Paesi in via di sviluppo, e negli stessi Paesi produttori di petrolio, aumenta la spinta a eliminare i sussidi finalizzati a ridurre il costo dei carburanti e dei prodotti petroliferi; una politica in atto da anni in molti Paesi ma che, a conti fatti, ha effetti disastrosi in termini di deficit di bilancio, distorsioni dell'economia, danni ambientali, senza che le classi più povere ne abbiano reali benefici, per cui - conclude «The Economist» - tutto sommato è meglio farli fuori. Di analogo contenuto è la posizione sostenuta anche dall'Agenzia internazionale dell'energia, secondo cui l'eliminazione di sussidi sui prodotti fossili porterebbe ad un taglio del 6 per cento, al 2020, nell'emissione di anidride carbonica. Il Movimento 5 Stelle, diversamente da chi sostiene un altro tipo di politica, quella che non vede gli sprechi e fa finta di non capire se sia più giusto finanziare un rigassificatore, che non è utilizzabile, o se sia più intelligente investire nell'innovazione attraverso il ricorso alle rinnovabili, all'efficienza energetica e ai sistemi di accumulo, crede che la strada per il futuro sia un'altra, e lavorerà intensamente per costruirla.
2014-06-18	M5S	MartelliCarlo	Il secondo punto, che è di respiro più generale, per noi vuole rappresentare una sorta di sfida: vi sfidiamo ad andare a mettere mano ad un piano energetico che abbia un senso e che non sia fatto solamente di interventi spot, come tirare un tubo del gas da Shah Deniz in Azerbaigian, fare qualche buco per tirare su il petrolio peggiore che ci sia al mondo o cercare di costruire delle centrali che brucino carbone e CSS in co-combustione. Civitavecchia è importante come punto locale perché ha un primato italiano: ha il più alto rapporto tra potenza installata e numero di abitanti. Questo rapporto in Italia è di 1,4 kilowatt per abitante, a Civitavecchia è di 70, quindi 50 volte tanto. Se questo stesso rapporto venisse rispettato in tutta Italia, il nostro Paese avrebbe una capacità di generazione elettrica pari a quella dell'intero territorio americano (Nord e Sud America): forniremmo 6.200 megawatt di potenza installata. È chiaro che c'è un'anomalia, in una città di 100.000 abitanti. Come è stato ricordato, ci sono due impianti in città: uno da 1.980 megawatt a Torrevaldaliga Nord, e uno da 1.200 megawatt a Torrevaldaliga Sud. Quello di Torrevaldaliga Nord è importante perché appartiene a una società controllata dallo Stato, e una società tale ha come prima missione, come primo dovere, non quello di fare utile, ma quello di fare qualcosa di socialmente utile (l'avverbio fa una notevole differenza tra chi persegue il puro profitto e chi persegue scopi diversi). Quindi è su questo che ci concentriamo. Tra l'altro, queste due centrali non sono le uniche che impattano sulla città, perché a 30 chilometri di distanza c'è la centrale più grande d'Italia, la «Alessandro Volta» di Montalto di Castro, con 3.600 megawatt, alimentata ad olio combustibile. Per fortuna di tutti, funziona per 3.000 ore all'anno, ma è comunque un mostro che incombe, ed è la seconda o la terza centrale d'Europa, superata solo dal mostro di Bełchatów in Polonia che ha 13 gruppi e 5.200 megawatt. Giusto per dare qualche input scientifico. Perché puntiamo l'attenzione sull'impianto a carbone e su questi impianti in Italia? Perché hanno un primato, quello delle esternalità negative, cioè gli extracosti sanitari ed ambientali che generano come ricaduta sul territorio. Secondo uno studio dell'università di Stoccarda, i morti causati dalle centrali a carbone in Europa sono 22.300, di cui 521 solamente in Italia. L'extracosto è facilmente calcolabile. L'ARPA, ad esempio, ha fatto una stima secondo la quale ammontano a 3,6 miliardi gli extracosti sanitari negli ultimi dieci anni, causati solo nella zona di Civitavecchia, e i soli danni all'agricoltura per il 2009 sono di 156 milioni. Quindi, voi capite che, nel momento in cui si decidesse di chiudere quell'impianto, avremmo già un risparmio di 156 milioni, che non è poco, e che sarebbero liberati per altre attività. L'obiezione potrebbe essere: perché volete chiudere l'impianto? In effetti la nostra mozione chiede di uscire da questo impianto entro il 2020. Lo chiediamo per un motivo molto semplice: perché l'Italia soffre di un eccesso di generazione elettrica. Abbiamo una potenza installata di 124 gigawatt, con una potenza media istantanea, ossia quello che mediamente viene richiesto nell'arco di una giornata, di 37, con un minimo di 20 e un massimo storico di 56,8. La potenza media generabile con il nostro parco è 69, ed è superiore al picco massimo previsto da Terna per il 2023. Quindi noi potremmo stare fermi e non fare più niente fino al 2023 e avremmo comunque la possibilità di generare energia elettrica. Ne consegue che questa centrale non serve, come non ne servono altre. Detto ciò, l'invito è il seguente: siccome Civitavecchia ha già subito tutto l'impatto ambientale relativo a quarant'anni di emissioni da parte dell'altro impianto, che era il più grande impianto d'Italia insieme a Porto Tolle, sta subendo tuttora l'impatto dell'impianto Torrevaldaliga Sud che brucia metano (ma il metano produce le stesse sostanze inquinanti del carbone), e poi c'è sempre l'impianto di Montalto di Castro, noi chiediamo un impegno al Governo di intervenire, come azionista di maggioranza, per uscire dalla centrale a carbone di Torrevaldaliga Nord entro il 2020. Noi chiediamo anche qualcosa di più, ossia di predisporre un'uscita dal carbone in Italia entro il 2025. Gli impianti saranno comunque per la maggior parte a fine vita entro quella data, perché la durata di un impianto è scritta (non c'è niente da fare: è nei dati di progetto). Lo chiediamo per molti motivi: le esternalità negative ve le ho già elencate, ma non c'è solo questo. Ogni volta che bruciamo un chilo di carbone, produciamo quasi tre chili di CO₂. Ciò vuol dire che questo impianto produce da solo 16 milioni di tonnellate di CO₂. Noi ci siamo impegnati a ridurre le emissioni di CO₂ in atmosfera, e il carbone è la fonte energetica che ne produce di più, perché il carbone è carbonio, e una molecola di carbonio se ne «frega» due di ossigeno. almeno il metano è un po' più generoso, perché è fatto da un atomo di carbonio e quattro di idrogeno, e se ne «frega» due di ossigeno, quindi è un po' più onesto ambientalmente. Quindi lo chiediamo per questo motivo. La Corte dei conti inglese ha fatto dei conti, appunto, e ha detto che ogni tonnellata di CO₂ ha un'esternalità negativa che costa tra i 30 e 120 dollari. Facciamo una media di 60. Questo impianto produce 15 milioni di tonnellate: sono 900 milioni di extracosti dovuti solo alle emissioni in atmosfera. Si tratta già di un altro buon motivo per dire stop al carbone. L'altro motivo è che, a dispetto di quel che si dice, il carbone pulito non esiste, è una finta e si chiama greenwashing. Non esiste perché se dite che c'è un impianto di filtrazione è bene ricordare la legge di conservazione della massa: in assenza di reazioni nucleari, tanta massa brucia tante ceneri si ottengono, né più né meno. In parte sono nell'aria, in parte sono nel terreno, in parte sono nei benedetti filtri, che voi declamate come risolutivi del problema. Il filtro ferma solamente una parte della massa, le particelle abbastanza grandi. Se le fermasse tutte, il filtro fermerebbe esattamente la stessa massa che viene bruciata, quattro milioni e mezzo di tonnellate, il che è impossibile. Oltretutto i filtri lasciano passare le particelle più piccole che, in base a qualunque studio medico, sono quelle che vanno più in profondità nel tessuto polmonare e provocano i danni più gravi. Quindi, non veniteci a dire che un filtro risolve il problema. C'è poi la questione delle ceneri. Queste ultime vengono da un minerale antico, il carbone, e quindi contengono molti metalli pesanti, fra i quali il cadmio e il mercurio, e sono anche debolmente radioattivi. Pertanto, la trovata geniale di incorporarle nel cemento, come qualcuno propone, è priva di senso. Sono tutte sfide che bisogna raccogliere per uscire dal carbone e non ritrovarsi con mostri di questo tipo. La nostra proposta è finalizzata a far sì che il Governo sia impegnato a destinare tutte le risorse messe a bilancio dall'ENEL per gli interventi sul carbone, come il ripotenziamento, esclusivamente alla riambientalizzazione, vale a dire filtri migliori, generazione elettrica localizzata, sviluppare sistemi di stoccaggio dell'energia domestica, riattivare i sistemi di pompaggio. Abbiamo presentato una mozione in tale direzione, perché il pompaggio idroelettrico ci permette di ottimizzare e armonizzare la generazione diurna prodotta dalle fonti energetiche discontinue: eolica, discontinua per definizione, e fotovoltaica perché funziona solo in un determinato momento della giornata. Si tratta di prendere gli stessi soldi e indirizzarli da un'altra parte. Il Governo deve avere questa missione. Una società controllata dal pubblico deve avere questa missione: utilizzare i soldi per il fine migliore a favore della collettività, e non per produrre profitto. Questo è il nostro invito. I soldi ci sono, per cui da un lato risparmiamo sulla esternalità e dall'altro dirottiamo fondi già a bilancio. Possiamo farlo e trovarci in prima fila in quella che è la tendenza mondiale. In questo momento nel mondo il carbone viene utilizzato perché costa poco, però non costa poco di per sé, ma perché negli Stati Uniti è stato messo fuori mercato dalla loro legislazione che prevede un tetto alle emissioni di mercurio al camino. In tal modo il carbone è fuori mercato. Quindi, non facciamoci ingolosire da una materia prima a basso prezzo, perché quando qualcosa costa poco spesso è una grande schifezza. Il fatto che qualcuno la rifiuti dovrebbe essere anche per noi un monito a non prenderla. E non solo quella, ma anche il combustibile solido secondario (CSS), di cui ha parlato la senatrice De Petris. Non mettiamoci nell'ottica di utilizzare questi impianti come forni di incenerimento del CSS, perché faremmo un errore enorme, e i nostri figli non ce lo perdonerebbero mai.
2014-06-18	M5S	NugnesPaola	Ha parlato infatti di 700 miliardi di metri cubi annui, contro circa 450 (e mi scuso per essere meno precisa di lui con i numeri, ma lui è ingegnere, io architetto). Mi è sembrato molto chiaro. Devo dire che i miei colleghi hanno riportato dati ufficiali della SNAM e dell'Autorità per l'energia elettrica e il gas: non stiamo parlando di numeri che abbiamo calcolato nei nostri uffici, ma di dati che sono alla portata di tutti e sono verificabili. Quindi ci risulta, come diceva anche il collega Girotto, che il consumo di gas sta diminuendo, che la nostra capacità è superiore e che la nostra necessità di gas non aumenterà fino al 2025.
2014-06-18	PD	PuppatoLaura	Innanzitutto, sarebbe bene che ciascuno di noi facesse un buon passo indietro e decidesse per il bene di questo Paese di stabilire che, invece di proclamare tante certezze, quali quelle che per esempio vedono oggi rappresentare le navi metaniere come soluzione idilliaca e considerare invece i rigassificatori come una pessima soluzione, forse sarebbe il caso che andassimo ad affrontare tecnicamente, scientificamente, in modo decente questi temi, per esempio ascoltando quali sono i benefici, i costi e le soluzioni che arrivano in un senso e nell'altro rispetto alle ipotesi in campo. Dico questo perché il gas naturale, checché se ne dica, è senz'altro, quanto meno fino al 2040, una fonte che viene identificata, seppure in riduzione, dalla stessa Unione europea come parte necessaria di un mix naturale insieme alle fonti rinnovabili per riuscire a dare copertura ai bisogni energetici, nonostante la necessità immediata di attivare una buona competitività, accrescendo la ricerca nel settore dei materiali che possono consentire una riduzione delle emissioni di gas serra, ma anche in quello delle nuove energie rinnovabili e a forte efficientamento energetico. Il gas naturale è comunque, tra tutti i combustibili fossili, sicuramente quello che determina un minor appesantimento per quanto riguarda le emissioni in atmosfera, visto che emana vapore acqueo e anidride carbonica in quantità di gran lunga inferiori rispetto a petrolio e carbone. Rispetto ai rigassificatori, è necessario tenere in considerazione l'importanza delle infrastrutture di approvvigionamento nel loro carattere strategico, dovuto alla necessita di conseguire una maggior offerta di gas sul mercato nazionale a prezzi competitivi e più efficaci condizioni di concorrenza, nonché di aumentare la sicurezza sugli approvvigionamenti. Quest'ultima è una questione che per l'Italia non è affatto così tranquilla e definita, come taluni interventi lasciano intendere. Voglio dire che, quanto ai terminali di rigassificazione, è stato citato il gasdotto South Stream ma possiamo citare il TAP (Trans-adriatic pipeline) e anche il gasdotto GALSI dall'Algeria fino alla Sardegna che dal 2003 attende di essere completamente realizzato: ebbene, tutte queste vie di collegamento del gas ci dicono che la provenienza geopolitica, cioè la provenienza delle fonti dai Paesi produttori di energia, mette il nostro Paese in seria difficoltà. Il caso recentemente verificatosi con la guerra in Ucraina ha reso immediatamente evidente questo problema, e ci porta inevitabilmente a dover fare delle riflessioni interne al Paese, quanto meno per i prossimi vent'anni, in relazione alla modalità di offerta di gas sul mercato nazionale. I terminali di rigassificazione, quindi, ci danno una flessibilità che le linee di gas non ci danno: non vincolano l'importazione a un unico fornitore estero e favoriscono l'ingresso diretto sul mercato italiano del gas naturale di nuovi operatori. Inoltre, essi possono produrre, con buoni acquisti, una diminuzione del prezzo del gas per il consumatore, come peraltro già evidenziato in sede di audizioni presso la 10ª Commissione del Senato nell'ambito dell'indagine conoscitiva sui prezzi dell'energia elettrica e del gas come fattore strategico per la crescita del sistema produttivo del Paese. Dunque, il sistema di diversificazione, nelle modalità, nelle strumentazioni e anche nelle infrastrutture, è fondamentale per l'Italia, ma anche per l'Europa: è la stessa Europa che ci chiede di creare un hub mediterraneo per lo scambio di gas. L'Europa ha le stesse preoccupazioni che oggi vive l'Italia. Credo quindi di poter dire senza tema di smentita che il nostro Paese si deve dotare certamente di terminali di gasdotti, insieme con i rigassificatori e le navi metaniere; ma, come ho detto, queste sono questioni molto tecniche, sulle quali andremo, io auspico, con le Commissioni ambiente e industria in particolare, a fare valutazioni puntuali, e non a sparare nel mucchio. Rispetto alle questioni che riguardano le aree citate, ricordo che abbiamo un rigassificatore a Rovigo, uno a Livorno e uno a Panigaglia. In merito alla sicurezza degli impianti di rigassificazione esistenti e dei progetti in itinere dobbiamo dire - e lo scriviamo esplicitamente nella mozione che la maggioranza ha inteso stendere - che l'impianto di rigassificazione di Gioia Tauro non verrà realizzato se non con piena garanzia rispetto ai pericoli connessi alla sismicità del sito. Per quanto riguarda invece i due progetti di terminali di rigassificazione nel golfo di Trieste, è opportuno informare i colleghi che per l'impianto on-shore è stato adottato un provvedimento di sospensione dell'efficacia del decreto VIA, mentre per quello off-shore l'altro si è data addirittura una valutazione di impatto ambientale negativa. PRESIDENTE. Deve concludere, senatrice Puppato. PUPPATO (PD). Questo significa che la normativa italiana, in termini di valutazione di impatto ambientale, è in grado di dire anche no, e lo sta dicendo. Quella relativa a Civitavecchia è un'altra questione, e mi spiace che il tempo a mia disposizione stia finendo. Voglio tuttavia dire che si tratta certamente di impianti con notevoli problemi, tant'è vero che possiamo considerarli certamente più obsoleti rispetto a quello che dovrebbe essere un impianto con quelle caratteristiche. Per quanto ci riguarda, siamo d'accordo a non considerarli idonei ad alcuna forma di riconversione in termovalorizzatori di rifiuti, sia con CSS che con CDR. Va anche detto che, per quanto riguarda le prescrizioni AIA relative all'impianto di Torrevaldaliga Sud del 5 aprile 2011 e le prescrizioni e compensazioni previste di recente nella VIA di Torrevadaliga Nord, arriva da quest'Aula una forte incentivazione a fare in modo che ENEL le rispetti e che siano assolutamente garantite. Gli impegni che chiediamo di assumere al Governo li vedete riportati nella mozione. PRESIDENTE. Dovrebbe concludere, senatrice: il tempo a sua disposizione è finito. PUPPATO (PD). Dobbiamo certamente pensare a un'indagine epidemiologica nazionale in tutte le aree esposte all'inquinamento di impianti e di centrali a carbone esistenti, a un monitoraggio e a un controllo con particolare riferimento agli impianti industriali più inquinanti e ad una strategia di decarbonizzazione entro il 2050, che preveda obiettivi intermedi al 2020, al 2030 e al 2040. Penso che tutte queste cose le possiamo senz'altro fare insieme, andando a ridurre, fino a cancellare, la strategia dei combustibili fossili, ma facendolo insieme, approfittandone anche per il semestre europeo che avremo, con l'Europa che ci attende.
2014-06-18	PD	PuppatoLaura	La strategia europea, come quella italiana, verso la cosiddetta decarbonizzazione che è stata decisa, come noto, con Obiettivo 2050, obbliga tutti noi a rivedere e a riaggiornare, alla luce di questa, le nostre scelte energetiche; infatti, la riduzione delle fonti fossili, insieme ai cambiamenti climatici sono - voglio ricordarlo, perché non sono stati citati negli interventi precedenti - la ragione prima e fondamentale per cui dobbiamo ripensare ad una strategia energetica. Dobbiamo quindi cercare il più possibile di riuscire ad avere energia pulita, evitando l'inquinamento che produce l'utilizzo di fonti fossili (a partire dal carbone, per finire con il petrolio e, in parte, anche il gas), aumentando - questa è la strategia europea, com'è noto - la quantità di fonti rinnovabili e, naturalmente, aumentando l'efficienza energetica.
2014-06-18	PD	SonegoLodovico	(ore 18,19) ( Segue SONEGO) . Perché ci sia un vero mercato europeo dell'energia, è necessaria una politica delle infrastrutture in materia energetica, che sono sicuramente le pipeline, per quanto riguarda i prodotti petroliferi ed anche il gas, ma anche infrastrutture in campo elettrico. La magliatura elettrica a cavallo delle Alpi è uno di questi elementi portanti. Signor Presidente, cari colleghi, mentre noi ragioniamo in maniera autarchica sulle questioni dell'energia, questo nostro strabismo finisce per influire in maniera negativa anche sulla nostra politica estera. Penso ad esempio - è un caso clamoroso - alle vicende dell'Europa centrorientale; più vicino a noi, penso ad esempio al fatto che questa nostra politica molto improntata all'autarchia finisce per porgere il destro a politiche un po' nazionaliste e non sempre perfettamente in regola con l' acquis comunitario di vicini Stati confinanti (penso alla Slovenia e alla Croazia). Segnalo che, mentre c'è una discussione a volte stucchevole, spesso molto disinformata e fondata su presupposti tecnici a dir poco fallaci a proposito di rigassificatori, la vicina Repubblica di Croazia sta costruendo un rigassificatore nell'isola di Krk, in località Omišalj, ovviamente non con risorse proprie, ma sulla base di un aiuto molto consistente di grandi gruppi finanziari ed energetici della Repubblica federale tedesca. In questo modo, non solo noi rinunciamo ad una politica energetica, ma sbagliamo anche tratti essenziali della politica estera.
2014-06-18	PD	SonegoLodovico	C'è un altro passaggio che credo coincida con l'impostazione politica e strategica della compagine governativa italiana. Noi dobbiamo puntare molto sull'opzione della overcapacity, che non è un'opzione miope ed antieconomica perché considerata come il frutto di una logica autarchica ( overcapacity rispetto al mercato interno): l' overcapacity è necessaria nel nostro Paese perché ci sia effettivamente la possibilità di disporre di un mercato comunitario dell'energia. Vi sono Paesi che, se non altro per il fatto che dispongono di lunghe coste e di opportunità di attracco, sono in grado di garantire al mercato europeo questa overcapacity. La Svizzera non è in grado di farlo e non possiamo chiedere a quel Paese di svolgere questa funzione di carattere continentale: questa è una funzione che può svolgere il nostro Paese. È per questo che la politica e la strategia comunitaria ci chiedono questo contributo. Vengo, in conclusione, alla questione della necessità di un vero mercato europeo dell'energia, che è una questione di sicurezza ma anche una questione di carattere economico, di prezzi al consumo.
2014-06-19	LN	ConsiglioNunziante	Altre scuole di pensiero propendono a considerare la costruzione di nuovi rigassificatori come un inutile dispendio di denaro, uno sfregio ambientale ai siti dove vengono collocati, un danno all'ambiente terrestre e marino, un inutile potenziamento infrastrutturale che va in controtendenza rispetto a quelle che sono, negli ultimi anni, le richieste e il consumo di energia.
2014-06-19	LN	ConsiglioNunziante	Questa tesi è in linea, tra l'altro, con la scelta che questo Paese ha fatto rinunciando al nucleare, scelta ricaduta sull'utilizzo di gas, scelta che determinerà lo scenario dei prossimi dieci anni almeno. Tale scelta comporterà che oltre il 60 per cento dell'energia elettrica sarà prodotta in centrali a circolo combinato di ultima generazione.
2014-06-19	LN	ConsiglioNunziante	Questo l'ha obbligata ad intraprendere una nuova politica energetica ed ambientale approvando un documento nel 2007 per poi successivamente supportarlo con il terzo pacchetto energia e provvedimenti collegati.
2014-06-19	LN	ConsiglioNunziante	Signora Presidente, onorevoli colleghi, credo che quella di oggi sia un'occasione molto ghiotta (altro che "fuffa"!), perché sono giunte all'esame dell'Aula queste mozioni. Mi sono preso la briga di rileggere il primo discorso pronunciato dal Presidente del Consiglio in quest'Aula, quando per la prima volta ha illustrato quello che aveva in mente e sono andato a vedere se e come, in quella occasione, egli avesse affrontato la questione energia, se avesse parlato di approvvigionamenti, di stoccaggi, di costi dell'energia e di inquinamento. Con mio grande stupore - ma ne avevo già certezza, perché ero presente quel giorno - ho trovato solo un piccolo accenno, un brevissimo passaggio in un contesto in cui si affrontava il problema lavoro e si parlava di posti di lavoro che si potevano creare con lo sviluppo delle energie alternative. Non so se sia stata una dimenticanza, forse sarà stata poca attenzione o il fatto che un discorso a braccio comporta potenziali lacune. Non saprei dire, ma tant'è. Grazie perciò per queste mozioni e per la loro discussione in Aula e ben venga la rivitalizzazione di un argomento basilare per l'economia di questo Paese. Parliamone allora, affrontiamo il problema degli approvvigionamenti, della sicurezza energetica e del costo dell'energia, della diversificazione, della compatibilità e del rispetto dell'ambiente. Signora Presidente, queste mozioni, a prescindere dalla condivisione o meno degli argomenti che sono stati in esse trattati, servono e devono servire, gioco forza, come stimolo per cominciare a ragionare seriamente su un piano energetico nazionale. Un piano energetico nazionale è necessario ed estremamente impellente perché l'approvvigionamento energetico è questione assai complessa per la tenuta del nostro sistema Paese e per i rapporti internazionali che essa comporta. Signora Presidente, direi che possiamo definirla la più geopolitica tra le questioni nel rapporto tra Europa, Russia, Turchia, Paesi del Mediterraneo e Paesi dell'Asia centrale e ricordo a me stesso che sono Paesi che dispongono di enormi riserve di gas naturale. La 10ᵃ Commissione ieri, a compimento di un lavoro che ha visto negli ultimi mesi una serie di audizioni molto importanti, ha lavorato sulla questione del costo dell'energia elettrica e del gas, in un vero e proprio tour de force in cui il presidente Tomaselli ha messo in condizioni la nostra Commissione di lavorare sulla questione energetica e speriamo che lo schema recante l'attuazione delle direttive europee sull'efficienza energetica non rimanga un'iniziativa isolata ma possa essere anche, insieme a queste mozioni, l'inizio di un percorso legato a ragionamenti molto seri sulla questione energetica. Secondo alcuni studiosi, ad incidere sulla diminuzione della richiesta di energia elettrica, come abbiamo letto in alcune mozioni, a causa della quale quindi non ci sarebbe bisogno di impiantistica, sono da un lato la crisi economica, che ha ridotto i consumi, e dall'altro il costo eccessivo dell'energia in Italia. Quest'ultimo problema mette a serio rischio e in difficoltà la ripresa economica di questo Paese, ma questa non è una novità. Calcolando, quindi, signora Presidente, che l'ultimo piano energetico nazionale risale a più di 25 anni fa, il nostro Gruppo ha ritenuto che fosse ora di mettere mano ad un nuovo piano aggiornandolo alle esigenze attuali. La stessa Europa, che ogni tanto pensiamo ci sia amica perché nell'ultima occasione ci ha trattati benino (i giornali di questa mattina riportano la questione legata all'infrazione per i mancati pagamenti della pubblica amministrazione), importa il 54 per cento dell'energia che consuma.
2014-06-19	LN	CrosioJonny	Signor Presidente, spiace constatare che il sottosegretario Alfano, nel respingere il nostro ordine del giorno, si sia contraddetto, perché di fatto ha affermato che il MUOS è operativo in tempo di guerra, ma non può esserlo in tempo di pace, ovverosia è impiegabile in tempo di guerra (e ha tutte le caratteristiche in tal senso), ma se siamo in tempo di pace non funziona. No, non lo si vuole utilizzare, che è un'altra questione. La proposta contenuta nell'ordine del giorno che abbiamo presentato era chiara: utilizzare questa tecnologia per dare maggiori garanzie a chi, in questo momento, nel Canale di Sicilia perde la vita, e per risparmiare energie e risorse economiche del nostro Paese nelle operazioni di monitoraggio che stiamo facendo in tale area marittima. Prendiamo pertanto atto della posizione del Governo e agiremo di conseguenza. Mi limito ad esprimere la nostra posizione sulle mozioni in esame. Il nostro sarà un voto di astensione sulla mozione presentata dal collega Santangelo e altri perché, mentre nella parte che va a salvaguardare l'aspetto ambientale e sanitario ci soddisfa, la riteniamo un po' borderline per quanto riguarda la seconda. Di fatto si agisce su un terreno che forse sarebbe meritevole di un approfondimento più organico, perché in definitiva con le azioni proposte - e questo vale anche per la mozione a prima firma della collega De Petris - andiamo a mettere in discussione i nostri rapporti con la NATO. Quindi, il nostro sarà un voto di astensione su entrambe le mozioni. Per quanto riguarda l'ordine del giorno G3 dei senatori Granaiola e Di Biagio, voteremo a favore, perché di fatto è l'espressione del lavoro svolto in Commissione. Tuttavia, il nostro voto favorevole vuole essere proiettato verso il futuro, e mi spiego meglio. Siccome qui facciamo delle azioni serie per quanto riguarda il monitoraggio di questa situazione, io confido nel fatto che a breve il nostro Gruppo presenterà una mozione simile, che avrà la stessa sensibilità nei riguardi dei territori alpini, nei quali produciamo energia idroelettrica e dove sono presenti migliaia di chilometri di tralicci. Un esempio su tutti: la piccola provincia di Sondrio, che produce il 48 per cento dell'energia idroelettrica della Lombardia e il 15 per cento dell'energia idroelettrica del Paese, ha migliaia e migliaia di chilometri di tralicci, con delle tensioni - senza entrare nel tecnico - importanti, e le azioni dei Governi che si sono succeduti in questi anni non hanno permesso di interrarne che il 10 per cento. È la stessa situazione. Pertanto, il nostro voto favorevole è proprio proiettato verso il futuro, e siamo certi che, su una mozione che presenteremo, i colleghi del Partito Democratico, ma anche tutti i colleghi della Commissione, dimostreranno la stessa sensibilità che oggi la Lega dimostra nell'esprimere questo voto favorevole.
2014-06-19	M5S	PetrocelliVitoRosario	(ore 11,17) ( Segue PETROCELLI). Infatti, facciamo accedere al conto energia le energie assimilabili alle rinnovabili, come quella prodotta dall'incenerimento dei rifiuti. A mio avviso, però, è ancora più grave il fatto che siamo stati capaci di produrre e distribuire energia rinnovabile in modo verticistico, trasferendo capitali direttamente dalle tasche dei cittadini - ai quali è stata aumentata la bolletta dell'ENEL del 7 per cento - alle tasche dei soliti grandi imprenditori e delle solite multinazionali. Questo meccanismo, a mio avviso, ha sovvertito il principio stesso insito nella produzione di energia rinnovabile, cioè quello per cui «la produco e la consumo da me», e ha procurato un doppio danno: lo sperpero del denaro pubblico e il mancato abbattimento del saldo negativo del bilancio statale. Per tali motivi, invito i colleghi ad esprimere un voto favorevole sulle mozioni nn. 274 (testo 2) e 276, presentate dal Gruppo M5S. (
2014-06-19	M5S	PetrocelliVitoRosario	Se gli stoccaggi attualmente esistenti accrescono la sicurezza del nostro Paese a fronte di una elevata domanda, per quale motivo lo Stato deve essere messo ancora in difficoltà economica con la progettazione o la costruzione di nuovi impianti? Per caso servono in un prossimo futuro a stoccare lo shale gas proveniente dagli Stati Uniti? Al riguardo avanzerei una riserva ai colleghi della maggioranza, che questa volta non è una riserva intesa come stoccaggio, ma è un vero e proprio dubbio. Mi chiedo: a che cosa ci servono i miliardi di metri cubi di shale gas che il precedente Governo Letta ha opzionato all'amministrazione Obama ad un prezzo che però non è quello al ribasso, oggi, del mercato, ma a un prezzo notevolmente più alto, quando questi saranno disponibili? A che ci servono questi metri cubi di gas se il Governo dice che siamo sufficientemente coperti anche in caso di mancanza di gas proveniente dal nostro principale fornitore, che è la Russia di Putin? Riprendendo un po' di cifre già elencate da molti colleghi, vorrei passare rapidamente su alcuni punti. Ad oggi abbiamo, lungo la costa occidentale del nostro Paese, il gasdotto TENP, che proviene da Olanda e Norvegia, con 8 miliardi di metri cubi di gas, il Transmed, che arriva dall'Algeria con 25 miliardi di metri cubi di gas, il trasporto di gas liquefatto da Algeria, Qatar ed Egitto, per un totale di 3,5 miliardi di metri cubi di gas. In secondo luogo, lungo la nostra frontiera orientale, abbiamo il TAG, che arriva della Russia, con 22 miliardi di metri cubi di gas, e sono in programma, sempre lungo la costa orientale, il South Stream, che arriverà sempre dalla Russia con un volume di circa 30 miliardi di metri cubi (che potrebbero però diventare 63 miliardi), e il TAP, di cui abbiamo già ampiamente discusso in quest'Aula, che porterà il gas azero per un totale di 10 miliardi di metri cubi. Infine, ci saranno i gasdotti sulla costa occidentale, cioè il Greenstream e il GALSI, che sono ancora in fase di studio di fattibilità. In totale, e lo citava già più di qualche collega, tra gasdotti attivi e in arrivo si supererebbero abbondantemente i cento miliardi di metri cubi di gas annui, e forse i 130 miliardi, in funzione della quantità di gas che porterà il South Stream. Questa dimensione di importazione è nettamente in contrasto con i volumi di gas che servono al nostro Paese e con il trend in continua diminuzione che si è verificato negli ultimi anni. Molti hanno citato il fatto che i consumi sono passati dagli 84 miliardi di metri cubi del 2005 ai 70 miliardi del 2013. Infatti SNAM stima una domanda pari a 74 miliardi di metri cubi, che comunque sarebbe inferiore a quella del 2003, ed è quasi pari a quella attuale che si colloca attorno ai 70 miliardi di metri cubi, 63 dei quali vengono importati. A questo punto io ritengo che le nostre mozioni siano da appoggiare, perché nel nostro Paese non solo abbiamo una quantità di gas eccessiva, tra quello che importiamo attraverso i gasdotti o gli impianti già attivi e quello che arriverà nel prossimo futuro, ma abbiamo anche un surplus di energia elettrica prodotta, con centrali termoelettriche per 78.000 megawatt di potenza cui vanno aggiunti circa 45-48.000 megawatt di rinnovabili, a fronte di una richiesta che non va oltre i 57.000 megawattora. Che sta succedendo in Paesi che hanno una politica energetica seria, come appunto gli Stati Uniti? Già oggi, nel Paese che ci vorrebbe vendere più o meno sottocosto lo shale gas, e precisamente nello Stato dell'Illinois, 99 centri urbani sono energeticamente liberi dall'energia prodotta con il fossile. La stessa amministrazione Obama è riuscita, nei primi quattro mesi del 2014, cioè proprio quest'anno, a produrre, su tutto il territorio federale, energia elettrica sfruttando solo lo 0,02 per cento di produzione da petrolio e gas. Tutto il resto lo ha fatto con le rinnovabili. In Olanda, giusto per dirne un'altra, nei prossimi anni Governo e ferrovie prevedono che i treni viaggeranno non con l'energia prodotta da fossile ma esclusivamente con energia prodotta dal vento. In Italia, invece, che cosa fa il Governo? Da una parte non consente di accumulare l'energia rinnovabile prodotta (perché se riusciamo a consumarla, bene, altrimenti viene buttata) dall'altra, invece, consente di progettare ancora rigassificatori, dando così finanziamenti alle lobby del fossile, anziché tassarli come si deve. Inoltre, si favoriscono le banche e non i cittadini con il vecchio progetto Conto energia.
2014-06-19	PD	MorgoniMario	Altro fattore significativo è la sicurezza almeno delle forniture, se non l'autosufficienza, che apparirebbe obiettivo velleitario; sicurezza in termini di continuità e quantità delle forniture, che vuol dire garanzia per la tenuta stessa dell'intero sistema Paese. Del resto, non a caso l'energia è al centro delle politiche della stessa Unione europea, che dopo aver varato il piano energetico europeo, con il regolamento n. 347 approvato il 17 aprile 2013 ha dettato linee per lo sviluppo integrato e l'interoperabilità delle infrastrutture energetiche a livello europeo, con 1' obiettivo di rendere il sistema di erogazione e trasporto dell' energia più competitivo, sostenibile e sicuro, con il fine ultimo di creare il mercato interno dell'energia e garantire la diversificazione e la modernizzazione dell'approvvigionamento. Per questo il regolamento istituisce dodici corridoi e aree prioritarie per la realizzazione del sistema Trans-european energy networks, cui corrispondono i gruppi regionali di Stati che, in collaborazione con la Commissione europea, gestiranno 1'approvazione dei rispettivi progetti infrastrutturali comprendenti autostrade elettriche, gasdotti, oleodotti, impianti di stoccaggio e condotte di trasmissione di energia non tradizionale.
2014-06-19	PD	MorgoniMario	Di questi progetti d' interesse comune per quanto riguarda il gas in Italia ne sono previsti venti: sono molto numerosi anche a motivo della nostra posizione geografica strategica; in effetti dei quattro corridoi prioritari per il gas individuati dalla Commissione europea, tre interessano direttamente l'Italia. In questi progetti rientra anche la realizzazione di nuovi terminali ed impianti di rigassifìcazione. Se vogliamo integrare il Paese con il mercato e la rete europei non possiamo eludere questo tema degli impianti di stoccaggio e rigassificazione nei quali ricevere via mare gas naturale liquefatto, rigassificarlo e rimetterlo nella rete. Lo richiede l'esigenza di garantirsi la diversificazione delle fonti di approvvigionamento, di abbattere i costi, di incrementare i margini di sicurezza del sistema italiano del gas e anche un minimo di coerenza, direi, in quanto, eliminata l'ipotesi del nucleare e volendo perseguire la decarbonizzazione del sistema, occorre intensificare, insieme alle rinnovabili, l'utilizzo del gas, ricordando che il gas produce emissioni di CO₂ per circa la metà dei prodotti petroliferi e circa un terzo rispetto al carbone. In effetti per questi motivi il gas assume un ruolo sempre più importante: oggi rappresenta nel mondo il 20 per cento del mix globale ma è in crescita anche per un incremento dell'offerta legato alle nuove tecnologie estrattive. In questo contesto, l'Italia è uno dei massimi consumatori di gas al mondo: 71,3 miliardi di metri cubi nel 2011 (terzi in Europa), ma solo 7,7 miliardi autoprodotti. Ma l'Italia è anche tra i sistemi più fragili in quanto il 40 per cento della quota di consumi primari dell'energia nazionale viene dal gas e per il 90 per cento di questo fabbisogno dipendiamo dall'estero. Siamo in questo senso i più vulnerabili, anche perché ci approvvigioniamo da un numero limitato di fornitori (Olanda, Russia, Libia, Algeria) attraverso gasdotti, e quindi con tutti i rischi, politici e tecnici, legati ad aree contrassegnate da instabilità, come dimostra anche la situazione attuale. Questi fattori hanno determinato emergenze come nel 2005 o come nel febbraio 2012, quando la condizione di criticità è stata tale da dover adottare varie misure del piano di emergenza, tra le quali l'attivazione di centrali termoelettriche ad olio e il contenimento dei consumi di gas di clienti industriali che avevano offerto tale servizio a pagamento, con elevati costi complessivi per il Paese. Va anche sottolineato che con i gasdotti siamo costretti a contratti di lunga durata a prezzo fisso, che contengono clausole come il take or pay, che costringerà l'ENI a pagare 1,5 miliardi di euro per metano prenotato ma non consumato. Anche questi sono numeri, e lo dico al collega Cioffi che ieri «ha dato i numeri» in quest'Aula. Nella situazione attuale, anche tenendo conto che la crisi economica e lo sviluppo delle tecnologie rinnovabili hanno messo in luce un calo consistente nei consumi di gas, restano intatti i problemi di fondo relativi alle infrastrutture, alla sicurezza ed alla diversificazione nelle fonti di approvvigionamento. Vorrei dire ai colleghi Cioffi e Nugnes che il problema non è tanto la capacità di importazione del gas, ma i vincoli, le rigidità, i costi e i rischi connessi alla metodologia dell'importazione attraverso i gasdotti. Attualmente in Italia abbiamo tre rigassificatori: Rovigo, Panigaglia e Livorno. Le linee della strategia energetica nazionale prevedono come necessario un incremento di capacità di 8-16 miliardi di metri cubi, che di per sé non comporterebbe la realizzazione di numerose nuove infrastrutture, ma non ci consente di restare fermi. Il problema non è mobilitare le tifoserie pro o contro i rigassificatori. Se evitiamo impropri approcci ideologici, vedremo bene come occorre individuare con chiarezza i problemi e predisporre soluzioni anche per recuperare il tanto tempo e le numerose occasioni perdute. Voglio solo ricordare che nel 2015 entrerà in esercizio a Dunkerque un terminal che porterà la Francia ad essere uno degli attori principali nell'esportazione del metano in Europa. Nel nostro Paese, con il decreto n. 164 del 2000, il Governo di allora chiese all'Autorità per l'energia e il gas di predisporre misure per agevolare l'istallazione di rigassificatori, ma solo nel 2005, e solo dopo due eventi traumatici (un inverno molto freddo e le dispute Russia-Ucraina, che produssero una temporanea riduzione nel passaggio del gas), l'Autorità produsse la delibera per favorire l'istallazione di nuovi rigassificatori. Purtroppo, siamo il Paese delle emergenze durante le quali tutti imprecano contro le responsabilità di chi non ha fatto le scelte. Poi, sull'onda delle emergenze, facciamo pianificazioni frettolose, che poi abbandoniamo in modo altrettanto frettoloso anche con il contributo di chi imprecava contro i responsabili. Nel 2011 vi erano quindici domande per nuovi impianti sparpagliati in tutta la penisola, ma di esse nessuna ha avuto fino ad oggi alcun esito. I rigassificatori in attività attualmente hanno visto nascere le pratiche in anni molto precedenti. Purtroppo, siamo anche il Paese delle interminabili lungaggini, perché l'approvazione dei progetti ai quali attribuiamo carattere strategico richiede mediamente un decennio o oltre, come avvenuto nel caso degli impianti di Livorno e Rovigo. Nessuna tutela né per 1'ambiente né per le persone né per gli interessi economici del Paese è garantita da tortuosi percorsi burocratici, dentro ai quali si annidano ben altri pericolosi mali. Procedimenti più snelli non compromettono il rigore necessario per la valutazione di opere delicate e complesse; anzi, linearità e chiarezza nelle regole e nei procedimenti consentono di valorizzare adeguatamente l'informazione, il confronto, la presa di coscienza e la partecipazione attiva delle comunità sulle quali tali impianti andranno ad incidere. In conclusione, vi sono ambiziosi obiettivi europei da sostenere nel nostro semestre di Presidenza dell'Unione, orientati verso l'utilizzo di energie più pulite. Tali obiettivi si possono perseguire promuovendo innanzitutto le energie rinnovabili, ma anche valorizzando 1'utilizzo del gas che, tra le energie fossili, è indubbiamente la meno impattante. Per questo non possiamo permetterci atteggiamenti pregiudiziali nei confronti di infrastrutture, come gli impianti di rigassificazione, per le quali sia in corso l' iter autorizzativo, né verso nuove iniziative, purché rispondenti alle esigenze strategiche di sviluppo del nostro Paese, integrato nel contesto europeo, e purché nel pieno rispetto delle migliori pratiche di tutela dell' ambiente della sicurezza e della salute delle persone. Tutto ciò naturalmente se s'intende partire da un'assunzione di responsabilità nei confronti dei problemi del Paese e se non s'intende invece elevare la pratica dello struzzo a strategia politica. Del resto, le esperienze molteplici, ormai diffuse in tutto il mondo e ormai da lungo tempo, dimostrano che questi impianti possono essere realizzati e gestiti in condizioni di sicurezza e comunque in condizioni tali da non giustificare allarmismi o isterismi.
2014-06-19	PD	MorgoniMario	Il tema coinvolge diversi fattori: i costi (in Italia 1'energia si paga il 20-30 per cento in più degli altri Paesi), la qualità del servizio alle persone e alle imprese, le influenze sul clima e sull'ambiente naturale, sulla salute e sulla vita stessa delle persone (pensiamo in tal senso agli obiettivi del pacchetto europeo clima-energia: riduzione delle emissioni di gas serra, incremento delle energie rinnovabili e riduzione del 20 per cento del consumo di energia primaria).
2014-06-19	PD	TomaselliSalvatore	Signor Presidente, il Gruppo del Partito Democratico sosterrà la mozione a prima firma della collega Puppato, su cui il Governo ha espresso parere favorevole, con le due integrazioni che abbiamo voluto e che vanno incontro anche a due questioni che hanno dato vita a questo dibattito, su iniziativa in particolare dei senatori di Sinistra Ecologia e Libertà, e che partono da due vicende locali: la prima è quella del rigassificatore di Trieste, su cui auspichiamo che il Governo, ovviamente nel pieno rispetto delle procedure di legge e dell'autonomia dei procedimenti autorizzatori, dopo aver valutato la sospensione, valuti anche la revoca della relativa autorizzazione, avendo ben chiaro - lo diceva ieri in maniera assolutamente convincente il collega Sonego in discussione generale - come il nostro Paese abbia ancora bisogno di infrastrutture, ma di infrastrutture che siano realizzate nel pieno di una strategia di lungo periodo e nel pieno coinvolgimento delle comunità locali. La seconda integrazione va incontro al contenuto della mozione originaria presentata dai colleghi di Sinistra Ecologia e Libertà, poi ripreso anche da altri Gruppi, rispetto alla vicenda del polo energetico di Civitavecchia sulla cui evoluzione siamo tutti ovviamente preoccupati, sia dal punto di vista dell'impatto ambientale di quel polo, ma anche per quanto riguarda le eventuali ricadute occupazionali. Al netto di questo abbiamo fatto uno sforzo (ci abbiamo provato e ci auguriamo di esserci riusciti) affinché questa occasione, pur partendo da vicende locali, mettesse nelle condizioni il Senato e il Governo - che ovviamente ha seguito il nostro dibattito - di svolgere una discussione e aggiornare la riflessione (su cui il Parlamento non può chiamarsi estraneo) sulla strategia energetica nazionale di cui il nostro Paese ha bisogno. Abbiamo ben chiaro come l'Italia sia un Paese che ha bisogno di costruirsi una strategia di lungo periodo: quella adottata un anno e mezzo fa rischia infatti di essere superata dagli eventi di carattere internazionale, ma anche dai risultati che all'interno del nostro Paese si stanno ottenendo. Ciò non toglie che la nostra preoccupazione sia grande quando guardiamo al paradosso dell'energia del nostro Paese: uso lo stesso termine che ha usato ieri (anche a proposito dell'ascolto reciproco in quest'Aula, che spesso non fa male, avendo la modestia di ascoltare tutti quelli che intervengono, senza permettersi di dare lezioni) il collega Arrigoni della Lega a proposito del paradosso dell'Italia quando parliamo di energia. Finora abbiamo costruito un sistema energetico in cui abbiamo sostenuto, con uno sforzo enorme dal punto di vista della partecipazione dei consumatori, siano essi cittadini e imprese, con enormi risorse stanziate e oggi in bolletta, l'affermazione delle rinnovabili. Anche grazie a questo e al contingente calo dei consumi abbiamo oggi un'evidente sovraccapacità di produzione nel nostro Paese, che ha portato ad impianti fermi, soprattutto quelli di vecchia generazione alimentati a combustibili fossili. Nonostante questo, paradossalmente, continuiamo ad importare energia dall'estero perché costa meno, e il capolavoro di questo paradosso è che ancora oggi le nostre famiglie e le nostre imprese, soprattutto le piccole e le medie, pagano l'energia ad un costo più alto rispetto ai pari riferimenti dell'Unione europea. Credo sia ora di sciogliere questo paradosso in una strategia energetica nazionale, che certo dovrà fare i conti con alcuni principi, il primo dei quali è sicuramente la sostenibilità, innanzitutto ambientale e poi economica delle scelte a cui tale strategia dovrà ispirarsi. Una strategia energetica nazionale che metta il nostro Paese nelle condizioni di avere sicurezza negli approvvigionamenti e quindi lo renda non sensibile né permeabile alle crisi internazionali (parliamo da settimane ormai della vicenda ucraina) nonché lo doti di un mix energetico equilibrato. Rispetto a quest'ultimo punto - e mi rivolgo anche ai colleghi di Sinistra Ecologia e Libertà e del Movimento 5 Stelle - siamo oggi consapevoli di essere, in questa fase storica, di fronte ad un passaggio di paradigma quando parliamo di energia. Lo diciamo assumendo pienamente la responsabilità di essere non solo il partito maggiormente votato nel nostro Paese e che esprime i Gruppi parlamentari più numerosi, ma anche di avere la responsabilità di governo in questa fase del nostro Paese. Siamo stati abituati per decenni all'idea che l'energia nel nostro Paese derivasse dall'acquisizione di materie prime dall'estero e quindi di fondare il nostro sistema di produzione energetica e di consumi energetici sui fossili, con una spruzzata di rinnovabili e qualcos'altro. Oggi, dopo quello che abbiamo fatto negli ultimi anni, anche grazie all'impulso delle rinnovabili (seppure, credo sia una riflessione comune, ci sono costate e ci costano tantissimo), è maturo un cambio di paradigma. Noi possiamo immaginare realisticamente di costruire da qui ai prossimi anni un sistema energetico nazionale con al centro l'utilizzo delle fonti rinnovabili e quindi l'autonomia del nostro Paese. Ma certo non possiamo immaginare che, accanto a questo cambio di paradigma, noi si possa fare a meno di una quota, ancorché sempre più marginale e residua, di combustibili fossili che alimentino le centrali e diano sicurezza e stabilità al sistema. Poi c'è quella che forse è la scommessa più grande, di cui abbiamo parlato in questi giorni in Commissione industria con il contributo dei vari Gruppi e del Governo, ossia la scommessa sull'efficienza energetica e sul risparmio energetico. Oggi quindi le fonti rinnovabili hanno assunto un ruolo strutturale nel mix energetico del nostro Paese; tuttavia, per essere sufficienti, hanno bisogno di essere accompagnate verso gli anni che verranno da un mix che includa una quota di risorse fossili, sempre più marginale e residua, e da investimenti in infrastrutture che ci mettano nelle condizioni di garantire sicurezza negli approvvigionamenti e autonomia al nostro Paese. Di questo ci siamo interessati e questo abbiamo scritto nella nostra mozione. Vi è poi il riferimento agli impegni a cui l'Unione europea ci chiama e che il nostro Paese ha accolto e che saranno ancora più impegnativi da qui al 2030 e poi al 2050, verso un aumento delle fonti rinnovabili e dell'efficienza energetica, verso un contributo del nostro Paese alla diminuzione delle emissioni che intervengono sul cosiddetto effetto serra, nei consumi sia civili che industriali - aggiungerei - e nelle abitudini di tutti noi. Certo, oggi la sfida è anche rimodulare la stessa politica industriale del nostro Paese. Spesso parliamo di energia come se fosse qualcos'altro rispetto ad una centralità a cui la sfida della competizione internazionale ci chiama, mentre l'energia è uno degli elementi fondanti della competizione internazionale, che può però anche riorientare la stessa politica industriale nazionale verso le produzioni green, compatibili e sostenibili, facendo degli obiettivi dell'efficienza e sul risparmio una grande occasione di rafforzamento di una filiera industriale nazionale che c'è già. Certo, questo deve fare i conti anche, realisticamente, con la necessità che le infrastrutture siano sempre più solide. Noi non auspichiamo che si costruisca un numero indefinito e casuale di rigassificatori: ce ne sono già tre. Probabilmente il nostro Paese, nell'ottica di una strategia ragionevole e responsabile, ha bisogno di un altro o di altri due. Si devono realizzare nel pieno rispetto dei temi dell'ambiente e della tutela della salute e con il coinvolgimento delle comunità locali. Auspichiamo che si facciano i gasdotti di cui si parla, dal TAP a South Stream, perché questi possono offrire al nostro Paese autonomia maggiore. Dico a tutti in maniera molto serena e franca che devono esserci meno ideologismi. Avendo ascoltato le ragioni altrui, ascoltiamoci vicendevolmente. Davvero trovo singolare che si conduca una battaglia contro un rigassificatore, che è un impianto sostanzialmente a emissioni zero, e contemporaneamente una battaglia per chiudere le centrali a carbone. Delle due l'una: dobbiamo fare una scelta che vada in una di queste due direzioni, e la scelta deve essere per meno fossili, e sicuramente meno carbone, nei prossimi anni, a parere mio e nostro. Meno ideologismi sulle infrastrutture, ma anzi, come dicevano altri colleghi ieri, fra cui il senatore Sonego, occorre un grande sforzo da parte del nostro Paese, che può fare dell'energia uno dei meccanismi su cui costruire una nuova politica industriale e una nuova capacità di attrarre investimenti e di essere sempre più strategicamente fondamentale nel Mediterraneo e nell'Europa. Lo dovrà fare anche l'Europa, perché ormai è maturo il tempo (su questo auspichiamo che il Governo, nel prossimo semestre europeo a guida italiana, possa svolgere una funzione importante) per la sfida di una grande strategia energetica comune dell'Unione europea, che si fondi sulle infrastrutture ma su scelte condivise.
2014-06-19	FI	RomaniPaolo	ROMANI Paolo (FI-PdL XVII). Signora Ministro, mi rendo conto che dieci minuti sono davvero pochi per rispondere a tutti i quesiti. Le faccio solo una piccola raccomandazione. So che la settimana prossima avete una missione in Germania, che è la sede, come lei ben sa, dove si decidono le cose più importanti dell'Unione europea. Noi avevamo affrontato spesso il tema con il Governo tedesco, che era molto sordo rispetto a questo argomento, visto che anche il Commissario all'energia è tedesco. Penso che quella sia la sede adatta per evitare che i tedeschi, ancora una volta, facciano prevalere i loro interessi. I nostri interessi in questo campo sono molto divergenti dai loro.
2014-06-19	FI	RomaniPaolo	ROMANI Paolo (FI-PdL XVII). Signora Presidente, il presidente Mucchetti, come sempre, ha coperto tutte le possibili domande che potevano essere poste. Cercherò di eliminare ciò che è già stato detto da chi mi ha preceduto, ricordando solamente che il gas naturale è certamente la componente più importante del mix energetico nazionale e rappresenta circa il 40 per cento della produzione di energia elettrica. La Russia rimane il maggior fornitore di gas all'Italia, fornendo il 43 per cento del fabbisogno complessivo. Abbiamo poi ENI e SAIPEM, dove il primo è partner strategico al 25 per cento del gasdotto South Stream mentre Saipem ha concluso pochi anni fa un contratto di circa 2 miliardi per la posa di tubi del gasdotto nel mar Nero. Quindi, due aziende italiane molto importanti che partecipano a questa avventura. Il South Stream, signora Ministro, dovrebbe coprire 63 miliardi di metri cubi, a fronte di un fabbisogno italiano di circa 75-80 miliardi l'anno, quindi una buona parte. Potrebbe essere eventualmente sostitutivo come percorso di quello di oggi che passa con i tubi in Ucraina. Ciò che ci preoccupa, signora Ministro, è che, avendo incontrato più di una volta il commissario Oettinger, il quale si è sempre esibito in intraprendenti partecipazioni a favore del Nabucco, che sappiamo poter avere accesso ai giacimenti di Shah Deniz in Azerbaigian, ma che sono già coperti oggi dal TAP per circa 8 miliardi di metri cubi, invece è sempre stato fondamentalmente contrario al South Stream. Purtroppo, questa cosa ha generato recentemente una procedura di infrazione nei confronti della Bulgaria, che ha interrotto i lavori del metanodotto che dovrebbe partire dal mar Nero e - poi - far arrivare il gas in Europa occidentale, con gravissime parole, che cito, del presidente Barroso, il quale ha detto: «La Commissione assicura che tutte le infrastrutture energetiche ed i relativi progetti della UE, come South Stream, si conformino al 100 per cento alle regole europee sugli appalti pubblici nel campo dell'energia». Abbiamo appena avviato una procedura di infrazione nei confronti della Bulgaria e ciò dimostra che facciamo sul serio, il che vuol dire che c'è un'opinione molto dura, rigida, perentoria e cattiva nei confronti di tale Paese da parte dell'Unione europea, probabilmente partecipata da quel signore, che citavo prima, che si chiama Oettinger e che probabilmente ha determinato questa presa di posizione assolutamente inaccettabile, per quanto ci riguarda, rispetto agli interessi strategici del nostro Paese.
2014-06-19	LN	CandianiStefano	Signora Ministro, la domanda che le pongo è relativa a fatti che quotidianamente leggiamo sugli organi di stampa. Il Governo a più riprese ha detto di voler diminuire il costo della bolletta energetica delle nostre imprese, però abbiamo ancora oggi molti dubbi sulla capacità di reperire le risorse per poter finanziare questi incentivi. Ci sono poi ulteriori dichiarazioni del Governo che non ci lasciano affatto tranquilli. Penso al costo dei carburanti per autotrazione o per attività agricola, attività che ha sempre avuto necessità delle agevolazioni relative ai carburanti importanti per la diminuzione dei costi di produzione, o ancora, naturalmente, per quanto concerne l'autotrasporto. Ricordiamoci che tutto quanto riguarda il carburante ed il suo costo incide poi sul consumatore finale, perché grava sul costo delle merci. Su queste iniziative il Governo non ha mai chiarito quali siano le risorse cui andrà ad attingere per poter diminuire i costi, evitando in questo caso che ci siano bolle speculative. Soprattutto, chiediamo al Governo di sapere quali livelli di serietà ha la dichiarazione di voler diminuire il costo dell'energia per le imprese. Non si tratta infatti solo dell'approvvigionamento del gas metano piuttosto che degli idrocarburi principali, ma anche di dire alle imprese, che negli anni sono state incentivate ad investire in energie rinnovabili, se potranno godere ancora degli incentivi da parte dello Stato o dovranno rinunciarvi, trovandosi addirittura esposte con investimenti fatti che non potranno poi recuperare. Al riguardo, vogliamo capire dal Governo quali saranno le risorse e dove andrà ad attingerle.
2014-06-19	M5S	PetrocelliVitoRosario	Signora Ministro, lei ha dichiarato di essere favorevole all'aumento delle attuali estrazioni di petrolio in mare e in terraferma. Premessa la contrarietà, non solo ad un eventuale aumento, ma anche alle attuali estrazioni in mare e in terra (in quanto il Mediterraneo è un mare chiuso, pieno di biodiversità uniche, messe a rischio da ricerche e perforazioni off-shore, e perché l'Italia è una terra sismogeneticamente molto attiva), la mia domanda è volta a sapere se lei, signora Ministro, ha rifatto i conti in tema di entrate finanziarie provenienti dalla tassazione di nuove quantità di idrocarburi che, appunto, sarebbe favorevole ad estrarre. Solo dal raddoppio dell'estrazione in terraferma, lei ha affermato di poter ricavare circa 30 miliardi di euro in 20 anni. Non le contesto l'entità della tassazione calcolata (anche se ho idea, ascoltandola, che sia una cifra messa un po' a caso), ma le contesto i 20 anni di attività estrattiva. Questo perché sia l'Associazione indipendente ASPO che Nomisma energia scrivono chiaramente - invece - di un massimo di dieci anni di riserve minerarie in Italia. Al ritmo attuale di perforazione, se si consente il raddoppio dei barili estratti, credo che, matematicamente, si riducano gli anni di riserva energetica, e anche, quindi, ogni speranza di nuove entrate fiscali.
2014-06-24	M5S	BlundoRosettaEnza	È una decisione, stigmatizzata anche dal «Wall Street Journal» e dal «Financial Times», che penalizzerebbe le piccole e medie imprese del settore, mettendo a rischio ben 10.000 posti di lavoro, e bloccherebbe un trend positivo che dal 2008 al 2012 ha visto aumentare la produzione di energia rinnovabile nel nostro Paese dal 20 per cento al 34 per cento. Sarebbe questa, signor Renzi, la sua idea per la realizzazione degli obiettivi contenuti nel quadro per le politiche dell'energia e del clima per il periodo dal 2020 al 2030 e per cambiare verso all'Italia? Ci auguriamo che, illuminandosi sulla via di Damasco, abbandoni il prima possibile la propaganda sulle rinnovabili e che dedichi un po' del suo tempo libero ad approfondire la conoscenza del settore e i benefici che da esso sono derivati e che potrebbero ancora derivare. L'Italia non potrà mai economicamente ripartire se ci fermiamo alle parole. Da quanto tempo si parla anche dello scomputo delle spese per investimenti destinati ad infrastrutture, prevenzione del rischio sismico ed idrogeologico, ricerca e messa in sicurezza degli edifici pubblici dal rigido rapporto tra deficit e PIL al 3 per cento, misura sulla quale saremmo pienamente d'accordo? Ieri c'è stata, in proposito, anche una timida apertura della cancelliera Merkel, che ha ipotizzato una maggiore flessibilità sul Patto di stabilità, ma il vero nodo è quello di permettere ai Comuni virtuosi, che non hanno deficit in bilancio, di poter derogare e tornare a spendere in opere e servizi che produrrebbero un diretto ed immediato beneficio per la collettività sia in termini di servizi sia nella possibilità di far riprendere l'economia. Mi permetta, infine un accenno a due ulteriori questioni. Una è l'immigrazione, per la quale concordo sulla necessaria contestualizzazione europea dell'operazione Mare nostrum, finora liquidata dall'Unione europea solo sulle spalle del sud Europa e a carico dell'Italia. L'altra è il contrasto alla contraffazione dei prodotti, versante sul quale è necessario nel prossimo semestre di Presidenza italiana un maggior impegno del Governo italiano per il rafforzamento ed il coordinamento della normativa a livello europeo. Presidente Renzi, ci auguriamo che il suo mandato...
2014-06-24	PD	TomaselliSalvatore	Sappiamo bene che nessun processo di rilancio del nostro patrimonio industriale può realizzarsi senza un ambiente favorevole in Europa, così come in Italia, fatto di scelte lungimiranti in ambito normativo e di politiche comuni, così come di moderne ed integrate infrastrutture nei settori dell'informazione, dell'energia, dei trasporti, dello spazio e delle reti di comunicazione. Saranno questi i settori su cui si misureranno più di altri una più solida competitività dell'industria europea, un effettivo rilancio degli investimenti e dei consumi interni e la capacità di portare finalmente a soluzione la differenza abissale di velocità di sviluppo tra aree interne dell'Europa e dell'Italia (con particolare riferimento al nostro Mezzogiorno).
2014-06-25	PD	CaleoMassimo	Signora Presidente, onorevole Sottosegretario, onorevoli colleghi, con il provvedimento che ci apprestiamo a votare oggi vengono varate misure importanti che rispondono con maggiore efficacia alla domanda di attenzione della popolazione dell'Emilia-Romagna, colpita dal terremoto del 2012 e dalle successive calamità naturali che si sono abbattute sulla regione, e danno risposta al grido di dolore di tanti amministratori locali che si sono battuti con passione e competenza per ripristinare la normalità nei loro territori. Questo è il primo provvedimento; un piccolo passo per affrontare, anche in maniera sistemica, le emergenze. Mi riferisco infatti a uno dei punti più qualificanti di questo decreto: l'aver dato piena operatività, per l'anno in corso, al Fondo per le emergenze nazionali istituito con la legge n. 225 del 1992 in materia di Protezione civile. Vorrei sottolineare che le nuove risorse che confluiranno nel Fondo, circa 100 milioni di euro, garantiranno il completo finanziamento di tutte le emergenze che si sono verificate nell'ultimo biennio e che hanno coinvolto diverse Regioni del nostro Paese. Abbiamo la possibilità finalmente di dare una risposta concreta alle tante persone che nell'ultimo anno hanno perso tutto (la casa, la propria attività) e che da tempo - troppo tempo - aspettano un intervento dello Stato. In particolare, vorrei ricordare che mesi fa, mediante un'interpellanza urgente, avevamo chiesto al Governo che fine avessero fatto i soldi stanziati con l'ultima legge di stabilità per i territori colpiti da eventi calamitosi. Ebbene, questo provvedimento sblocca anche queste risorse, ferme da mesi al MEF, per farle confluire appunto nel Fondo per le emergenze. Credo che sia necessario, nel prossimo provvedimento che analizzeremo in Aula sul dissesto, perfezionare questo aspetto relativamente all'interrelazione tra Stato, Regioni ed enti locali per il finanziamento di queste opere. Un altro dato molto importante per le Regioni, secondo me, è la ricognizione nei bilanci regionali dei soldi stanziati per eventi calamitosi verificatisi fino all'anno 2002 e non spesi, i quali saranno reimpiegati su eventuali nuovi eventi straordinari. Colleghi, lasciatemelo dire: ho vissuto in prima persona, da sindaco, le conseguenze che un disastro naturale provoca sul territorio: sono sicuro che queste misure aiuteranno le comunità colpite dagli ultimi eventi a ritrovare un minimo di fiducia nelle istituzioni e una speranza di ripresa. A mio avviso, importanti interventi sono stati previsti anche sotto il profilo della prevenzione. Mi riferisco alla disposizione che assicura adeguate risorse, circa 6 milioni di euro, al sistema di allertamento nazionale per il rischio meteo e ai 50 milioni, dei 210, destinati agli interventi di manutenzione straordinaria del nodo idraulico di Modena, alcuni dei quali già in fase di avvio. Risorse, queste, che non saranno aggiuntive per lo Stato - come ha spiegato molto bene il relatore - in quanto verranno addebitate sul Fondo istituito con il decreto n. 74 del 2012, dopo il sisma in Emilia. Sappiamo bene - tutti l'abbiamo detto - che questo provvedimento non è risolutivo; esso tuttavia è un passo importante verso una legge quadro sulle emergenze, che il nostro Paese da tanto, troppo tempo aspetta. Infatti, come è emerso la scorsa settimana durante un seminario di approfondimento sull'ambiente e il clima organizzato dal Gruppo del Partito Democratico, questi fenomeni meteorologici così devastanti per il nostro territorio non sono altro che gli effetti prodotti dai mutamenti climatici, non solo futuri ma già in atto. Da decenni ormai le attività umane stanno interferendo palesemente con l'equilibrio ambientale del pianeta. Dentro la strategia nazionale di adattamento alle modificazioni climatiche, oltre alle risorse e alle norme, serve avviare una riforma della governance : questa la principale richiesta emersa da più parti. Servono una chiarezza dei compiti e dei ruoli degli enti tecnici e scientifici, l'eliminazione della sovrapposizione di competenze e un maggiore fondamentale coordinamento tra enti locali, Regioni e Stato nella pianificazione su alcuni macrosettori strategici. Il Governo sta dando un primo prezioso contributo a questo riguardo, come ha ricordato il relatore, sulla struttura di missione contro il dissesto idrogeologico, con una riorganizzazione nel rapporto tra Stato e sistema degli enti locali e attraverso un primo provvedimento di legge molto importante con il quale si programma l'utilizzo dei fondi strutturali per i prossimi sette anni, che saranno integrati da altrettante misure statali di prevenzione da rischio idrogeologico. Onorevoli colleghi, lasciatemi dire che ogni evento meteorologico è un bollettino di guerra, e il legislatore è costretto sempre a rincorrere e mai, o quasi mai, riesce a mettere in campo politiche serie di prevenzione. Se non prendiamo seri provvedimenti avremo un aumento, soprattutto nella zona del Mediterraneo, dei fenomeni climatici estremi, che impatteranno negativamente sull'agricoltura, sulla sicurezza alimentare, sulla biodiversità e, soprattutto, sulla sicurezza e sulla salvaguardia del territorio e dei cittadini. Come ci dice l'ultimo rapporto dell'IPCC, il 2014 e il 2015 saranno anni cruciali per la lotta mondiale al riscaldamento globale. Quest'anno, infatti, l'Unione europea è impegnata ad approvare i nuovi obiettivi vincolanti al 2030 per la riduzione delle emissioni dei gas climalteranti e la promozione delle fonti rinnovabili e dell'efficienza energetica. Il semestre di Presidenza italiana può essere una grande occasione per raccogliere la sfida dei cambiamenti climatici e per l'approvazione di obiettivi più stringenti per il 2030, come la riduzione delle emissioni al 40 per cento di CO₂ e il raggiungimento del 27 per cento di energia prodotta da fonti rinnovabili. Tutto questo implicherà l'adozione di modelli culturali e politiche nuove, prima a livello europeo e poi nazionale, regionale e locale. Auspico quindi che al più presto il nostro Paese metta in campo una strategia nazionale di adattamento ai cambiamenti climatici e per la prevenzione del dissesto idrogeologico, che siano da traino a politiche comunitarie ancora più ambiziose. Un insieme di azioni e di indirizzi in grado di far fronte agli impatti e di ridurre al minimo i rischi per i cittadini e le imprese, a partire dalle zone più vulnerabili del nostro Paese. Cari colleghi, i costi dell'inazione potrebbero rivelarsi drammaticamente elevati e, ancor più, potrebbero scaricarsi in maniera irreversibile sulle nuove generazioni. Questo provvedimento e quello approvato due settimane fa (che arriverà in Senato la settimana prossima e che prevede, tra l'altro, lo sblocco dei fondi delle contabilità speciali e poteri più forti per i commissari generali) sono importanti, ma frammentati, e rincorrono, come sempre, problematiche frutto delle emergenze. Come è stato auspicato da più parti e come io sto facendo insieme al collega senatore Vaccari, che ringrazio per l'ottimo lavoro svolto su questo provvedimento, insieme a tutta la Commissione ambiente, bisogna lavorare ad una legge quadro sulle calamità naturali che metta a sistema tanti provvedimenti. Ci sono provvedimenti già depositati, come quelli della senatrice Amati e della senatrice Valentini e altri provvedimenti di altri colleghi. Bisogna cercare di mettere a sistema tutto questo, con un metodo che sposi una politica di prevenzione e protegga il nostro suolo in tutte le sue specificità. Credo che, rispetto alle questioni che sono emerse, richiamate dal senatore Uras e da altri senatori, sulla disparità dei trattamenti (non vale certamente per l'Emilia-Romagna, perché il senatore Vaccari ha spiegato bene la sequenza delle disgrazie che ha subito quel territorio), una legge quadro potrebbe essere veramente molto più equa, anche nella ripartizione di risorse economiche. E credo che per la Sardegna - mi consenta, Sottosegretario - si poteva fare qualcosa di più. Credo che questo sia il momento per affrontare questo tema: lo ha evocato il ministro Franceschini, ed è importante che il Senato lo affronti. Vedete, cari colleghi, in tanti anni da amministratore locale, ma soprattutto durante questo mandato parlamentare, ho potuto appurare e valutare significativamente il contributo che enti di ricerca, università e scienziati riescono a dare su queste tematiche delicatissime: il clima, il dissesto idrogeologico e la difesa del suolo. Contributi preziosi che non evocano catastrofi, ma che ci portano a ragionare e a capire meglio; ci inducono a riflettere e a contenere quell'area di scetticismo che per diverse questioni contagia anche la politica; contributi preziosi, che mettono il decisore politico nella condizione di poter agire al meglio. Il mondo della ricerca e la politica devono davvero poter lavorare assieme per assicurare un futuro migliore al pianeta e ai suoi figli. Cogliere questa sfida vuol dire aprire spazi concreti alla ragione e alla speranza. È con questi auspici che dichiaro il voto favorevole del Gruppo del Partito Democratico a questo provvedimento.
2014-07-01	FI	BerniniAnnaMaria	BERNINI (FI-PdL XVII). Signor Presidente, devo dire che il mio compito è sicuramente semplificato da tutte le considerazioni sul merito che sono state fatte dai colleghi che mi hanno preceduto e che purtroppo noi del Gruppo di Forza Italia dobbiamo condividere in buonissima parte. Siamo al quindicesimo decreto dell'era renziana e - ahimè - i requisiti e i presupposti fondamentali di costituzionalità, prescritti dall'articolo 77, sono stati ancora una volta ampiamente disattesi. E, colleghi, stupisce - lo hanno ricordato, negli interventi che mi hanno preceduto, i senatori che hanno partecipato ai lavori della 1ᵃ Commissione - che la forza dei numeri della maggioranza sia così grande da fare aggio sul testo della Costituzione, perché - colleghi, lo sappiamo tutti qui dentro - il testo della Costituzione, l'articolo 77, ancora una volta è stato e sarà, se questo decreto proseguirà il suo iter e il suo corso, ampiamente violato. Lo sarà sotto diversi profili, che sono già stati ricordati. Mi dispiaccio per chi sta assistendo a questi lavori e deve ancora una volta sentire le stesse cose; questo va ad assoluto demerito non tanto delle Aule parlamentari (che subiscono l'arroganza del Governo, il quale prevarica sulla funzione legislativa, che dovrebbe essere nostra e soltanto nostra), ma va ad assoluto demerito soprattutto di chi non ha fermato prima il percorso di questo decreto. Il Governo se ne assume la responsabilità e dice che esiste un caso straordinario di necessità ed urgenza. Ma, signor Presidente, colleghi, noi tutti sappiamo, solo leggendo il titolo di questo decreto, che parla di agricoltura, di ambiente, di impresa, di competitività (questo dovrebbe essere il comune denominatore), di energia, di interventi strutturali sulle scuole e sulle università, sappiamo perfettamente tutti insieme, colleghi, che questo decreto non può essere e non sarà mai un decreto omogeneo. Lo sa anche chi lo ha tenuto nel suo ufficio legislativo - parlo del Quirinale - per più di dieci giorni, tentando di emendare questa disomogeneità, tentando dal 13 al 24 giugno, attraverso un'opera che più che di spacchettamento definirei di vivisezione, di trasformare un testo che purtroppo è e rimarrà sempre costituzionalmente inappropriato. Anzi, usando le parole giuste, rimarrà costituzionalmente illegittimo. Sappiamo, secondo il sistema dei titoli, che evidentemente questo Governo pensa che il titolo sia sufficiente a convincere i cittadini italiani che anche la sostanza sia contenuta nel titolo; in realtà la sostanza, fino a prova contraria (lo dimostrano anche le ultime linee guida sulla giustizia), deve essere messa per iscritto e trasformata in forma di legge. Il decreto sulla pubblica amministrazione, che il 13 giugno è approdato al Quirinale, è stato oggetto di uno spacchettamento - e questo già ci dà la misura dell'irritualità e dell'inappropriatezza costituzionale del suo percorso - in due decreti: uno che in questo momento è all'esame della Camera, che è stato definito decreto semplificazione, e uno che stiamo esaminando ora, che si chiama decreto competitività. Al di là dell'attrattività dei titoli, assolutamente inappropriata rispetto ai contenuti, il decreto che stiamo esaminando è costituzionalmente inopportuno. Per non parlare di quello che avrebbe dovuto accompagnare il contenuto di questo decreto. Mi riferisco al famoso disegno di legge delega noto come «Repubblica semplice»: ancora una volta si utilizzano titoli attraenti che cercano di nascondere l'inesistenza dei contenuti. Di tale provvedimento non abbiamo più traccia perché è «sparito dai radar » ed è sopravvissuto solamente nella memoria di chi ne ha sentito parlare in conferenza stampa attraverso le slide. Per quale motivo, come hanno già ricordato i miei colleghi, non possiamo e non vogliamo avallare questa ennesima barbarie costituzionale? Perché il titolo stesso ci dice che questo decreto non ha alcun nesso logico-giuridico e non ha alcuna possibilità di essere qualificato come omogeneo, come ci chiedono implicitamente la Costituzione, esplicitamente l'articolo 15 della legge n. 400 del 1988, continuativamente la giurisprudenza della Corte costituzionale, passando attraverso le sentenze del 2007, del 2008 e approdando alla sentenza n. 22 del 2012 che, ahimè, colleghi, tutti quanti continuamente evochiamo in quest'Aula rimanendo purtroppo inascoltati. Al di là di questo, mi chiedo come possiamo parlare di straordinaria necessità ed urgenza quando trattiamo temi, come già ricordato dalla collega De Petris e dagli altri colleghi, come la mozzarella di bufala campana DOP, che ha accompagnato il mio esordio in Parlamento nel 2008. Troviamo ormai in tutti i provvedimenti un disposto sulla mozzarella di bufala campana, sulla tracciabilità del percorso produttivo, sugli allevatori bufalini e sulla contraffazione. Ricordo poi i provvedimenti sul made in Italy : straordinaria necessità e urgenza per tali provvedimenti? Provvedimenti sul settore vitivinicolo e sul settore agricolo che, notoriamente, per essere efficaci devono essere quanto meno programmati e programmabili alla distanza almeno di una stagione. Provvedimenti dedicati al settore energetico assolutamente spezzettati e ricollegati a testi in loro stessi non caratterizzati da connessione. Tutto questo ci fa dire, non solamente alla luce della Costituzione e della conseguente giurisprudenza costituzionale, ma semplicemente alla luce del buonsenso, che questo metodo legislativo non può funzionare. Questa modalità di normazione non fa altro che appesantire e «panlegificare» un apparato giuridico e normativo già sufficientemente gravoso per i destinatari finali, cioè tutti noi e i cittadini italiani che ci sta stanno guardando e ci chiedono di semplificare. Per questo, colleghi, dicevo che è abbastanza umoristico che il fratello gemello del decreto che stiamo esaminando, che in questo momento giace all'esame della Camera, si chiami «decreto semplificazione». Noi stiamo semplicemente complicando, stiamo creando un magma legislativo che renderà sempre più inoperanti le norme che stiamo cercando di rendere efficaci. Concludendo, noi non possiamo sottrarci prima di tutto alla funzione del vaglio di costituzionalità. Noi lo facciamo come componenti della 1ᵃ Commissione e, in questo momento, lo stiamo facendo come parlamentari della Repubblica e come senatori. Non possono però sottrarsi nemmeno coloro che hanno visto il passaggio di questa norma, a partire da chi ha apposto la sua firma a questo decreto, dopo aver tante volte, come ricorda quest'Aula, stigmatizzato la malapratica di decreti disomogenei, non caratterizzati dal requisito di necessità e di urgenza, retroattivi o, addirittura, ad efficacia differita.
2014-07-01	LN	BisinellaPatrizia	Quanto accaduto in Commissione il 26 giugno scorso in ordine a questo decreto-legge è l'ennesimo caso nel quale ci imbattiamo. Non è infatti assolutamente la prima volta - anzi, purtroppo è diventata ormai una prassi consolidata di questo Governo, come del precedente - che vengono presentati alle Commissioni e in Assemblea dei decreti-legge che sono veri e propri decreti omnibus, con le disposizioni più variegate e con un corpo normativo veramente complesso, di difficile comprensione già per noi, che nell'ambito dell'attività parlamentare che svolgiamo tutto sommato ci poniamo un po' come degli addetti ai lavori, immaginiamoci quindi per i cittadini. Ci troviamo di fronte all'ennesimo caso in cui dobbiamo interrogarci sulle distorsioni delle prassi applicative di quanto prescritto dalla Costituzione. I presupposti di straordinaria necessità ed urgenza, che la nostra Costituzione prescrive per il ricorso alla decretazione d'urgenza, non ricorrono nemmeno in questo caso. Voglio far notare ai colleghi che, già leggendo il titolo del provvedimento, si capisce chiaramente che il contenuto ed il corpo normativo del decreto non sono assolutamente in linea e sono totalmente disomogenei, recando disposizioni che intervengono nei settori più disparati: dal settore agricolo e vitivinicolo alla rete energetica e all'energia, dalle infrastrutture all'ambiente, fino ad arrivare a norme, che troviamo spesso dentro i decreti omnibus, come quelle sulla mozzarella di bufala campana. Tutto questo per dire che il requisito dell'omogeneità è del tutto assente. In Commissione ci siamo poi soffermati ad analizzare anche un altro aspetto. Molte delle norme recate dal decreto non presentano nemmeno il requisito dell'urgenza, nel senso che, se per alcuni aspetti certe norme potrebbero anche avere un carattere emergenziale - che dovrebbe essere la sostanza del ricorso alla decretazione d'urgenza - in molti altri casi le disposizioni proprio non si giustificano dal punto di vista della straordinaria urgenza e della necessità di provvedere attraverso il ricorso a questo strumento. Ci chiediamo come mai il Governo non abbia inteso, ad esempio, spacchettare il provvedimento in due provvedimenti diversi, consentendo così per quelle disposizioni che non hanno il carattere di emergenza ed urgenza un iter parlamentare ed un esame più approfonditi nelle opportune Commissioni, magari raggruppando le varie disposizioni suddivise per comparti in provvedimenti autonomi. Questo ci avrebbe consentito di esaminare con più calma e nel dettaglio le varie norme, anche apportando le modifiche necessarie. Dall'altro lato, si sarebbero potute mantenere in un decreto-legge più snello - e quindi anche più intelligibile e di più facile comprensione - quelle norme che, invece, presentano davvero il carattere di straordinaria necessità. Questo per dire che il Governo continua a non mantenere l'impegno assunto anche nel momento in cui il premier Renzi si è presentato con il suo discorso d'insediamento alle Camere, quando ha chiesto la fiducia, annunciando che avrebbe fatto ricorso in maniera assolutamente sporadica e solo per casi di stretta necessità alla decretazione d'urgenza; vediamo invece che continua la prassi di adottare nell'esperienza di tutti i giorni il decreto-legge come uno strumento ormai ordinario di azione di Governo e ciò non è accettabile. A questo punto ci chiediamo, anche nelle prerogative del Capo dello Stato di firmare i decreti-legge, come sia possibile che non venga dato un vaglio diverso all'ammissibilità di provvedimenti che, lo ribadisco, sono veri e propri provvedimenti omnibus. Immaginiamoci, nell'impatto che hanno sui cittadini disposizioni di questo tipo, la difficoltà anche di comprensione, oltre al fatto che viene stroncata la possibilità di un esame parlamentare approfondito. Ricordo che non solo negli anni passati il Capo dello Stato più volte era intervenuto con richiami precisi, ma che ci sono pronunce della Corte costituzionale, da ultimo la sentenza del 2012 che più volte peraltro in quest'Aula abbiamo richiamato, che individuano e precisano molto bene come debba intendersi il ricorso alla decretazione d'urgenza, vale a dire un corpo normativo che deve essere letto nel suo insieme come un unicum, un corpo unitario, che deve presentare e rispettare i requisiti di cui all'articolo 77 della Costituzione in ogni sua parte, mantenere omogeneità e non essere così frammentato. Ribadisco per l'ennesima volta che in Commissione abbiamo l'imbarazzo di doverci pronunciare sui presupposti di costituzionalità di decreti-legge che invece sono privi di tali requisiti e la stessa Commissione affari costituzionali, anche in quest'Aula, ha presentato delle linee guida e di indirizzo, pronunciandosi severamente nei confronti di questa prassi e richiamando il Governo a un impegno preciso. Pertanto, noi, ribadiamo in questa sede, come già in Commissione, la nostra contrarietà alla sussistenza dei presupposti di costituzionalità, ma soprattutto chiediamo e pretendiamo che il Governo mantenga l'impegno che ha assunto in questa stessa Aula. Invito quindi anche i colleghi, anche quelli del Partito Democratico, a far presente ai loro rappresentanti del Governo gli impegni che avevano assunto, perché non si può pensare che con lo strumento della decretazione d'urgenza, con la scusa di dover intervenire per la crisi economica in determinati comparti sotto l'impulso della necessità, venga assolutamente impedita un'attività d'indagine approfondita e che ci ritroviamo a convertire in legge dei provvedimenti che recano le disposizioni più disparate, al punto che non siamo nemmeno in grado di capire esattamente cosa davvero essi contengano. Non credo che ciò risponda all'esigenza di chiarezza e trasparenza nei confronti dei cittadini e certamente con questo modo di fare non facciamo bene l'interesse dei nostri concittadini.
2014-07-01	M5S	EndrizziGiovanni	L'intervento normativo appare in contrasto anche con gli obblighi internazionali derivanti dal Trattato sulla Carta europea dell'energia, a cui è stata data esecuzione in Italia con legge 10 novembre 1997, n. 415. L'articolo 26 viola l'impegno ad assicurare «condizioni stabili» oltre che «eque, favorevoli e trasparenti» agli investimenti, che non godrebbero quindi di «piena tutela e sicurezza». Il contrasto con gli obblighi derivanti dal Trattato, a sua volta, si riverbera in un vizio di illegittimità costituzionale per violazione dell'articolo 117. Ma il ridicolo si sfiora nella relazione illustrativa del provvedimento, che afferma: «L'azione da porre in essere, dunque, risponde ad un disegno unitario che è idoneo ad incidere su singole voci tariffarie (...). Esso per essere attuato richiede interventi molteplici e diversificati di natura legislativa ed amministrativa». Ma allora qui stiamo parlando di un qualche cosa che andava disciplinato con legge ordinaria.
2014-07-01	M5S	EndrizziGiovanni	Non sono poi di immediata evidenza le motivazioni di urgenza per l'articolo 26, che interviene sulle tariffe incentivanti dell'elettricità prodotta da impianti fotovoltaici. La disposizione sostanzialmente riduce la tariffa incentivante già riconosciuta ai produttori di energia elettrica da impianti fotovoltaici, incentivazione volta a promuovere l'impiego di fonti rinnovabili. I titolari di impianti fotovoltaici, quindi, si vedranno ridotta la tariffa incentivante già riconosciuta, con una modifica unilateralmente imposta per gli impianti di potenza superiore a 200 kilowatt. La tariffa incentivante verrebbe ridotta dal 1° gennaio 2015 e con effetto crescente per 24 anni dall'avvio dell'impianto. In alternativa, i titolari possono optare, entro il 30 novembre 2014, per una riduzione del 10 per cento dell'incentivo a decorrere dal 1° gennaio 2015. Abbiamo dunque un intervento normativo sostanzialmente retroattivo, che verrebbe ad incidere su rapporti «di durata» già costituiti.
2014-07-01	PD	OrruPamelaGiacomaGiovanna	Sul delicato tema della celiachia nei mesi scorsi è stato presentato anche il disegno di legge n. 1026, a prima firma del collega Vaccari e di cui sono cofirmataria, volto ad introdurre norme per la protezione dei soggetti malati di celiachia. È sempre attuale il dibattito nella comunità scientifica sui costi-benefici e sull'utilità dello screening per la malattia celiaca nella popolazione generale. Le critiche mosse a tale screening sono legate agli alti costi a carico della sanità pubblica. L'Istituto superiore di sanità, infatti, stima in Italia il costo della diagnosi di celiachia in quasi 60 euro a persona. Inoltre, non sono stati evidenziati ancora vantaggi per gli individui affetti da celiachia individuati con screening di massa, e non dimentichiamo che le indicazioni della norma hanno impatto, per la loro applicazione, sulla spesa sanitaria regionale, ambito in cui oggi si cerca a fatica di mantenere il diritto all'accesso alla dieta senza glutine, cioè all'unica terapia nota per il trattamento della celiachia. Diversi studi scientifici confermano che, se la celiachia non viene diagnosticata e curata tempestivamente, in particolare nelle donne, quelle affette dalla malattia possono andare incontro ad alterazioni della vita riproduttiva, con problemi di pubertà ritardata, infertilità, aborto spontaneo e menopausa precoce. La diagnosi tempestiva e precoce della celiachia nella donna è quindi molto importante. La mozione che ci accingiamo a votare oggi, dunque, non ha solo lo scopo di tutelare la salute evitando di incorrere nel rischio che, nella logica di spending review e per contenere i costi sanitari nazionali e regionali, si finisca per negare le cure più elementari a pazienti affetti da una malattia che a tutt'oggi vede come unica terapia una dieta senza glutine (anche se, proprio in Italia, sono in corso degli studi che potrebbero in futuro consentire l'accesso ad una terapia farmacologica mirata). Questa mozione intende, tra l'altro, sottolineare la necessità che - nell'ambito della definizione dei nuovi livelli essenziali di assistenza - vengano da subito tracciate linee guida nazionali, da applicare dovunque, che stabiliscano l'applicazione del principio del fabbisogno calorico (sulla base dei recenti livelli di assunzione di energia e nutrienti raccomandati dalla Società italiana di nutrizione umana), e che venga promossa la diagnosi precoce che riduce i costi sanitari inutili, i costi sociali e l'esposizione dei sospetti celiaci alle complicanze del ritardato ricorso alla dieta. Il Ministero della salute, nella relazione annuale al Parlamento sulla celiachia del 2012, per quanto attiene alla Regione Siciliana, evidenzia che le persone affette da celiachia sono pari all'8,3 per cento del dato nazionale. Di queste, i due terzi sono donne. Ritengo importante sottolineare che la Regione Siciliana - la mia Regione - ha già assunto provvedimenti in materia di celiachia, con i quali è stata istituita la rete per la celiachia in Sicilia. Come è ovvio, tutto questo comporta dei costi per la sanità nazionale e regionale ma, come evidenziato, tali costi risultano evidentemente molto più elevati là dove non si verifichi una diagnosi precoce in grado di consentire una conseguente riduzione dei successivi più elevati costi indotti dalle complicanze dovute al ritardato ricorso alla cura. La mozione che oggi è in discussione, dunque, rappresenta un atto che, oltre a tutelare il diritto alla salute sancito dall'articolo 32 della nostra Costituzione, intende riconoscere ai pazienti affetti da celiachia il diritto ad una tempestiva e corretta diagnosi e al conseguente riconoscimento del diritto alla cura di una malattia che non rientra più nella casistica delle malattie rare, ma dal 2008 è ormai correttamente considerata malattia cronica.
2014-07-14	M5S	CastaldiGianluca	che sogna di diventare un Premier molto potente e soprattutto inamovibile. Ricordo a me stesso e a tutti che alle elezioni politiche del 2013, se non fosse stato per l'incostituzionalità del Porcellum, oggi in Parlamento avremmo una rappresentanza pentastellata ben più ampia, una rappresentanza reale del Paese. Per questo non è pensabile che le riforme costituzionali vengano realizzate senza di noi, senza i cittadini. La Costituzione è un bene comune, e non si può strapazzarla a uso e consumo di un oscuro patto fra Renzi e Berlusconi, due mentitori di professione, ignorando i milioni di cittadini che hanno votato il Movimento 5 Stelle. Sarebbe ingiusto nei confronti di tutti e della democrazia. Il Movimento 5 Stelle dimostra ogni giorno di non voler stare a guardare, di non essere un'opposizione che dice sempre di no a tutto, di voler discutere nel merito delle questioni, punto per punto e in modo costruttivo. Per noi naturalmente è sempre stato così e voi questo lo sapete: ma oggi lo sa anche qualche italiano in più. È ora che anche coscienza dei giornalisti si svegli. Adesso non avete più alibi. È il momento, per voi del PD, di scegliere, di fronte a tutti i cittadini, se volete cambiare l'Italia alla luce del sole con noi o se preferite farlo a porte chiuse con il delinquente, cioè un signore condannato in via definitiva per frode fiscale e cacciato dal Senato, un signore che a giorni potrebbe vedersi confermata una condanna per prostituzione minorile e concussione, insomma un delinquente abituale. La vostra smania di fare in fretta sembra dettata proprio dai tempi giudiziari di "don Silvio". In poche parole, volete portare a casa questo voto in Senato prima del prossimo 18 luglio, prima della nuova sentenza. È deprimente che l'Italia debba ancora stare dietro ai processi di questo signore. Il PD ha preteso da noi un documento scritto per concedere un secondo incontro sulla legge elettorale. Ha detto Renzi: «Non è uno scherzo: sono le regole». Ma allora perché questo signor Renzi , non solo a noi ma anche a voi, che penso ne siate all'oscuro, non ci invia cortesemente un link con i documenti scritti degli incontri fra lui, Berlusconi e Verdini? Non stiamo scherzando: sono le regole. Ma voi del PD volete davvero essere relegati ad umili schiacciabottoni? ALBANO (PD). Ma pensa per te! CASTALDI (M5S). Questi documenti nessuno li ha visti, come nessuno ha visto lo streaming degli incontri fra Renzi, Berlusconi e Verdini. Il patto del Nazareno non si sa di preciso cosa sia, e persino tra di voi del PD c'è qualcuno che se lo chiede. Perdonateci, ma allora potremmo immaginare che Berlusconi abbia chiesto a Renzi, in cambio dell'appoggio sulle riforme, qualcosa che è meglio non far sapere in giro; qualcosa come un salvacondotto, come una grazia dal prossimo Presidente della Repubblica. Perdonateci se ci vengono in mente certe cattiverie, ma è più forte di noi, in mancanza di quella trasparenza che per il PD è indispensabile solo per dialogare con noi. Non si può riformare la Costituzione al buio. Non si possono presentare tre emendamenti di sera in Commissione affari costituzionali, come è successo lo scorso 8 luglio, e fissare per le 9 di mattina del giorno dopo il limite per la presentazione dei subemendamenti. Non possiamo essere frettolosi e approssimativi. Lo ripetiamo, non stiamo parlando di un disegno di legge qualsiasi, ma di una riforma dagli effetti irreversibili. La vostra idea di forma di Stato è verticale, o per meglio dire è piramidale, più simile a un nuovo feudalesimo che a una democrazia liberale. La vostra idea di cambiamento del Paese non distribuisce meglio i poteri, ma piuttosto li concentra nelle mani di pochi dirigenti di partito, per non dire di un uomo solo al comando. Partiamo dal fatto che l'Italicum, legge elettorale strettamente connessa alle riforme costituzionali, salda la coincidenza fra potere esecutivo e potere legislativo. Una situazione purtroppo già effettiva, perché da anni il Parlamento non legifera, schiacciato dai vari Governi che si sono susseguiti (Berlusconi, Monti, Letta, Renzi), tutti innamoratissimi delle abusate questioni di fiducia e della decretazione d'urgenza. Il nuovo Senato non potrà in alcun modo bilanciare il potere della Camera, visto che non vota la fiducia e non esprime pareri vincolanti sulle leggi, tranne che per quelle costituzionali. A questo punto ci troviamo in uno scenario in cui un unico partito determina Premier e Governo monocolore, i quali hanno tra le mani, sia il potere esecutivo che quello legislativo. Ma non finisce qui: un unico partito potrà scegliersi, di fatto, il Presidente della Repubblica, il quale assomiglierà più ad un uomo di fiducia del Premier che a un garante della Costituzione. Basterà aspettare la nona votazione, in cui è sufficiente la maggioranza assoluta, e l'unico partito che domina la Camera riuscirà, in pratica, a scegliersi da solo il Presidente della Repubblica. Vi ricordiamo che il ruolo dell'opposizione è quello di controllo e di dialogo con l'azione della maggioranza parlamentare e del Governo. Per voi, invece, l'opposizione è soltanto una seccatura, da silenziare immediatamente. Dopo aver sdoganato la "ghigliottina" alla Camera con la Boldrini, volete perfino inserirla nella Costituzione, umiliando sempre di più il ruolo di un'opposizione già perennemente inascoltata. Governabilità non significa avere potere assoluto: i cittadini che hanno votato forze all'opposizione hanno diritto di essere rappresentati in Parlamento, in modo efficace e non solo formale. Una delle differenze fondamentali tra una democrazia liberale ed un regime autoritario è proprio il rispetto delle minoranze e delle idee diverse. Ma non basta. Le vostre riforme invadono anche il potere giudiziario, prendendo il controllo dei due terzi della Corte costituzionale: cinque membri su 15 saranno nominati dal Governo; altri cinque da un uomo di fiducia del Governo, cioè dal tipo di Presidente della Repubblica che piacerebbe a voi. Il Titolo V segue la logica dell'accentramento dei poteri da parte del Governo. Alla perdita di competenza che le Regioni subirebbero non si individua alcun serio rimedio. Lo Stato sarà decisore unico delle sorti dell'ordinamento locale, dei beni culturali e paesaggistici, delle norme generali sulle attività culturali, del turismo, della produzione, del trasporto, della distribuzione nazionale dell'energia, delle norme generali sul governo del territorio e delle infrastrutture strategiche, solo per fornire alcuni esempi. La ragione che si intravede dietro la proposta avanzata è quella di impedire che le Regioni possano legiferare su tali materie, con buona pace di talune garanzie che la Corte costituzionale aveva individuato proprio in favore delle autonomie territoriali. Basti pensare alla materia energetica. Sebbene la riforma costituzionale del 2001 abbia attribuito l'energia alla competenza concorrente dello Stato e della Regione, la Corte costituzionale ha da tempo sostenuto che lo Stato possa sì disciplinare per intero la materia, in presenza di interessi di carattere unitario, ma a condizione che alle Regioni sia lasciata la possibilità di esprimersi sulle scelte energetiche effettuate a Roma attraverso lo strumento dell'intesa. Quello che in verità il Governo si propone di fare è depotenziare il ruolo che le autonomie territoriali godono entro il sistema costituzionale della Repubblica. Nessuno sembra chiedersi più come mai la nostra Costituzione ha inteso informare la struttura della Repubblica al principio del decentramento politico-istituzionale. Carlo Esposito, un esimio maestro del diritto costituzionale pronunciò nel 1954 queste parole: «La coesistenza nello Stato di questi centri di vita territoriale non costituisce, nella nostra Costituzione, un mero espediente giuridico-amministrativo o un utile strumento di buona legislazione ed amministrazione. Essi incidono in profondità sulla struttura interiore dello Stato e costituiscono per i cittadini esercizio, espressione, modo d'essere, garanzia di democrazia e di libertà». Per completare questo quadro inquietante, c'è la possibilità che il Presidente del Consiglio sia sovraordinato rispetto ad altri Ministri, potendone di fatto ordinare la rimozione a suo piacimento. Vedete come, collegando tutti questi punti, emerge il disegno di una forma di Stato in cui un uomo solo al comando detiene troppi poteri. Proprio la deriva autoritaria che i nostri Padri costituenti volevano in ogni modo evitare. Per questo vi abbiamo offerto anche alcune proposte. Vi abbiamo proposto un Senato elettivo e non un Senato di nominati dai capi di partito, perché la sovranità appartiene al popolo e non ai partiti, ricordiamolo! Vi abbiamo proposto di abbassare a 40.000, anziché alzare a 250.000, le firme necessarie per le leggi di iniziativa popolare e la discussione in Parlamento di tali leggi deve avvenire in modi e tempi certi, non com'è accaduto per la nostra legge popolare «Parlamento pulito». Ve lo ricordate? Noi lo ricordiamo bene: 351.000 cittadini volevano semplicemente un Parlamento senza condannati, un limite massimo di due mandati, il ripristino delle preferenze, ma non è stato possibile, perché i partiti hanno cestinato tutto con un sorrisetto di superiorità. Quanto previsto dall'articolo 71 della Costituzione va finalmente reso efficace nella pratica. Le leggi di iniziativa popolare devono essere trattate con il massimo rispetto dalla politica e non considerate delle suppliche al sovrano. La sovranità appartiene al popolo e non ai partiti. Vi abbiamo proposto di abolire il quorum del referendum, che i referendum non siano soltanto abrogativi ma anche propositivi, perché la sovranità appartiene al popolo, e non ai partiti.
2014-07-15	LN	BellotRaffaela	I diversi interventi normativi che si sono susseguiti nel corso di tutta la XVI legislatura hanno di fatto congelato l'amministrazione commissariale della Provincia di Belluno, non permettendo lo svolgersi delle elezioni, che erano previste nella primavera del 2012. Quindi, da oltre due anni i cittadini della Provincia di Belluno non hanno più una rappresentanza politica portatrice dei loro interessi in tutte le sedi istituzionali, ma sono rappresentati da un Commissario, ovviamente non eletto - ma probabilmente, in questo momento, va di moda non essere eletti, ma solo nominati - che non risponde delle proprie scelte agli elettori ma al Ministro dell'interno. Tutto ciò ha determinato un grave vulnus al sistema democratico e al diritto di elettorato attivo, che è un caposaldo della nostra Costituzione. Dopo l'approvazione della riforma truffa Delrio, raccontata ai cittadini come la panacea di tutti i mali, la Provincia si trasformerà in ente di secondo livello, senza più garanzia di una guida politica veramente espressione diretta della volontà popolare. La Delrio è una riforma che definire centralista è un eufemismo, ma in questo siete maghi, con un Governo accentratore, federalista solo a parole e millantatore, che approfitta di questa crisi economica, alla quale non sa assolutamente far fronte, e la usa come paravento per frettolose riforme. II Governo Renzi non ha fatto altro che scopiazzare la riforma degli enti locali territoriali attuata dal regime fascista, proprio al fine di snaturane le peculiarità, riconducendo il controllo sotto l'egida di Roma. Le Province, organi di secondo livello, presentano un unico risparmio accertato, legato alla gratuità degli organi politici. Come anticipato, la Corte dei conti ha evidenziato la totale assenza di risparmi - a fronte di evidenti disservizi, aggiungo io - in particolare per le aree interamente montane e di non facile gestione, come il Bellunese, nelle quali è difficile vivere e dalle quali si pretende comunque stanzialità, ma alle quali le risorse e la particolarità del territorio, quindi i costi del vivere, non vengono riconosciuti. Se è vero, infatti, che, da un lato, nel testo della legge Delrio si prevede un riferimento alle province montane, dall'altro lato, allo stesso tempo, non vi è alcuna specifica in merito a come questi territori debbano essere tutelati per la propria particolarità, e soprattutto non si accenna alle risorse aggiuntive che dovranno essere loro destinate. Le cose non solo vanno fatte, ma vanno fatte anche bene, cosa che a questo Governo riesce difficile (o meglio, impossibile): lo vedremo a breve, signori, quando i finti risparmi e i finti tagli verranno allo scoperto. Allora saranno dolori per tutti, per i cittadini e per questo Paese che sta soffrendo per un'economia che ormai l'ha portato veramente a toccare il fondo. Intanto voi, però, parlate solo di riforme, senza pensare a quello che chiede il Paese in questo momento, ossia uno stipendio, un lavoro e la sicurezza di arrivare alla fine del mese, oltre al rilancio dell'economia nel contesto di un sistema europeo e possibilmente mondiale, nel quale però attualmente l'Italia conta assai poco. Per tornare all'argomento del mio intervento, parlare di Province montane e, allo stesso tempo, indicare 1'invarianza di spesa è un trucco che presto verrà smascherato: ricordiamo infatti che nella riforma Delrio un passaggio fondamentale è costituito proprio dall'invarianza di spesa, quindi non possiamo comprendere come si possano dare maggiori competenze e responsabilità a fronte di risorse che non solo sono le stesse, ma addirittura negli ultimi decreti sono state anche tagliate e ridotte (pensiamo al decreto IRPEF: 80 euro sono costati cari a questo Paese e a voi, invece, un voto che probabilmente non vi verrà più dato!). Si tratta di una vergogna che i miei concittadini hanno il diritto di sapere (atto di onestà che sul territorio i vostri rappresentanti ad oggi non hanno ancora avuto il coraggio di fare). Siamo comunque certi che la riforma Delrio verrà giudicata incostituzionale, e allora in quel momento non solo saremo costretti a dire: «Ve lo avevamo detto», ma chiederemo certamente i danni: è una promessa e su questo la Lega Nord non farà un passo indietro. Durante l'esame del disegno di legge Delrio abbiamo condotto la nostra battaglia senza tregua, insistendo sulla necessità di affrontare in modo razionale la riorganizzazione degli enti locali territoriali, inserendo il tema nelle già programmate riforme costituzionali, affidando direttamente alle competenze regionali la riorganizzazione di nuove forme associative per l'esercizio delle funzioni di Governo di area vasta, nonché la relativa soppressione di tutti gli enti intermedi. Oggi che le riforme costituzionali approdano in quest'Aula - e devo dire che, per quanto emerge da quasi tutte le voci dei colleghi senatori, in maniera quasi univoca, questo approdo è stato uno dei più infelici, dobbiamo tristemente constatare come anche in quest'occasione non siate stati capaci, o meglio non avete voluto, arginare le nefandezze introdotte dal disegno di legge Delrio delle quali siete comunque ben consapevoli: ammetterlo, però, sarebbe una sconfitta. Meglio quindi lo sia solo per i cittadini che avete preso in giro, come quelli della Provincia interamente montana di Belluno, alla quale ancora oggi non è dato il riconoscimento dovuto. È assurdo - e mi riallaccio alla premessa fatta all'inizio del mio intervento - che il mondo intero riconosca le peculiarità della Provincia di Belluno, ma che il Governo non abbia il coraggio di scrivere all'interno della Costituzione una tutela particolare per questo patrimonio paesaggistico. Colleghi senatori, noi della Lega promettiamo che faremo di tutto affinché le Province montane siano riconosciute nella Costituzione, ma andremo oltre: chiederemo che a queste Province interamente montane venga riconosciuta la stessa forma di autonomia delle Province di Trento e Bolzano, perché autonomia e federalismo sono nel nostro DNA. Siamo convinti, infatti, che non sia più procrastinabile una riforma reale del sistema Stato in un'ottica federalista, la stessa che spaventa questo Governo, tanto da fargli assumere scelte nel senso opposto, da allontanarne i presupposti per tornare ad un potere centrale imperante, da riportare in capo allo Stato competenze quali energia, infrastrutture strategiche e grandi reti di trasporto e da portare a 800.000 le firme necessarie per il raggiungimento del quorum per poter indire un referendum e a 250.000 le firme necessarie per presentare un disegno di legge di iniziativa popolare. Questa è la vostra falsa democrazia partecipativa. Questa è la vostra non democrazia! Noi della Lega Nord siamo convinti che le comunità territoriali devono essere messe nelle condizioni di sviluppare un'azione autonoma, anche nel contesto internazionale. Una riforma in un'ottica federalista è quindi necessaria, ne siamo convinti - lo ribadisco - non solo per ridisegnare l'organizzazione del sistema politico del nostro Paese, ma soprattutto per gettare le fondamenta per una nuova Europa: un'Europa delle Regioni e dei popoli.
2014-07-15	M5S	GirottoGianniPietro	(ore 18,37) ( Segue GIROTTO). Vorrei soffermarmi in ultimo sui costi: una delle ragioni per cui si dice che si vuole riformare il Senato. Anche in tal caso, gli esempi su come recuperare questi costi si sprecano. Credo che qualcuno abbia già detto che per ridurre una cifra di questo tipo basterebbe rinunciare ad un solo F35. Però, siccome qualcuno potrebbe obiettare che gli F35 comunque a qualcosa servono - anche se non so effettivamente a cosa - vorrei spiegare agli italiani che questi 200, 300 o 400 milioni che potremmo risparmiare riducendo le funzioni del Senato potremmo ricavarli benissimo togliendo gli interconnector virtuali. Spiego cosa sono, perché probabilmente non tutti li conoscono. Parallelamente a questo decreto, stiamo discutendo il provvedimento sulla competitività con norme relative all'energia elettrica. Questi interconnector virtuali, in buona sostanza, sono delle promesse; abbiamo, cioè, dato dei soldi a delle aziende in cambio della promessa che queste si sarebbero impegnate a costruire delle linee elettrice fisiche e reali: cavi, tralicci, quindi qualcosa di concreto e reale. Questi soldi noi li abbiamo versati, o meglio, li avete versati voi italiani con la bolletta elettrica di tutti i giorni, e sono finiti solo su determinati soggetti che normalmente consumano moltissima energia; di queste linee reali, concrete e fisiche, però, non ne è stata costruita nemmeno una. Ecco da dove possiamo ricavare dei soldi; possiamo ricavarli semplicemente non facendo promesse che non vengono poi mantenute, dando soldi a persone che non mantengono effettivamente le promesse. Questo era a beneficio degli italiani che ci ascoltano. Spero che abbiano capito che questa è una riforma che vuole semplicemente aumentare il potere delle segreterie di partito. È chiaro infatti che con rappresentanti del Senato presi da sindaci e consiglieri regionali l'influenza dei partiti aumenterà notevolmente. L'oligarchia che abbiamo già in atto in questo momento farà un salto di qualità e verrà raddoppiato il potere di chi già adesso ci governa.
2014-07-15	PD	GinettiNadia	È un elenco di materie di competenza statale ampliato dunque, includendo settori strategici per l'intero territorio nazionale quali le grandi infrastrutture, l'energia, l'ambiente, il lavoro e la formazione, la salute, l'istruzione, il turismo e la tutela paesaggistica. Infine, ma non di minor rilievo, vi è una sostanziale riduzione del numero dei parlamentari, con relativo contenimento dei costi di funzionamento delle istituzioni, soppressione del CNEL e semplificazione del sistema istituzionale.
2014-07-15	PD	GotorMiguel	Signor Presidente, le relazioni dei senatori Finocchiaro e Calderoli, il lavoro di questi mesi in Commissione affari costituzionali, che ha migliorato il testo base del Governo in punti qualificanti, e anche i miei precedenti interventi in Aula mi esimono dalla necessità di ribadire gli argomenti a sostegno dell'attuale processo di riforma costituzionale. Argomenti politici, a partire dalla constatazione che questa riforma rafforzerà, com'è giusto che sia, e più di quanto forse oggi appaia, la stabilità e l'energia dell'azione di Governo. Ciò avverrà con l'introduzione di un unico rapporto fiduciario, con l'individuazione di una sola Camera politica e con l'istituzione di una corsia preferenziale per i disegni di legge dell'Esecutivo.
2014-07-16	LN	ConsiglioNunziante	A quando l'applicazione seria dei costi standard alla sanità? E il lavoro? Vogliamo parlare di quello? Eppure in Costituzione è presente. E per il manifatturiero, che ha fatto da traino importantissimo per questo Paese? È forse proprio il manifatturiero il comparto in cui ricercare moltissimi posti di lavoro? Se la risposta è sì, allora smettiamo, una volta per tutte, di continuare a sostenere che serve manodopera straniera: non serve, signor Presidente. Smettiamo di pensare che sia sufficiente qualche piccolo incentivo fiscale; né può servire uno sconto dello «zero virgola zero» (non so quanti zero) sulla bolletta dell'energia elettrica. Occorrono soldi, misure credibili, programmi seri, un taglio netto al cuneo fiscale e massima attenzione per quei lavoratori che hanno perso l'impiego. Possiamo modificare mille volte il Titolo V della Costituzione, ma se non lo si fa in modo serio e mirato, non una sola di queste situazioni migliorerà: non diminuiranno i disoccupati, né un giovane laureato troverà un posto di lavoro, né una giovane coppia sarà incline a mettere al mondo dei figli. È molto discutibile che il regalino degli 80 euro sia stato sbandierato come un taglio strutturale al cuneo fiscale delle imprese. Lo dico, signor Presidente, perché voi avete una certa disinvoltura nel cambiare il nome alle cose e ai problemi. Più sarà difficile cambiare nome, più questo Paese non capirà dove e come lo volete condurre. Il Governo rischia. Sarebbe meglio se scrivesse correttamente quelle misure che sono state tanto annunciate e sbandierate. Attenzione: le pentole antiaderenti, a Natale, a gennaio del prossimo anno cominceranno a far attaccare la frittata, e di questo risponderete ampiamente. Il Governo fissi i costi standard veri e rigorosi su cui misurare la finanza locale; solo così avremo la possibilità di avere credibilità politica anche in Europa e lei, signor Presidente, avrà la sua palma da sventolare. Chiudo con una considerazione. Attenzione: salendo le scale capita che si incontri uno che scende; ma può anche capitare che succeda il contrario, che magari quando si scendono le scale si trovi quello che le scendeva prima che ora le sale. Molta attenzione, quindi. Signor presidente Renzi, veda, tra il dire e il fare c'è di mezzo il mare, anzi l'oceano. E stia sereno, premier Renzi: non sarà l'oceano Pacifico.
2014-07-17	PD	LumiaGiuseppe	Il Paese non può più rimandare. La riforma costituzionale è una risorsa, una straordinaria opportunità democratica. Evitiamo, colleghi, che diventi un problema. Un problema che divide e separa brutalmente la politica al suo interno e crea l'ennesima delusione, sempre più rovinosa, tra i cittadini e le istituzioni. Certo, è risorsa se cambia in modo virtuoso il nostro assetto istituzionale e se costruisce un assetto parlamentare in grado di dare dinamismo ed energia vitale ad un'Italia che ha bisogno di rimettersi in moto e di conquistare la fiducia degli italiani attraverso un inedito e radicale percorso di riforma, in grado di coniugare, forse per la prima volta nella storia, legalità e sviluppo.
2014-07-17	PD	MaturaniGiuseppina	Tante altre sono le novità che accolgo favorevolmente nel testo, anzitutto in materia di Titolo V della Parte II, come l'eliminazione della potestà concorrente e la minuziosa elencazione delle rispettive competenze che, oltre ad alleggerire il lavoro della Corte costituzionale, regalerà la fine di un eterno e faticoso contenzioso che ha paralizzato in tutti questi anni un intero Paese. Così come accolgo con favore il ricondurre alla potestà dello Stato settori nevralgici come le grandi reti di trasporto e navigazione, l'ordinamento della comunicazione, il trasporto di energia o, ancora più, il coordinamento della finanza pubblica.
2014-07-17	PD	TuranoRenatoGuerino	Chi mi ha votato, inoltre, continua a rassicurarmi, a darmi energia; chi mi ha votato mi scrive quotidianamente e mi invita a continuare nella mia battaglia per la democrazia. Tutto ciò non può che rendermi ancora più consapevole della mia responsabilità.
2014-07-21	FI	BrunoDonato	Il Governo, pertanto, ha presentato un proprio disegno di legge che, abbinato ad altri 52, è stato ritenuto meritevole di essere votato e approvato quale testo base per la fase emendativa. Anche a questo proposito ho ascoltato vari interventi e critiche sul fatto che il Governo si intromettesse su materie costituzionali. Voglio ricordare ai detrattori che è quasi divenuta prassi che il Governo intervenga con proprio disegno di legge: è già avvenuto con la riforma del 2001 e con quella del 2005, approvata dal Parlamento e poi bocciata dal referendum popolare. Il testo del Governo è uscito dalla Commissione con sostanziose e non formali modifiche, alcune delle quali ci hanno visto protagonisti. Alacre e positivo in questa fase è stato il lavoro dei relatori e degli uffici: ai componenti tutti - ripeto - va il mio più sentito ringraziamento. Sulle opportunità della riforma cerco di giustificare i senatori alla prima legislatura, quando mostrano meraviglia e scarsa convinzione; gli altri dimenticano, però, che quello che stiamo discutendo è un tema che in ogni legislatura si è cercato di affrontare con risultati non certo brillanti. Non voglio riferirmi solo ai tentativi Bozzi e Iotti-De Mita, ma anche, e soprattutto, al tentativo di D'Alema, al Comitato Speroni, alla nostra riforma del 2005, alla bozza Violante del 2007 e all'ultimo tentativo fatto in quest'Assemblea nella scorsa legislatura. In particolare, voglio ricordare che il Comitato Speroni e la bozza Violante prevedevano un'elezione indiretta dei senatori. Segnalo inoltre che, sia nella nostra riforma del 2005, che in quella del Comitato Speroni, veniva previsto lo «statuto delle opposizioni», argomento sul quale mi soffermerò più avanti. Qui voglio da subito affrontare l'argomento a cui la stampa, i media, una parte della dottrina e una significativa parte di quest'Assemblea hanno dedicato buona parte del dibattito. Mi riferisco all'elezione dei membri del Senato, che può avvenire in maniera diretta o indiretta. Non voglio sottrarmi ad alcune riflessioni, ma ritengo che questo non sia il problema fondamentale di questa riforma: questa è una riforma di sistema e non già e non solo del Senato. Elettivo o non elettivo, il Senato è destinato ad essere altra cosa da quello che oggi noi conosciamo. Qualcuno ha detto che è la costituzionalizzazione della Conferenza Stato-Regioni; altri che le funzioni saranno talmente residuali che poco inciderà sul rapporto legislatore-Esecutivo. Certo è che sarà la Camera dei deputati a diventare il vero e forse unico interlocutore del Governo, ove vi sarà - se questo disegno di legge venisse approvato, unitamente alla legge elettorale, il cosiddetto Italicum- la stessa maggioranza politica o di coalizione, sia alla Camera che all'Esecutivo. Allora, cari colleghi, è su questo che dobbiamo concentrare l'attenzione; è qui che dobbiamo rafforzare i poteri dell'opposizione e dei cittadini perché è in questa commistione duale che si insinua la rottura istituzionale. Lo sforzo, quindi, non deve tanto spostarsi sul metodo elettivo del Senato, quanto, e con maggiore vigore, nel ricercare insieme tutte quelle forme di tutela dell'opposizione e delle minoranze per evitare derive plebiscitarie. Mi soffermo ora su qualche modifica significativa. Innanzitutto, si parla di Senato non elettivo. Abbiamo già detto - lo ripeto - che i senatori rappresentano le istituzioni territoriali e non i territori. Pertanto, i membri non saranno scelti direttamente dai cittadini: ad eleggerli, come già sappiamo, saranno i consiglieri regionali con criterio proporzionale, tenuto conto della composizione di ciascuna Assemblea. I membri sono 100: 5 eletti dal Capo dello Stato, 95 - di cui 74 consiglieri regionali - verranno eletti in ciascuna Regione. Quanto all' iter, la riforma pone fine al bicameralismo perfetto. Solo la Camera vota la fiducia al Governo e diventa il motore principale della funzione legislativa. Il Senato può proporre modifiche sulle leggi ordinarie, ma la Camera può non tenerne conto. Il Senato continua a mantenere una piena competenza legislativa su riforme e leggi costituzionali. Sul rapporto Stato-Regioni la Camera può non seguire le richieste del Senato, solo respingendole a maggioranza assoluta, così anche per le leggi di bilancio. Il Capo dello Stato viene eletto da 630 deputati più 100 senatori. Non vi sono i delegati regionali. Nei primi quattro scrutini serve la maggioranza dei due terzi; nei successivi quattro la soglia si abbassa a tre quinti; dal nono basta la maggioranza assoluta. Quanto all'immunità, come previsto dall'articolo 68 della Carta, essa vale per i senatori, oltre che per i deputati. Resta l'insindacabilità per l'attività parlamentare e serve l'autorizzazione dell'Aula per intercettazioni, perquisizioni e arresti. Su questo punto consentitemi una riflessione. Noi abbiamo votato affinché anche i senatori avessero pari diritto all'immunità, come i membri della Camera dei deputati. Ma il presupposto su cui questo ragionamento si basava, trovandovi la sua logica conseguenza, era che i senatori venissero eletti direttamente dai cittadini. Se, come sembra, l'elezione dei senatori è indiretta, e quindi è fatta da parte dei consiglieri regionali, forse è da rivedere l'istituto dell'immunità per i senatori. In questo caso, potrebbe essere limitata alla parte relativa alle dichiarazioni e ai voti espressi. Anche su questo chiedo un'ulteriore riflessione da parte del Governo e dei relatori. Abbiamo previsto il referendum, aumentando le firme da 500.000 a 800.000. Dopo le prime 400.000 la Consulta dà parere preventivo di ammissibilità per la validità, e cambia il quorum : la quota dei votanti necessaria è pari alla metà più uno dei votanti nelle ultime elezioni politiche. Abbiamo rivisto in buona parte l'articolo 117. Sono state riportate in capo allo Stato alcune delle più significative competenze, come energia, trasporti, infrastrutture strategiche, e si è aggiunto che quando lo richieda la tutela dell'unità economica o giuridica della Repubblica, ovvero la tutela dell'interesse nazionale, la Camera può approvare leggi nei campi di competenza delle Regioni. Infine viene abolito il CNEL. Altro elemento che a me sembra di seria rilevanza è che il Governo può chiedere alla Camera dei deputati che un provvedimento abbia un lasso di tempo predefinito e pertanto prioritario. Il tempo per l'approvazione è di 60 giorni, con tutto ciò che ne consegue. Mi soffermo brevemente su taluni punti che credo siano da approfondire ulteriormente. Per quanto concerne l'iniziativa legislativa popolare, a mio modo di vedere l'accesso deve essere il più agevole possibile, e l'innalzamento del numero delle firme va in senso contrario; così come va in senso contrario per la richiesta di referendum che aumenta ad un milione il numero delle sottoscrizioni richieste. Ripeto, se è vero che con l'approvazione di questo progetto, unito all'approvazione dell'Italicum, ci avviamo verso un sistema di fatto monocamerale (o bicamerale improprio) con sistema maggioritario, abbiamo il dovere di rinforzare i controlli e le garanzie. Non voglio pensare ad una società in cui una coalizione o un partito vince le elezioni con un solo voto in più e godere così della nomina del Premier, del Presidente della Repubblica, incidere in maniera qualificante sulla composizione della Corte costituzionale e del CSM. Questa ipotesi, di tutto in mano ad uno, può vivere solo se riusciamo a bilanciare con equilibrati contrappesi la nostra vita democratica. In caso contrario, siamo tutti destinati a vivere tempi bui. Questo non ci è consentito, e dobbiamo fare tutti un ulteriore sforzo affinché derive autoritarie non possano neppure ipotizzarsi. Allora, ben venga la previsione in Costituzione che il Regolamento debba prevedere lo Statuto delle opposizioni, ma, e mi rivolgo ai relatori oltre che al Governo, basta quello che abbiamo scritto o sarà necessario un ulteriore approfondimento? Io penso di sì. Quindi, rinforzare i poteri di controllo, ad esempio non aumentando la platea dei cittadini necessaria per i quorum, ma lasciandola invariata o diminuendola. Facciamo insieme questo ulteriore sforzo, altrimenti il lavoro svolto sarebbe incompleto e foriero di danni che oggi non possiamo neppure prevedere nella loro interezza. Concludo, signor Presidente, dichiarando che il lavoro sin qui svolto, che ci ha visto consapevoli protagonisti dei miglioramenti apportati, verrà seguito con vivo interesse nella ulteriore fase emendativa, assicurando che non faremo venir meno il nostro appoggio e i nostri voti ad una riforma che abbiamo voluto e che cercheremo insieme di migliorare.
2014-07-22	M5S	PetrocelliVitoRosario	Il senatore Bassanini disse infatti nel suo intervento, riferendosi al Governo: «Vi abbiamo offerto in Commissione, su tutti questi punti valide alternative», così come ha fatto l'opposizione anche in questa discussione «tutte coerenti con l'esperienza dei grandi Stati federali, vi abbiamo offerto la disponibilità a correggere alcune disposizioni dell'articolo 117, come quelle relative alla competenza concorrente in materia di energia, comunicazioni e professioni (...) Vi abbiamo offerto un modello alternativo basato sull'esperienza tedesca (...). Di fronte a rifiuti immotivati e irragionevoli (...) combatteremo la nostra battaglia fino in fondo» guarda caso, diceva il senatore degli allora DS al Governo Berlusconi «non rinunceremo ad usare ogni argomento ragionevole per convincervi, signori della maggioranza».
2014-07-22	M5S	CioffiAndrea	Propongo, poi: il disegno di legge anticorruzione; il decreto-legge n. 91 sulla competitività; il decreto-legge cultura; appena torna dalla Camera, il decreto-legge n. 90 sulla pubblica amministrazione; l'inserimento della riforma portuale che stiamo discutendo in Commissione da nove mesi e che sarebbe il caso di portare in Aula; infine, l'esame delle mozioni che riguardano l'usura. Abbiamo presentato una mozione che riguarda il tema dell'usura (che sarà molto importante per gli italiani, visto che stanno soffrendo), e una mozione che riguarda l'energia, con la quale finalmente capiamo come vogliamo intervenire sull'energia: sono le mozioni nn. 176 e...
2014-07-23	M5S	VaccianoGiuseppe	Devo dire però che sono rimasto molto sorpreso quando la relatrice, in chiusura della discussione generale, ha invitato ad esaminare il contenuto della riforma senza soffermarsi a pensare alla nuova legge elettorale che, non essendo ancora legge, non dispiegherà nell'immediato ì suoi effetti, comunque ancora incerti e in divenire. Questo sarebbe il comportamento di chi, lanciando una locomotiva su un binario in senso contrario a quello di marcia, non si preoccupasse del proprio destino perché il treno che sopravverrà di fronte è in ritardo o fermo in una stazione ancora distante. Credo proprio che questo sia il tipo di atteggiamento che giustifica la condizione attuale del nostro Paese: la specifica volontà di non pensare non dico a un domani prossimo, ma a un orizzonte temporale di dieci minuti. Non abbiamo un orizzonte temporale certo per le scelte che questo Paese deve fare: non ce l'abbiamo sull'energia, né sul lavoro, né tanto meno sul futuro della nostra Costituzione.
2014-07-24	M5S	GirottoGianniPietro	A causa del primo provvedimento, la tassa sull'autoconsumo, c'è il concreto rischio, per non dire la quasi totale certezza, di bloccare lo sviluppo futuro delle rinnovabili, inserendo una tassa sull'energia che un soggetto si produce da sé e si consuma, senza passare attraverso la rete pubblica, compromettendo quindi lo sviluppo della democrazia energetica. Non occorre ricordare che la democrazia politica è anche una conseguenza della democrazia energetica: finché abbiamo pochi grandi produttori con un enorme peso economico, naturalmente sarà più difficile avere una democrazia politica.
2014-07-24	M5S	GirottoGianniPietro	Ebbene, cari colleghi, su questi temi vorrei chiedere la vostra attenzione per confrontarci su alcuni aspetti. Cosi come proposto in Aula, senza ascoltare gli operatori e le parti interessate, il provvedimento non è migliorato rispetto al testo originale. Rimane un ostacolo alla concorrenza dei produttori di energia pulita, in aiuto dei produttori di energia fossile. Uno studio della CGIA di Mestre indica inoltre che solamente il 15 per cento delle PMI rientrerà nell'ambito di applicazione di questa norma, lasciando fuori oltre 4 milioni di piccole imprese. Anche in questo caso l'Autorità per l'energia ha avvalorato questa tesi, ritenendo che i benefici individuali generati alle PMI saranno «piuttosto esigui».
2014-07-24	M5S	GirottoGianniPietro	In 10ᵃ Commissione, da un anno, stiamo approfondendo alcuni temi di interesse generale, come quello della riduzione del costo dell'energia, tramite un'indagine conoscitiva sui prezzi dell'energia elettrica e del gas come fattore strategico per la crescita del sistema produttivo del Paese. Un'indagine che è giunta ormai vicina al traguardo finale, ma che, con un colpo di mano, viene superata velocemente dall'imposizione di questo Governo, che ha deciso affrontare il tema in pochi aspetti, in maniera parziale e non sistemica.
2014-07-24	M5S	GirottoGianniPietro	Infatti, la parte rilevante del provvedimento per la competitività riguarda il cosiddetto tagliabollette, che dovrebbe ridurre del 10 per cento il costo dell'energia per le imprese. Le coperture vengono recuperate prevalentemente con due misure: una tassa sull'autoconsumo - ripeto: autoconsumo - di energia prodotta e il cosiddetto spalmaincentivi per gli impianti fotovoltaici, cosi come approvati in 10ᵃ Commissione.
2014-07-24	M5S	GirottoGianniPietro	Nel secondo caso, quindi con riferimento al cosiddetto spalma incentivi, verranno sottoposti a rischio numerosi posti di lavoro e tutta la generazione di energia fotovoltaica, che contribuisce già oggi a far risparmiare ogni anno 3 miliardi di euro di importazioni di gas, che ha già abbassato il costo della bolletta elettrica di oltre 1 miliardo di euro e che ci rende sempre più indipendenti dai fornitori esteri - torna sempre il tema dell'indipendenza - contribuendo enormemente a ridurre le emissioni.
2014-07-24	M5S	GirottoGianniPietro	Tra gli elementi critici da tener presente sono gli aspetti sollevati nelle audizioni tenute in Commissione dell'Autorità per l'energia elettrica ed il gas, la quale afferma che l'implementazione di questo provvedimento «è particolarmente complessa e richiede tempi lunghi con costi che potrebbero risultare rilevanti rispetto agli effetti (...)». Infatti «l'applicazione degli oneri generali di sistema all'energia elettrica consumata, per tutte le configurazioni, richiederebbe la completa innovazione dei flussi informativi su cui si fonda il funzionamento del sistema elettrico e dei sistemi di fatturazione, aggiungendo diverse complessità». Cosa vuol dire? Vuol dire che il Governo ha varato una norma - per carità, in buona fede - senza evidentemente confrontarsi con la parte tecnica, la quale ora dice: bell'idea, però attenzione che tecnicamente vi costerà di più di quello che andrete a ricavare. Non ci sono applausi di miei colleghi perché non ve ne sono presenti...
2014-07-24	M5S	GirottoGianniPietro	È infatti possibile intervenire senza bloccare il futuro sostenibile, ma tramite altre soluzioni e risorse, tra cui anche i numerosi sprechi che pratichiamo e - ricordiamolo - i sussidi alle fonti fossili, che l'Unione europea e l'Agenzia internazionale per l'energia suggeriscono di eliminare. Ci riferiamo agli interconnector, all'interrompibilità, al capacity payment, ai CIP 6 e ai molti altri sussidi pagati dalla bolletta dei consumatori, ma non solo. Sarebbe infatti opportuno verificare tutte le azioni per ridurre il distacco imbarazzante di circa 25 euro a megawatt tra il prezzo dell'energia definito nella borsa elettrica e la componente energia che i consumatori pagano in bolletta. Sarebbe inoltre opportuno introdurre una carbon tax o intervenire per la riattivazione degli impianti idroelettrici a pompaggio e la riduzione del costo del gas, verificando l'opportunità di revisionare i contratti take or pay e tanto altro. Viceversa, vale la pena ricordare che solamente qualche mese fa abbiamo rifinanziato per 1,2 miliardi di euro la centrale a carbone pulito del Sulcis. Quando dico «pulito», naturalmente mi riferisco solo alla fase finale, quindi alla produzione di energia elettrica; bisogna vedere però tutta la filiera del carbone e, naturalmente, questa è estremamente sporca ed estremamente inquinante. Colleghi, come vedete le proposte ci sono, ma il Governo non le ha volute affrontare, perché a questa maggioranza manca la volontà di cambiare. Affossare il settore delle energie rinnovabili per noi non è solamente un problema di rispetto dei principi e dei valori costituzionali di tutela del territorio e dell'ambiente e di promozione dell'occupazione; per il Movimento 5 Stelle il problema è esclusivamente «Politico», con le virgolette e con la P maiuscola. Non potrà esserci indipendenza politica senza indipendenza economica e questa passa necessariamente dal controllo strategico delle risorse energetiche. Era l'idea di Enrico Mattei. Su questi temi politici i cittadini e il Movimento 5 Stelle vogliono confrontarsi. Quindi, Governo e maggioranza, se volete ridare splendore alla bellezza della nostra Italia, cominciamo a parlare in Aula di politica energetica, di come affrontare la transizione verso un modello energetico decentrato, efficiente e rinnovabile al 100 per cento, di come raggiungere l'indipendenza energetica e quindi anche la capacità politica di poter prendere autonomamente delle decisioni che possano contribuire alla ripresa. L'Italia deve scegliere adesso se vuole risolvere i problemi ed essere protagonista in questo campo o restarne fuori, perdendo anche questo treno dello sviluppo tecnologico-industriale. Altrimenti non avremo soluzione, cari colleghi, se non quelle di rimanere attaccati al tubo di Putin, continuare ad andare in Africa tra il Mozambico e il Congo in cerca di petrolio e a offendere cittadini che hanno più volte mostrato come, grazie alla formazione di movimenti e di comitati, si possono evitare scempi di territori in difesa delle economie locali. L'impoverimento del pianeta e il consumo smisurato di risorse naturali sono direttamente proporzionali all'aumento della popolazione cosiddetta povera, che non ha accesso alle risorse; la disuguaglianza sociale, la lotta per la sopravvivenza, la lotta consumistica per le risorse sono da sempre causa di conflitti e non si può non ricordare in questo momento quello che sta succedendo a Gaza, la silenziosa guerra siriana o la situazione ucraina. Con questa nuova azione parlamentare, nell'ottica di uno sviluppo veramente sostenibile, si può ottenere tutto questo e noi del Gruppo Movimento 5 Stelle cercheremo di essere protagonisti di questo cambiamento.
2014-07-24	PD	FabbriCamilla	E' un provvedimento che mette al centro il rilancio delle imprese. Se analizziamo nel dettaglio il provvedimento, che è stato migliorato anche grazie al contributo emendativo del Partito Democratico, vediamo come ci siano norme significative per ridare slancio alle nostre aziende. Riassumendo le più importanti vorrei citare il credito d'imposta per investimenti e il fatto che vengono previste una serie di semplificazioni per agevolare l'attività delle imprese; una sburocratizzazione che parte dalle disposizioni volte a rendere maggiormente efficace l'azione dell'Agenzia per le imprese per ridurre ed accorpare adempimenti grazie ad un emendamento presentato ed approvato del Partito Democratico; si riducono le disposizioni in materia di semplificazione fiscale, in materia di lavori ed appalti, in tema di energia ed efficienza energetica e di semplificazione in materia societaria, con particolare riguardo alla costituzione delle società a responsabilità limitata; l'introduzione di un credito d'imposta del 15 per cento sugli investimenti in beni strumentali nuovi. Non meno importante è la questione che riguarda il Sistri, il Sistema di tracciabilità dei rifiuti, la cui attuale scadenza di contratto è fissata al 31 dicembre 2015. Così come lo conosciamo attualmente sarà superato. Già a partire da giugno 2015 il Ministero dell'ambiente avvierà le procedure per l'affidamento della concessione del servizio nel rispetto dei criteri di economicità, semplificazione tra sistemi informatici e costante aggiornamento tecnologico. Un netto salto di qualità fondamentale per combattere il traffico illecito dei rifiuti.
2014-07-24	PD	FabbriCamilla	L'industria, infatti, sconta un basso livello di competitività a livello internazionale, sia per gli scarsi investimenti in innovazione, ma soprattutto per l'elevato costo dell'energia. E uno degli scopi principali di questo provvedimento è proprio la riduzione del costo dell'energia per le piccole e medie imprese, restituendo loro competitività a partire proprio dai costi fissi di produzione. Un provvedimento che, come sottolineato recentemente in una audizione anche da Bankitalia, può contribuire a consolidare e rafforzare l'inversione di tendenza che si sta mettendo in atto, con riflessi positivi per la crescita economica e la stabilità finanziaria. In particolare, attraverso gli strumenti previsti per favorire il ricorso delle imprese a fonti di finanziamento alternative a quelle del credito bancario. Infatti, un progressivo ampliamento degli strumenti e delle categorie di operatori da cui le imprese potranno ottenere credito faciliteranno l'afflusso di risorse a sostegno della crescita economica.
2014-07-24	PD	MucchettiMassimo	(ore 18,44) (Segue MUCCHETTI). Voglio anche ringraziare i ministri Guidi, Galletti e Martina, il vice ministro De Vincenti e il sottosegretario Degani, con i direttori dei loro Ministeri e i responsabili legislativi, e il vice ministro delle politiche agricole alimentari e forestali Olivero, che ha seguito i nostri lavori. Insomma, tutti quelli che ci hanno accompagnato in questa maratona che il dibattito fin troppo accesso sulle riforme ha rischiato per un attimo di rendere inutile, bloccando la normale attività legislativa. Mi limiterò, in questo intervento di presentazione, a toccare alcuni punti del decreto che riguardano le misure a favore del sistema delle imprese. Altre misure saranno trattate dal presidente Marinello, soprattutto sul piano dell'agricoltura e dell'ambiente, oltre che sugli stessi temi sui quali interverrò. Questo decreto comprende una serie di misure che hanno l'obiettivo di facilitare l'accesso delle imprese al mercato dei capitali e una tassazione meno stringente, più rivolta verso lo sviluppo attraverso il credito di imposta e l'ACE. Ma soprattutto gli elementi di maggiore novità riguardano le possibilità nuove che vengono aperte alle piccole e medie imprese (considerate tali fino a 300 milioni di fatturato e 500 milioni di valore di borsa) per accedere ai mercati finanziari regolamentati, senza che debba per forza venir meno il controllo da parte degli azionisti originari, dei fondatori, di coloro i quali prendono questa decisione. Molto spesso capita che l'ingresso in borsa sia frenato dal timore di perdere il controllo: ebbene, questo provvedimento introduce anche in Italia la possibilità di avere azioni a voto maggiorato. Questa è una risorsa dei mercati finanziari europei, e non solo europei, che in Italia finora non era disponibile. Alcuni grandi gruppi italiani (per esempio la FIAT) hanno portato la sede legale fuori dall'Italia anche per poter usufruire delle azioni a voto multiplo. È quindi saggio che il Governo abbia preso questo provvedimento ma, nello stesso tempo, la Commissione, incontrando la collaborazione e la dialettica feconda con il Governo, ha migliorato il provvedimento, aprendo la possibilità di adottare questa forma di strutturazione del capitale di rischio anche alle società già quotate in borsa, aprendo una finestra nel 2015 per poter adottare questa misura anche con l'assemblea ordinaria. Il provvedimento contiene anche misure importanti sul fronte dell'OPA obbligatoria. Voi sapete che l'OPA obbligatoria è stata ultimamente regolata in Italia dal testo unico della finanza nel 1998 (la famosa legge Draghi). Quando il progetto venne licenziato dal Ministero del tesoro (quel Ministero del tesoro, che aveva Ciampi come ministro e Draghi direttore generale, è stato forse il miglior Ministero del tesoro che si ricordasse da tanti anni in Italia) aveva previsto una doppia soglia per l'OPA obbligatoria: il 30 per cento e, per le società di maggior dimensione, anche il 15 per cento. Lo scopo dell'OPA obbligatoria è di proteggere l'interesse dei soci di minoranza nella convinzione che in tal modo le aziende possano, per esempio, più facilmente varare aumenti di capitale con i quali sostenere il proprio sviluppo. Ecco, noi abbiamo ripristinato in forme nuove quell'ispirazione di Ciampi e Draghi. Ricorderete che avevamo cercato di farlo anche nell'autunno scorso sull'onda dell'emozione del caso Telecom, ma non per il caso Telecom in quanto tale. Adesso siamo qui a riproporla, a conferma che avevamo in mente un progetto riformista per i mercati finanziari italiani. Un altro punto che abbiamo affrontato è stato il miglioramento del decreto per l'Ilva, che il Governo ha presentato e poi tradotto in un emendamento al disegno di legge, che consideriamo nostro perché vi abbiamo lavorato davvero tanto. Abbiamo introdotto due emendamenti che consentono il rafforzamento dei responsabili del risanamento ambientale dell'Ilva, e questo non è un dato marginale bensì la ragione per cui è stato fatto il decreto: tutelare l'ambiente tarantino e, nello stesso tempo, consentire la prosecuzione dell'attività produttiva, il miglioramento della stessa e delle prospettive dell'azienda. A questo scopo abbiamo facilitato la possibilità di ottenere, da parte del commissario, i denari sequestrati ai vecchi azionisti anche per altri titoli. Abbiamo corretto, precisandole, alcune caratteristiche del decreto Ilva preesistente che, alla luce dell'esperienza, si erano rivelate insufficienti allo scopo. Chiaramente i due subemendamenti che le Commissioni ambiente e industria hanno presentato costituiscono anche uno stimolo e una sfida per il Governo della Repubblica sul grande caso Ilva. Noi non crediamo che sia saggio scommettere tutto su un acquirente prossimo venturo che prenda in mano quell'azienda e faccia quello che è stato difficile fare fin qui; nel senso che, ove una nuova proprietà si manifestasse, saremmo ben lieti di accoglierla, ma riteniamo anche che non bisogna mai bruciarsi i vascelli alle spalle, e avere a disposizione certe risorse finanziarie, un polmone finanziario e un subcommissario all'ambiente forte costituisce la base per avere un minimo di potere negoziale: infatti, è più facile attirare capitali e investitori professionali in un'azienda che può dimostrare, denari alla mano e non parole alla mano, di poter avere un futuro rispetto a un'azienda che non riesce a pagare gli stipendi del mese in scadenza. Il provvedimento del Governo, allargando le maglie della legge fallimentare, porta in prededuzione finanziamenti che vengono fatti per il giro normale. Credo sia bene avere anche altre frecce nella faretra, perché soltanto con questo strumento il sistema bancario non finanzierà troppo a lungo l'Ilva, dal momento che nessun banchiere finanzia un'azienda che non ha piani industriali per il proprio futuro. Può farlo per un piccolo periodo, ma non può farlo a lungo. Il decreto-legge che abbiamo trattato contiene altri due punti di rilievo industriale che vorrei richiamare, non perché non ce ne siano altri rilevanti, ma per il loro interesse qualitativo. Entrambi riguardano il settore dell'energia. Con questo decreto-legge il Governo intende compiere un bel pezzo di strada per assicurare alle piccole e medie imprese italiane un taglio della bolletta elettrica del 10 per cento. Queste piccole e medie imprese pagano mediamente 15 miliardi l'anno, quindi un taglio del 10 per cento esige che si recuperi un miliardo e mezzo. Il decreto-legge e gli annunci che lo hanno accompagnato ci dicono che il Governo va e andrà a «rifilare» tante posizioni diverse che oggi godono di situazioni in qualche misura privilegiate. In questo decreto-legge, in particolare, vengono toccate le Ferrovie dello Stato e i produttori di fonti rinnovabili, in particolare del settore fotovoltaico. Le Ferrovie dello Stato hanno avuto un rapporto storico assai complesso (non è il caso di ricordarlo, se servirà lo faremo più avanti) con l'ENEL; rapporto che si è tradotto nel diritto di avere energia a prezzo di costo, il che significa uno sconto importante rispetto al prezzo di mercato. Questo sconto per tanti anni è stato un affare bilaterale tra le Ferrovie e l'ENEL. Da qualche anno è diventato un affare trilaterale, nel senso che le Ferrovie hanno conservato quel trattamento, l'ENEL ha preso non più il prezzo di costo, ma quello di mercato e il delta è stato scaricato sulle spalle dei consumatori elettrici. Il decreto-legge porta una parte di questo beneficio sulle spalle delle Ferrovie, le quali, come tutte le aziende, nel corso degli anni lo trasferiranno nei prezzi del proprio servizio ai propri clienti. Abbiamo cercato di evitare che questo passaggio fosse troppo drastico, quindi, d'intesa con il Governo, abbiamo graduato nel tempo l'effetto in modo tale da poter salvaguardare in particolare il settore del trasporto merci, che tutti noi auspichiamo possa usufruire sempre di più della rotaia rispetto alla gomma per evidenti ragioni ambientali. Quello delle fonti rinnovabili è forse, sul piano dei numeri e delle cifre, l'aspetto più rilevante nel decreto-legge in esame. Negli anni scorsi l'Italia ha commesso errori molto gravi, la cui responsabilità politica va distribuita un po' sulle spalle di tutti i partiti. Voi sapete che gli incentivi alle fonti rinnovabili a vario titolo in bolletta assommano a 11 o 12 miliardi all'anno per un periodo di tempo molto lungo. Questi incentivi sono molto più alti di quelli che sono stati dati in Paesi europei paragonabili al nostro e hanno determinato un notevole flusso d'investimenti industriali e finanziari. Il Governo si è prefissato l'obiettivo di recuperare qualcosa del flusso d'investimenti che è stato garantito. L'obiettivo della Commissione è stato quello, salvaguardando l'impostazione del Governo laddove poteva e doveva essere salvaguardata, di operare un'aggiunta a questo che può essere considerato un bastone che ha suscitato allarme per i suoi effetti retroattivi anche nel mondo degli investitori esteri, verso i quali non dobbiamo avere nessun complesso d'inferiorità, poiché sappiamo che sono venuti non a rischiare l'osso del collo ma a fare un facile affare. E tuttavia è bene che la reputazione di un Paese che ha un debito pubblico largamente diffuso sui mercati internazionali cerchi di salvaguardarsi. A questo scopo, abbiamo introdotto, accanto ai bastoni anche una carota importante, una forma di cartolarizzazione espressa nei suoi dettagli nell'articolato, stata studiata in modo tale da non avere effetti sulla finanza pubblica. Per prudenza abbiamo detto che avrà efficacia nel momento in cui anche l'Eurostat darà il suo benestare, cioè soltanto quando queste diventano norma. Ho voluto ricordare questi passaggi per far emergere il rapporto proficuo fra l'istituzione Parlamento ed il Governo della Repubblica, per ricordare a chi, fuori pensa che questa sia un'Aula inutile che cosa si può fare per migliorare il lavoro del Governo, con il concorso dei Gruppi politici di maggioranza, vi hanno contribuito in modo assai rilevante i Capogruppo del PD, ma anche degli altri Gruppi. Vorrei ringraziare ancora di più gli esponenti dell'opposizione, che si sono trovati come noi a lavorare su un disegno di legge omnibus che, come forma di legislazione, ci eravamo illusi non avesse più popolarità fra noi. Constatiamo che non è così e con grande realismo abbiamo cercato di dare il nostro contributo.
2014-07-24	PD	VaccariStefano	Signor Presidente, onorevoli colleghi, rappresentante del Governo, quello che le Commissioni industria e ambiente portano all'attenzione dell'Aula questa sera, grazie al lavoro dei due relatori - senatori Marinello e Mucchetti - e alla collaborazione dei componenti delle due Commissioni e della fattiva collaborazione della Commissione agricoltura, è un decreto-legge che mette in campo alcune misure importanti su alcuni fronti strategici per provare a semplificare, sostenere ed innovare il sistema Paese. Agricoltura, ambiente, energia, imprese piccole e medie sono - infatti - facce della stessa medaglia: uno sviluppo sostenibile, equilibrato ed inclusivo, in grado, da un lato, di rimettere in moto un'economia in crisi da molto tempo, e, dall'altro, di indicare la sostenibilità come paradigma nel quale collocare le scelte sullo sviluppo futuro.
2014-07-24	PD	VaccariStefano	Un lavoro specifico ed approfondito è stato condotto sulla cosiddetta energia verde, di cui ha parlato il collega Girotto, dopo avere ascoltato le numerose istanze pervenute durante le decine di ore di audizioni che hanno preceduto l'esame del testo stesso. Lo voglio dire chiaro, però, al Partito Democratico, al Governo che sostiene, e anche a tanti esponenti del Gruppo del Partito Democratico: su questo tema non possono essere rivolte accuse infondate ed ideologiche di essere un «Governo fossile» o un «partito fossile», perché, prima e più di altre forze politiche, hanno proposto, sostenuto e sviluppato ad ogni livello istituzionale il cambio di passo nel sistema energetico e hanno denunciato pubblicamente, prima di oggi, le continue correzioni in corso d'opera perpetrate negli anni scorsi, ben più gravi di quelle che il decreto-legge n. 91 modificato propone come ostacoli allo sviluppo di una fuoriuscita dalla dipendenza dai combustibili fossili verso una nuova democrazia energetica. Abbiamo lavorato in un confronto franco e trasparente con il Governo per migliorare il testo su questo punto e il risultato ottenuto è certamente un passo in avanti in favore delle migliaia di imprese, dei cittadini e dei consumatori finali. Sono state riviste sostanzialmente le modalità con le quali le imprese potranno concorrere al contributo richiesto, con percentuali diverse e divise in scaglioni sulla base del voltaggio degli impianti, prevedendo, a decorrere dal 1º gennaio 2015, l'eliminazione degli oneri di sistema a carico degli impianti solari fotovoltaici di potenza non superiore a 3 chilowatt. L'obiettivo della norma è quello di favorire e sostenere, anche se parzialmente, l'autoconsumo.
2014-07-25	LN	BellotRaffaela	Avremmo voluto approfondire nel dibattito in Aula anche alcune questioni importanti rimaste irrisolte. Pensiamo ad esempio alla proposta di escludere gli impianti fotovoltaici dal pagamento dell'IMU che anche in questo caso, se approvata, avrebbe arrecato beneficio ai cittadini promuovendo nel contempo l'impiego di energia pulita. Ci auguriamo che il Governo non decida di ricorrere all'ennesima fiducia (ovviamente sappiamo già che verrà posto in giornata) perché ciò non darà la possibilità al Parlamento di completare in maniera proficua e costruttiva l'esame del decreto-legge.
2014-07-25	M5S	CioffiAndrea	Non riuscite a capire che noi dobbiamo superare, varcare questo fiume che ci separa dal nostro futuro e dovete iniziare a capire che dobbiamo fare altro. Abbiamo bisogno di sistemi d'accumulo di energia, perché dobbiamo accumulare l'energia elettrica prodotta dalle fonti rinnovabili che hanno il piccolo problema della discontinuità. Abbiamo tante iniziative già pronte, come gli impianti di pompaggio fatti a suo tempo dall'ENEL che nel 2002 producevano otto terawattora l'anno mentre nel 2012 ne producono 1,7. Perché abbiamo gli impianti e non li facciamo funzionare e poi andate a prendere i soldi dal fotovoltaico? Vergognatevi, vergognatevi!
2014-07-25	M5S	CioffiAndrea	Questo decreto, tanto per dirla come si usa dalle mie parti (io sono campano), è un pacco. È un bel pacco con la nocca, perché ci abbiamo messo la nocca, ma rimane un pacco. Ci sono tante cose interessanti dentro, ad esempio un bell'attacco al fotovoltaico. È bello l'attacco al fotovoltaico perché in Italia, qualche mese fa, per due ore - lo sapete tutti - abbiamo avuto una produzione di energia da fonti rinnovabili uguale alla richiesta di energia sulla rete; abbiamo coperto il fabbisogno elettrico totale del Paese con le fonti rinnovabili. Bene, ottimo direi; quindi la dobbiamo stimolare, migliorare e ampliare questo sviluppo. Voi invece che fate? Violate un diritto, il diritto di un privato che ha fatto un accordo con lo Stato, sulla base delle tariffe che lo stesso Stato ha deciso, e gli dite: che quanto ho deciso prima non andava bene; allora si rimodula tutto e se ne dà un po' di meno. Questa è la violazione di un diritto. Sapete quanti ricorsi vi fanno? Sapete che questa storia finisce male? Poi avete inserito nel maxiemendamento una norma che sposta il debito da oggi a domani: per un periodo di tempo ti do meno soldi, per poi ridarteli fra tre anni e rincominci a pagare di più. Questo è spostamento di debito? Avete il fiato corto?
2014-07-25	M5S	CioffiAndrea	Signora Presidente, annunciamo subito la nostra dichiarazione di voto: ovviamente alla vostra richiesta di fiducia noi diciamo di no. Questo è evidente, perché ci accingiamo a votare un decreto, seppur modificato in Commissione, che presenta diversi profili di incostituzionalità, come spesso succede. È la tredicesima volta che il Governo ci chiede di dargli la fiducia e noi ovviamente, per la tredicesima volta, gli diciamo di no. Poiché stiamo parlando anche di riforme costituzionali, è interessante pensare che abbiamo inserito, all'interno del testo base che stiamo discutendo in questi giorni, quanto era previsto nella legge n. 400 del 1988, che riguarda proprio la decretazione d'urgenza. E siccome avete messo questa norma nel testo base del Governo e la violate, questo è molto divertente, perché in questo caso non state facendo una cosa che va contro una legge, ma contro la Costituzione che voi vorreste approvare. Questo dimostra quanta coerenza ci sia tra la vostra mano destra e la vostra mano sinistra, o meglio, tra il vostro emisfero cerebrale destro e il vostro emisfero cerebrale sinistro, che evidentemente non sono connessi. Il decreto in esame è incostituzionale sotto molteplici punti di vista, tra cui l'eterogeneità dei suoi contenuti. C'è dentro un po' di tutto: si parla di edilizia scolastica, di agricoltura, di energia. È un bel fritto misto, come spesso fate. Oltre tutto avete preso il decreto-legge sull'ILVA per inserirlo nel testo di conversione con un emendamento. Anche questo non credo che sia squisitamente corretto. Iniziamo a vedere cosa succede. Abbiamo svolto una bellissima seduta di Commissione, visto che c'era l'urgenza di approvare questo decreto, finita alle 7,15 della mattina. È stato molto interessante fare questa seduta sospesa molte volte durante la notte; e in questo continuo andirivieni si cambiavano continuamente le carte in tavola. È stata un'esperienza molto interessante. In questa nottata, come da altri è già stato ricordato, abbiamo potuto verificare quanto il Governo fosse sordo di fronte ad una serie di emendamenti che avevamo proposto e che avevano ovviamente lo scopo di migliorare il testo. Ma il Governo aveva l'ansia, di poter dire «abbiamo fatto». E quest'ansia si è dimostrata superiore all'ansia, quella giusta che dovrebbe avere il Governo, di dire «abbiamo fatto bene». Vedete come basta spostare una parola? Non è importante quello che si fa, ma poter dire che «lo si è fatto». Sulla riforma costituzionale state facendo lo stesso: non importa il contenuto, ma è importante dire che «siete voi che non ce la fate fare», oppure poter dire «io ce l'ho fatta». Se questo è il vostro modo di agire vi contrasteremo sempre e lo dovete capire. Se fate le cose perbene, saremo sempre al fianco di chi le propone, indipendentemente da chi lo fa. Se volete fare le vostre solite schifezze - come direbbe Gaber «un'idiozia conquistata a fatica» - noi saremo sempre contro.
2014-07-25	PD	CaleoMassimo	C'è stato un prezzo da pagare: lo dice il Capogruppo della Commissione ambiente che, assieme al suo partito, in questi mesi, ha lavorato per sostenere in tutti i modi l'energia pulita e il raggiungimento degli obiettivi che non solo l'Europa, ma il mondo intero si deve porre.
2014-07-25	PD	CaleoMassimo	Energia pulita e posti di lavoro: credo che questa sia la road map per i prossimi mesi del nostro Governo in Europa. Maggiori opportunità per i produttori di energia pulita e una riflessione sul modo e sulle politiche da attuarsi per raggiungere i nuovi e più importanti obiettivi che ci siamo imposti: una diminuzione dei gas climalteranti, un aumento dell'efficientamento energetico degli edifici e, in generale, del nostro Paese. Abbiamo ottenuto importanti risultati di modifica, ne cito uno per tutti: l'esenzione degli oneri di sistema per gli impianti sotto i 3 chilowattora. Abbiamo proposto l'aumento del range da 200 a 500 chilowattora dello scambio sul posto: non è stato accettato dalla Commissione bilancio, ai sensi dell'articolo 81 della Costituzione, però mi pare che il Governo su questa proposta fosse d'accordo. Credo che su questo punto - lo dico rivolgendomi al vice ministro De Vincenti - bisognerà ritornarci con apposito provvedimento. Se ce la facciamo, chiederei di trasformare quell'emendamento in un ordine del giorno. Però, in questo decreto-legge sono contenuti anche importanti pezzi della politica ambientale che il nostro Paese deve portare avanti. Vi dicevo poc'anzi degli obiettivi del 2030 sui gas climalternati. Credo che alcuni pezzi che possono contribuire al raggiungimento di quegli obiettivi siano all'interno del decreto-legge n. 91. Sono stanziati 350 milioni per l'efficientamento energetico. Credo che questo sia un primo passo, non sufficiente ma importante in quella direzione perché fra i tre obiettivi che dobbiamo raggiungere quello dell'efficientamento energetico era il più lacunoso, quello più in difficoltà. È chiaro che l'uomo interferisce in maniera pesante sulla modificazione del clima, però ha anche la possibilità, attraverso azioni concrete, di contrastare questa deriva; e nel provvedimento in esame ci sono importanti risorse per raggiungere questo obiettivo. Ci siamo soffermati, durante la discussione svolta in Commissione e nei mass media, su alcuni punti importanti che, secondo me, hanno nascosto altre misure inserite in questo decreto-legge. Me ne vengono in mente due, ma ce ne sono altre: bioshopper, di cui poi vi dirò, nonché un'azione importante contro l'inquinamento marino e norme più incisive sulle carrette del mare. Quello relativo alle bioshopper credo sia un risultato importantissimo, forse un po' trascurato. Abbiamo inserito una norma che stabilisce l'immediata entrata in vigore della sanzione pecuniaria del pagamento di una somma che va da 2.500 a 25.000 euro, che si moltiplica in caso di quantità ingenti, per i furbetti che, in barba al divieto partito nel gennaio 2011, continuano a commercializzare sacchetti di plastica o falsi bioshopper non biodegradabili e non compostabili secondo lo specifico standard europeo. Vorrei sottolineare come dal 2011 nel nostro Paese si sia dimezzata la quantità di buste di plastica immesse sul mercato, favorendo lo sviluppo di un ramo della green economy e i produttori di bioplastica. Credo che questo provvedimento, con sanzioni certe, possa aumentare l'importante mercato della green economy. Quanto all'ILVA, è stato oggetto del primo provvedimento importante che il sottoscritto ha trattato da quando è seduto in Senato. Non abbiamo arretrato di un millimetro rispetto all'impostazione che il Partito Democratico ha tenuto in questi anni. Continua il nostro lavoro di vigilanza in merito al risanamento ambientale dell'industria di Taranto. Abbiamo inserito e approvato all'interno del testo delle misure che, in linea con quanto già fatto nei mesi scorsi, velocizzano i tempi dell'attuazione del risanamento. Sono aumentati i poteri conferiti al subcommissario che coordina ed è responsabile in via esclusiva dell'attuazione degli interventi previsti dal piano e definisce, d'intesa con il commissario straordinario, la propria struttura, le relative modalità operative e il programma annuale delle risorse finanziarie necessarie per far fronte agli interventi. Ritengo inoltre che sia stato raggiunto un risultato storico.
2014-07-25	PD	CollinaStefano	La seconda considerazione più generale è legata al fatto che la prossima volta alcuni temi trattati nel decreto-legge in esame dovranno essere affrontati in modo più «strategico». Noi stiamo notando proprio attraverso questa decretazione quale sia la difficoltà in cui versa il nostro sistema istituzionale. Abbiamo necessità di affrontare in modo strategico determinati temi, ma l'incapacità del Parlamento di farlo rende necessario al Governo agire attraverso i decreti-legge. Oggi, invece, alcuni temi vengono affrontati in modo complessivo e, ad esempio, il tema dell'energia è uno di questi: decreto per decreto, trattiamo dei piccoli pezzi che vanno a toccare alcuni aspetti; chiaramente però la Strategia energetica nazionale (SEN) va affrontata in modo più complessivo e oggi gli strumenti devono essere messi in campo in modo diverso.
2014-07-25	PD	MucchettiMassimo	Per un tecnico questa precisazione potrebbe essere pleonastica, ma per la tranquillità di tutti melius abundare quam deficere. Dal punto di vista del merito, invece, la norma è costruita in modo tale che tutto avvenga secondo le regole del settore privato e quindi, proprio grazie a questa impostazione o caratteristica operativa, che è differente da altre idee del passato che tiravano in ballo il GSE (Gestore dei servizi energetici), la norma, a mio giudizio, non potrà avere alcun effetto sulla finanza pubblica. Naturalmente ci vorrà un grande impegno da parte del Governo e dell'Autorità per l'energia per darvi attuazione. Ci sarà da lavorare e da lavorare di fino, ma se riusciamo - come io confido si possa riuscire e come risulta dai primi riscontri che ho avuto dal settore della produzione e dai finanziatori della stessa - questa norma può funzionare e portare un vantaggio assai cospicuo in termini di riduzione degli incentivi che verranno pagati da qui in avanti; un vantaggio più cospicuo delle misure più «aggressive» che, grazie all'implementazione di questa norma, non avranno più carattere continuativo fino al termine del periodo di incentivazione (quindi per i prossimi 15, 16, 17 o 18 anni, quanti sono quelli che rimangono ai diversi conti energia), ma avranno carattere provvisorio. Aggiungo, sempre per ricordare alle persone la realtà dei fatti e non gli slogan, che se si lavora bene si può arrivare, entro il primo semestre dell'anno, ad attuare questa operazione. I primi mesi dell'anno sono quelli in cui la produzione è più bassa e gli incentivi sono minori, quindi da un taglio degli incentivi che sarebbe stato come minimo di 300-400 milioni per tanti anni, arriveremmo a un taglio, una tantum, di fatto, di 100-150 milioni in tutto, su un flusso di oltre 4 miliardi ogni anno. Quindi, abbiamo molto lavorato per dare uno sviluppo e uno sbocco positivo a questo problema, per unire l'interesse generale del sistema economico ad avere una bolletta un po' più leggera, come ha ricordato il senatore Caleo, all'interesse del Paese di mantenere una buona reputazione sul piano internazionale. Fino ad oggi non ho risposto agli ambasciatori che hanno scritto manifestando le proprie preoccupazioni (questa mattina è arrivata la lettera dell'ambasciatore russo); nel pomeriggio, a cose fatte, scriveremo dando conto non di intenzioni ma di fatti. Se posso aggiungere un commento di carattere più generale, sulle politiche del Governo e del Parlamento che questo decreto, e in particolare la sua parte energetica, suggeriscono, direi che in questo modo noi stiamo lavorando a quella che gli economisti chiamano la politica dei fattori, cioè rendiamo più comodo l'accesso alle fonti energetiche, più leggera la bolletta. Questo non ci deve distrarre dalla politica industriale in senso stretto, perché la pura politica dei fattori non basta a sostenere l'industria manifatturiera italiana; ci vuole anche altro, e su questo altro finora non ho sentito grandi idee. Mi piacerebbe che si aprisse un dibattito e soprattutto un confronto propositivo assai più robusto di quello che c'è stato finora. L'altro punto sul quale vorrei spendere qualche parola in sede conclusiva è la confessione di un momento di impotenza. Vedete, quando si arriva in questa fase si tende giustamente ad esaltare il lavoro fatto, a sottolinearne le potenzialità positive per il Paese, ed è giusto che sia così. Però in un'Aula dove si esercita non soltanto l'etica della convinzione ma anche l'etica della responsabilità, bisogna dirci, secondo il mio parere personale, che la conclusione che c'è stata sulla questione degli interessi composti - io li chiamo con il loro nome proprio, più che con la parola «anatocismo», che ricorda quasi una malattia medioevale - non è stata una conclusione al pari delle responsabilità che una classe politica che sappia guidare il Paese deve saper esercitare. Le lamentele che sono sorte dal Paese su questa questione sono giustificate da uno stato di sofferenza reale, dall'economia che rallenta, ma sono la manifestazione esterna di una malattia che è dentro il Paese. Il problema del rapporto fra le imprese e il sistema bancario non si risolve impedendo il conteggio degli interessi sugli interessi scaduti: è un problema che si risolve riformando il sistema bancario di questo Paese. Quindi, invece di sentire tirate demagogiche che lasciano le cose come stanno, mi auguro che, d'intesa con il Governo, si apra una riflessione e si dia avvio a una riforma del testo unico bancario del 1993, che ha fallito i suoi principali obiettivi. Le intenzioni erano ottime, ma in questi vent'anni il mondo ci ha riservato tante e tali sorprese che quell'impianto legislativo è alla base delle difficoltà del sistema bancario ad essere utile al Paese. Ci vuole un passo diverso, bisogna scendere dal cielo degli slogan alla dura terra, dove si affrontano a viso aperto i problemi e si danno soluzioni che siano all'altezza delle aspettative di quello che resta uno dei grandi Paesi manifatturieri e commerciali del mondo. Vedete, se qualcuno di noi prende a prestito dei denari da qualcun altro promettendogli un interesse come è normale che sia e poi li presta a una terza persona in cambio di un interesse, se questa persona non lo paga, come farà ad onorare il suo impegno con colui il quale in origine ha prestato i denari? Bisogna pensare a queste cose. Posso capire che il ricalcolo degli interessi su base trimestrale sia una forzatura e infatti il testo del Governo, che ho apprezzato personalmente per il suo equilibrio, proponeva il ricalcolo su base annuale, come avviene in tutti Paesi più avanzati e più civili del mondo. L'alternativa, come ci ha ricordato la Banca d'Italia, è la finanza islamica, dove l'interesse composto non è previsto ma viene comunque fatto pagare in altro modo sul prezzo iniziale e sulle condizioni dei finanziamenti. L'interesse composto è trasparente, se è fatto bene; la finanza islamica è opaca. Le Commissioni e il Governo stesso non sono stati in grado di deliberare meglio su questo punto. È stato soppresso l'articolo che era presente nel disegno di legge del Governo anche perché non è stato adeguatamente sostenuto dalla compagine governativa, che pure l'aveva scritto. Credo che dal Governo e dal Parlamento debba venire un impegno serio ad affrontare non soltanto questo, che è un di cui, ma il tema generale della funzione del credito in un Paese avanzato come l'Italia, senza nascondersi dietro le ultime propaggini di un liberismo, che non ha funzionato, in nome della fedeltà e della subordinazione intellettuale e culturale a modelli che hanno fallito e che sono stati all'origine della crisi finanziaria degli ultimi cinque o sei anni.
2014-07-25	PD	TomaselliSalvatore	Signor Presidente, sia consentito anche a me, a nome del Gruppo del Partito Democratico, ringraziare preliminarmente per il lavoro fatto in queste settimane, negli ultimi giorni in particolare, innanzitutto i relatori, senatori Mucchetti e Marinello, i rappresentanti del Governo che hanno seguito un così impegnativo provvedimento, i colleghi tutti, delle Commissioni industria, agricoltura e ambiente, non solo dei Gruppi di maggioranza ma anche di quelli di opposizione, perché al di là delle grida, che pure in quest'Aula si sono levate in queste ultime ore, il lavoro svolto in Commissione è stato utile, prezioso, che si è potuto giovare - lo voglio riconoscere - dell'impegno e del contributo di tutti indistintamente. Rivolgo l'ultimo ringraziamento ai funzionari, sia delle Commissioni che - mi sia consentito sottolinearlo - degli uffici legislativi dei nostri Gruppi. Si tratta di un provvedimento che ha l'ambizione di contribuire a rilanciare la competitività del sistema Italia. Dio sa quanto di questo vi sia bisogno in un sistema Paese fortemente piegato da una lunga crisi, da una lunghissima recessione, che ha visto consumare un quarto della sua capacità produttiva negli ultimi cinque-sei anni. È la crisi più grave del continente dal dopoguerra. A tutto ciò bisogna rispondere con un'urgente, moderna ed efficace politica industriale, rilanciando la competitività del sistema produttivo e manifatturiero del nostro Paese. Questo decreto-legge, nella stesura con cui il Governo lo ha presentato alle Camere e lo ha licenziato, ma ancora di più - ci sia consentito rivendicarlo come Senato della Repubblica - dopo essere stato emendato in maniera utile e rafforzata dal lavoro di Commissione e dal voto conseguente dell'Assemblea, è un provvedimento che noi giudichiamo utile al raggiungimento di tali obiettivi. Questi ultimi possono essere colti meglio se l'amministrazione pubblica è meno nemica e più amica delle imprese; se la riduzione degli oneri e dei costi dell'energia raggiunge finalmente le famiglie e le piccole e medie imprese; se l'apertura ai mercati diventa un obiettivo quotidiano rivolto sia ai consumatori che al sistema delle imprese; se il processo di valorizzazione del made in Italy si nutre di provvedimenti concreti; se l'internazionalizzazione dell'impresa viene conseguita; se l'accesso al credito e ai mercati finanziari consente di patrimonializzare e di rendere quindi più solide soprattutto le nostre piccole imprese. Ebbene, se tutti questi obiettivi vengono conseguiti nel più breve tempo possibile, sarà più facile soddisfare la necessità, non più rinviabile, di rilanciare la produzione, il prodotto interno lordo e la competitività del sistema Italia. Alla realizzazione di questi ambiziosi obiettivi il decreto-legge dà un contributo importante, utile, anche se probabilmente non definitivo, non finale. Lo fa nel settore dell'agricoltura e dell'agroalimentare (ne hanno parlato nella discussione generale i colleghi della 9ᵃ Commissione, a cominciare da quelli del Gruppo del Partito Democratico), introducendo il registro unico dei controlli ispettivi, fortissime semplificazioni, la rete per il lavoro e per l'emersione del sommerso e i contratti di rete (finalmente a disposizione anche delle imprese agricole). Una delle novità più significative è rappresentata dai mutui a tasso zero rivolti ai giovani che vogliono abbracciare il settore dell'agricoltura. Lo fa anche sull'ambiente, innanzi tutto con interventi di fortissima semplificazione sul tema annoso e irrisolto delle bonifiche industriali del nostro Paese. Guardate, voglio dire anche in questa sede, in maniera serena e molto franca (perché questo è uno dei temi su cui più si specula nella discussione e nel confronto politico), che da vent'anni ininterrottamente l'individuazione dei siti di interesse nazionale ha portato a pochissimi (si possono contare sulle dita di una sola mano) interventi concreti, reali, di bonifica. Abbiamo introdotto semplificazioni che hanno l'obiettivo, da un lato, di realizzare interventi concreti di messa in sicurezza e di risanamento ambientale e, dall'altro, di rendere riutilizzabile un patrimonio immenso di aree industriali spesso servite, infrastrutturate, che oggi sono depresse e semplicemente abbandonate. Lo fa intervenendo su una materia controversa, antica, degli ultimi anni, ma definendo anche in questo caso una deadline, un tempo finale, per avviare una nuova gara europea e per offrire alle imprese che operano nel settore dell'ambiente e dei rifiuti un servizio tecnologicamente più moderno e anche più efficiente (mi riferisco al regime del SISTRI). Lo facciamo intervenendo sull'efficientamento energetico, sul dissesto idrogeologico con poteri più efficaci in capo ai Presidenti delle Regioni, semplificando uno dei temi antichi - il dragaggio dei porti - per avviare una nuova fase di investimenti in infrastrutture così decisive ed importanti, quali quelle portuali. Lo facciamo sul tema delle imprese, con un forte intervento volto a contribuire alla patrimonializzazione del sistema delle piccole e medie imprese, rafforzando lo strumento dell'ACE, amplificando il segmento degli incentivi dal credito d'imposta alla legge Sabatini, potenziata dopo questo decreto. Lo facciamo intervenendo su un tema antico, lo dicevo all'inizio: un'amministrazione più amica delle imprese, con interventi volti a semplificare, potenziando i termini dell'autocertificazione, delle agenzie per le imprese; strumenti di semplificazione che possono migliorare la vita quotidiana degli imprenditori e rendere più facile fare e diventare imprenditori. Ci auguriamo che uno degli obiettivi, vale a dire la interoperabilità tra le banche dati della pubblica amministrazione con le stesse agenzie per le imprese, possa avviare una fase nuova, di rivoluzione civile nel rapporto tra imprese e pubblica amministrazione. Lo facciamo, infine, intervenendo nel turismo, con i "condo-hotel", interrompendo il tema dell'anatocismo bancario. Ha ragione il presidente Mucchetti, ne ha parlato nel suo intervento. La dichiarazione che abbiamo avuto in questa sede, audendo in Commissione la Banca d'Italia, era ineccepibile dal punto di vista formale. Noi insieme ad altri Gruppi abbiamo scelto di sopprimere questo articolo con l'impegno, cui chiamiamo Parlamento e Governo, a discutere insieme con i consumatori, con le imprese, con l'ABI e con la Banca d'Italia per costruire un modello di relazioni tra banche e imprese, tra banche e consumatori che metta al centro il soggetto più debole, le imprese e i consumatori, anche rispetto al tema dei costi bancari. Lo facciamo ancora - e mi avvio alla conclusione - sul tema dell'energia, delle rinnovabili, il cosiddetto spalma incentivi, uno dei più spinosi e controversi. Il provvedimento che uscirà dal Senato è sicuramente migliore e più utile a raggiungere gli obiettivi che il Governo si era prefisso e che noi condividiamo: offrire questi risparmi a disposizione dell'abbattimento della bolletta energetica in carico soprattutto alle piccole e medie imprese. Sul tema delle rinnovabili, lo dico in modo chiaro e incontrovertibile, per il Partito Democratico la scelta delle rinnovabili, non da oggi, da tempo, è una scelta strategica e irreversibile. Negli ultimi anni abbiamo contribuito in questo Paese a cambiare il paradigma dell'energia. Prima c'era il fossile al centro e qualcosa accanto, oggi, anche grazie alle scelte sostenute dal Partito Democratico, al centro della strategia energetica dei prossimi decenni ci sono le rinnovabili, il risparmio energetico, l'efficienza energetica. Certo, ci sarà ancora bisogno di una quota importante di energia alimentata da combustibili fossili, senza i quali il sistema non si rende stabile. Però, vivaddio, sentire parlare in questi giorni di ammazza rinnovabili, di Governo fossile, di Partito Democratico che sostiene scelte diverse è quanto di più lontano dalla verità. Abbiamo fatto una scelta che non intende in alcun modo mettere in discussione quest'obiettivo strategico. Nessuno impianto delle rinnovabili, dopo questo decreto, sarà impossibile da realizzare. Anzi, anche in questo decreto abbiamo fatto delle scelte per sostenere l'ambito su cui di più le rinnovabili, nei prossimi mesi ed anni, potranno dare un ulteriore contributo, vale a dire il tema dell'autoconsumo, dell'efficienza energetica. Certo, se ai fondi di investimento, internazionali e nazionali, che hanno molto investito, è vero, ma hanno anche molto speculato (legittimamente dal punto di vista finanziario), chiediamo un contributo del tutto marginale rispetto agli spread, ai guadagni ingentissimi che hanno realizzato in una fase di bolla finanziaria, che ha retto la crescita degli incentivi alle rinnovabili, beh, credo che nulla questo abbia a che fare con la strategia di sostegno alle energie rinnovabili che il Partito Democratico intende portare avanti ancora di più nei prossimi anni. L'ultimo tema che voglio richiamare è il rafforzamento di una norma che il Governo ha inteso emanare con un proprio decreto, confluito in questo provvedimento, che attiene al futuro dello stabilimento ILVA di Taranto. Il Governo ha individuato in questo decreto due norme importanti. Da un lato, la necessità che l'AIA venga attuata fino in fondo nei suoi obiettivi di risanamento ambientale e, dall'altro, la prededucibilità dei debiti bancari per consentire quella liquidità senza la quale nei prossimi mesi ci saranno problemi per pagare stipendi e fornitori. Signor Presidente, l'esame parlamentare in Commissione nelle scorse ore ha portato ad altri due obiettivi che giudichiamo particolarmente importanti: da una parte, abbiamo rafforzato i poteri del subcommissario delegato all'attuazione dei piani ambientali, che sono la precondizione per dare risanamento ambientale a quella città martoriata, tutela dell'ambiente e della salute e continuità produttiva; dall'altro, abbiamo reso possibile, ove il commissario straordinario lo riterrà utile, la disponibilità delle risorse sequestrate ai Riva per metterle a disposizione dell'aumento di capitale della società e vincolate all'attuazione del piano ambientale. È un tema sicuramente controverso, ma con assoluta consapevolezza e convinti di avere dato un ulteriore contribuito a questo obiettivo straordinario di vincere questa sfida epocale per il sistema industriale italiano di tenere insieme il futuro della più grande acciaieria d'Europa con 15.000 posti di lavoro con la continuità produttiva e con la tutela dell'ambiente e della salute, crediamo che questa sia una scelta che va in questa direzione. In conclusione, Presidente, mi sia consentito dire che in queste ore in cui sui giornali, ma anche, purtroppo, in quest'Aula, torna una politica che non ci piace, soprattutto perché è inutile per gli italiani e non risolve alcuno dei problemi gravi che gli stessi vivono quotidianamente, quella politica delle urla e delle grida, noi abbiamo risposto contribuendo a migliorare un provvedimento utile agli italiani con un lavoro fecondo in questo Senato con competenza e con capacità di ascolto. Per questo orgogliosamente voteremo a favore di questo provvedimento.
2014-07-31	LN	CrosioJonny	Signor Presidente, prendo la parola a nome del Gruppo perché crediamo che questa sera sia difficile trovare le condizioni per poter lavorare serenamente in quest'Aula. Cercherò di fare un parallelo con una storia tipicamente italiana. Oggi non a caso, signor Presidente, è il 31 luglio esattamente sessant'anni fa, molto lontano dalle nostre latitudini, degli uomini arditi conquistavano quella che ancora oggi viene chiamata la montagna degli italiani, il K2. Fu un grande successo, in un momento in cui il nostro Paese era ancora sofferente perché appena uscito dalla tragedia della Seconda Guerra Mondiale. Fu veramente un grande successo. Però, purtroppo, come per tante cose di questo Paese, ci abbiamo messo cinquant'anni per scrivere la verità, per scrivere l'ultima pagina di verità su questa storia tipicamente italiana che da grande successo diventò una farsa. Credo che oggi stiamo affrontando tutti assieme il nostro K2, ed essendo un appassionato di montagna credo che siamo all'ultima notte di bivacco, al campo 7, da cui partì davvero quella conquista sulla quale, purtroppo, abbiamo impiegato cinquant'anni per trovare la verità: due persone, che per cinquant'anni sono state denigrate nel nostro Paese, offrirono le condizioni per questo grande successo italiano. Davvero credo che siamo al campo 7 e dobbiamo affrontare quest'importante conquista: noi, il Governo, tutto il Paese. Ci vogliono però le condizioni, le condizioni di verità. Signor Presidente, oggi non è stata una bella giornata per noi, per tutta l'Aula, ma neanche per lei. Noi crediamo di essere stati delle vittime di quello che è accaduto oggi. Crediamo che, in parte, anche lei sia una vittima di quello che è successo oggi, che non dipende solo dalle opposizioni in quanto tali, le opposizioni che vogliono assolutamente demolire le condizioni che consentono di arrivare in vetta. Purtroppo c'è un sistema parallelo fatto di mezze verità e anche di bugie che queste condizioni le stanno minando. Noi crediamo che le opposizioni in questo momento siano vittime di tutto ciò, e che lo sia anche lei in parte. Il momento più brutto, signor Presidente, è stato quello in cui decine di senatori hanno scandito le parole «Libertà. Libertà. Libertà» e purtroppo, magari manipolato dai giornali (perché le agenzie sono sempre strane, e per questo dico che anche lei può essere una vittima), la risposta è stata «polizia». Noi crediamo che questo sia veramente eccessivo, signor Presidente. Non lo dico a lei, ma a tutta l'Aula. Ma proprio per questo, signor Presidente, crediamo che in questo momento, questa sera, non ci siano le condizioni per poter affrontare serenamente il dibattito in Aula, per riprendere il dibattito. Pertanto, pur bivaccando in mezzo alla bufera al campo 7, oltre gli 8.000 metri, nella speranza che domani il cielo sia più sereno e il vento si sia calmato, se ci sarà l'energia, la volontà da parte di tutte queste persone (che non è necessario si leghino a vita ma è sufficiente che cerchino di camminare assieme non tornando indietro al campo base, ma cercando di arrivare alla vetta), allora forse a quel punto sarà possibile creare le condizioni per arrivare sulla vetta. Avanziamo la richiesta tranquillamente, signor Presidente, con il cuore in mano, e non deve leggerla da parte sua come una sorta di sconfitta. Oggi credo che nessuno possa dire di essere uscito completamente vittorioso da questa giornata. Non lo so: ognuno farà le proprie analisi. Se veramente però ci sono veramente ancora le condizioni, lei in primis, signor Presidente, deve farsene garante: ciò che vogliamo sottolineare è che oggi lei non è riuscito a darci queste garanzie, purtroppo, per cui confidiamo nella sua intelligenza, nella sua capacità di prendere in mano la situazione per vedere tutti assieme se veramente ci sono le condizioni per arrivare in vetta. Altrimenti ognuno per sé.
2014-08-04	M5S	GirottoGianniPietro	Questo - ripeto - è un principio comunitario e le tecnologie per concretizzare questo cambiamenti ci sono e addirittura creerebbero centinaia di migliaia di posti di lavoro, di cui abbiamo disperatamente bisogno. Invece siamo andati a deprezzare e a deprimere una delle poche filiere in controtendenza dopo la crisi del 2008, appunto quella dell'efficienza energetica delle fonti rinnovabili; e questo lo facciamo soprattutto a causa delle pressioni delle lobby industriali e finanziarie che guadagnano cifre immense e non pagano i danni che provocano. Abbiamo la necessità di aumentare il nostro livello di efficienza energetica, di non disperdere il calore che utilizziamo. Non possiamo più pensare di poter disperdere nell'atmosfera quantità di calore e quindi di energia. Invece, signor Presidente, mi lasci dire che siamo qui da più di una settimana a parlare di riforme istituzionali che non creano un posto di lavoro, non vanno minimamente ad aggiustare quell'equilibrio idrogeologico che abbiamo perso. È chiaro che la seconda faccia della medaglia, oltre ai cambiamenti climatici, è l'abbandono, l'incuria del territorio e il riassetto idrogeologico che manca. Come Movimento 5 Stelle, diversi mesi fa avevamo già fatto una conferenza stampa nella quale denunciavamo la situazione e, insieme alle associazioni forestali, fornivamo dei numeri sui posti di lavoro che si possono creare se ci mettiamo seriamente a correggere l'assetto del territorio. E lo ripeto: siamo qui a parlare di riforme istituzionali invece di pensare ai posti di lavoro che possiamo creare con il riassetto idrogeologico del territorio e con l'efficienza energetica e le rinnovabili. Tutto il resto è ipocrisia.
2014-08-04	M5S	GirottoGianniPietro	Signor Presidente, anch'io abito a Treviso, a un chilometro dal fiume Piave, fiume sacro alla Patria, che spesso ci dà ancora problemi di esondazione. Innanzitutto desidero esprimere, a nome del Gruppo parlamentare del Movimento 5 Stelle, le condoglianze ai familiari delle vittime e i ringraziamenti a tutte le Forze dell'ordine e ai volontari che si stanno prodigando per minimizzare le conseguenze. Avevo già avuto l'onore e l'onere di intervenire in occasione della commemorazione del Vajont qualche mese fa e avevo spiegato una serie di cause dicendo che, se non si interviene su di esse, fare solo commemorazioni è una ipocrisia. Anche in questa occasione vorrei parlare delle cause e sottolineare che ogni volta che si parla di eventi eccezionali stiamo facendo cattiva informazione. Infatti, gli esperti climatologici e metereologici stanno dicendo da anni che queste situazioni diventeranno sempre più comuni a causa dei cambiamenti climatici in atto. Qui non è più il caso di chiedersi se il pianeta si sta effettivamente surriscaldando: molto semplicemente le attività dell'uomo, da più di un secolo, hanno rotto quel delicatissimo equilibrio climatologico che nel pianeta si è formato in milioni di anni di attività. Da più di un secolo immettiamo nell'aria quantità enormi di gas, chiamati climalteranti - la parola già dice tutto - che hanno rotto questo delicatissimo equilibrio. Giusto per spiegare ai cittadini, ogni qualvolta accendiamo l'automobile, abbiamo un processo industriale o utilizziamo una caldaia, il 60 per cento dell'energia che consumiamo non viene utilizzato per spostare l'automobile o per compiere l'attività produttiva, ma si trasforma semplicemente in calore. Quindi la stragrande maggioranza di ciò che facciamo tutti i giorni non fa altro che immettere calore, calore, calore nell'atmosfera. Immaginate una banalissima pentola a pressione: se continuiamo a scaldarla, è chiaro che a un certo punto la valvola si apre e sbuffa. Gli eventi che si sono verificati negli ultimi mesi in Sardegna, in Liguria e l'altro ieri a Refrontolo, non sono altro che gli avvisi che l'atmosfera è troppo carica di energia e deve ripristinare un equilibrio. Capite le cause, dobbiamo passare ai rimedi e cambiare il nostro modo di produrre e consumare; altrimenti continueremo ad assistere passivamente e colpevolmente a queste situazioni. Dobbiamo cambiare modo di produrre e consumare facendo sì che la nostra attività sia a impatto zero, cioè non dobbiamo produrre inquinanti e anidride carbonica e dobbiamo finalmente rendere attivo quel concetto, quel principio comunitario espresso in poche parole: chi inquina paghi.
2014-08-06	LN	CrosioJonny	Signora Presidente, l'emendamento 30.119 ricalca grosso modo l'emendamento 30.118. Parliamo di produzione, trasporto e distribuzione nazionale di energia. Noi siamo seriamente preoccupati perché, già partendo dalla produzione, vorrei ricordare a quest'Aula che lo Stato è in difetto perché le concessioni trentennali nelle grandi derivazioni idroelettriche sono scadute da cinque o sei anni e lo Stato non le rinnova con grandi problemi sul territorio. Tra l'altro, per quanto riguarda il demanio idrico, le Regioni, insieme alle Province, stanno definendo puntualmente i ristorni dal punto di vista economico dei Bacini imbriferi montani (BIM). Questa situazione è abbastanza imbarazzante. Se poi passiamo ad esaminare il sistema di trasporto, vediamo che il Gestore della rete di trasmissione nazionale (GRTN) è deficitario per quanto riguarda il trasporto: il programma di smantellamento nelle grandi valli di produzione idroelettrica è in fortissimo ritardo.
2014-08-06	LN	DivinaSergio	La materia dell'energia è una di quelle materie che, se gestite bene a livello di Regione, hanno ricadute importanti sul territorio: dai BIM, alle strutture societarie costituite a livello regionale per la gestione dell'energia, ai territori (magari al Nord più che al Sud, dove l'acqua e l'energia idroelettrica sono state sfruttate negli anni). Cosa vuole lo Stato? Vuole espropriare gli enti locali di quel po' di risorsa autonoma ben gestita negli anni? Non possiamo accettarlo. Non può lo Stato venirci a dire: avete gestito un buon patrimonio, realizzato infrastrutture di trasporto, dighe, eccetera, con i connessi rischi sulla testa dei nostri cittadini, e poi portarci via tutto. L'energia è un bel bottino, lo portiamo nelle competenze dello Stato. CRIMI (M5S). Domando di parlare per dichiarazione di voto in dissenso dal mio Gruppo.
2014-08-06	LN	DivinaSergio	Signora Presidente, invano noi continuiamo a tentare di mantenere un po' di obiettività e un po' di competenza sulle Regioni. Le Regioni piano piano le avete spolpate: verranno tolte loro le competenze sulla previdenza integrativa, sull'ambiente, sul turismo, sullo sport, sull'energia, e avremo meno competenze sulla scuola. In merito al tema salute, alla collega Fucksia rispondo che è giustissimo che su tutto il territorio ogni cittadino possa godere di livelli minimi, ma la salute oggi è garantita grazie a qualche Regione che riesce con meno soldi e in modo assai più efficiente a garantire livelli altissimi di qualità e con le convenzioni ASL ogni cittadino, da qualsiasi Regione provenga, può farsi curare e il diritto alla salute è garantito proprio perché è in mano alle Regioni altrimenti non funzionerebbe nemmeno il settore sanitario! Vedete, dove è lo Stato che gestisce, come gestisce e quali macerie restano dietro di lui!
2014-08-06	LN	DivinaSergio	Signora Presidente, io mi asterrò sull'emendamento 30.119 perché non è possibile che quelle poche cose che in questo Paese funzionano si debbano rovinare. Ci avete rubato la previdenza integrativa e complementare, competenze sull'ambiente, sul turismo, sullo sport; adesso ci volete anche depredare del trasporto e della distribuzione dell'energia elettrica. Non posso accettare il modo barbaro che ha lo Stato di rubare letteralmente competenze alle Regioni!
2014-08-06	LN	DivinaSergio	È stato riscritto tutto l'articolo 117: lo Stato non vuole più competenze concorrenti e stabilisce da sé i principi generali e comuni sui quali interverrà sostanzialmente in tutte le materie. La Presidenza a rigore non avrebbe neanche dovuto ammettere l'emendamento 30.118, perché si torna sostanzialmente indietro parlando nuovamente di materia concorrente. Essendo stato ammesso, dobbiamo esprimerci su di esso. Noi continuiamo a dire che la produzione e il trasporto di energia elettrica deve rimanere dove sta. Le Regioni e le Province autonome che hanno fatto acquisti, che hanno chiesto sacrifici ai propri cittadini rinunciando all'acqua, creando bacini, avendo anche un pericolo, perché un bacino sopra la testa...
2014-08-06	M5S	CioffiAndrea	Signora Presidente, questo emendamento riguarda il fatto si riporta sotto la competenza dello Stato tutta la materia dell'energia. Quando era ancora in vigore il vecchio Titolo V della Costituzione, avete adottato la cosiddetta legge Marzano, che ha prodotto 25.000 megawatt di nuove centrali; facendo un gran casino. Se adesso portiamo la materia sotto la competenza dello Stato e non introduciamo alcun contrappeso, può succedere un casino ancora più grande. Quindi, penso che la materia debba rimanere come era prima. È il caso di riflettere su questi aspetti e votare tutti quanti tale emendamento. Spero di essere stato nel minuto: obbedisco!
2014-08-06	M5S	PetrocelliVitoRosario	Mi avete tolto la parola per l'ennesima volta. Dicevo che questo è un esempio lampante di come gestirebbe la situazione il Presidente del Consiglio: toglierebbe la voce legittima dei comitati territoriali, che sono la rappresentanza delle Regioni e delle autonomie locali, e in materia di energia questo è veramente un disastro.
2014-08-06	M5S	PetrocelliVitoRosario	Signor Presidente, vorrei sottolineare che il Presidente del Consiglio due settimane fa ha già offerto una anticipazione di come intenderebbe gestire gli effetti collaterali di questa misura. Cosa ha fatto il presidente Renzi? Ha dato esempio rispondendo alle domande del «Corriere della Sera» circa due settimane fa a proposito del piano "sblocca-Italia". Infatti dichiara il Capo del Governo: è impossibile andare a parlare di energia e ambiente in Europa se nel frattempo non sfrutti l'energia e l'ambiente che hai in Sicilia e in Basilicata. Mi vergogno - dice ancora Renzi - di andare a parlare delle interconnessioni tra Francia e Spagna, dell'accordo Gazprom o di South Stream quando potrei raddoppiare la percentuale del petrolio e del gas in Italia e dare lavoro a 40.000 persone e non lo si fa per la paura della reazione di tre o quattro comitatini. Questo è un esempio lampante di come gestirebbe la situazione...
2014-08-07	FI	PelinoPaola	PELINO (FI-PdL XVII). Signor Presidente, rappresentanti del Governo, onorevoli colleghi, quando abbiamo visto arrivare un decreto che riguardava la competitività nei settori dell'energia, dell'edilizia scolastica, dell'agricoltura e della tutela ambientale ci siamo illusi che contenesse norme a favore delle imprese per il loro sviluppo e il loro rilancio. Come Gruppo di Forza Italia abbiamo dato il nostro apporto nelle Commissioni di merito con proposte migliorative che poi la Camera, per volere del Governo, ha eliminato senza appello. Rimane un decreto omnibus che ha un titolo altisonante, che ha dentro di tutto, tranne quello che serve a favorire un'economia di mercato votata alla crescita.
2014-08-07	M5S	GirottoGianniPietro	Nel passaggio tra Senato e Camera e - adesso - il ritorno al Senato è successa una cosa abbastanza rilevante: anzi, estremamente rilevante. Il Fondo monetario internazionale (quindi non un organismo tacciabile di qualche censura) ha emesso il suo ultimo rapporto sul calcolo della corretta tariffazione dei combustibili derivanti da fonti fossili ed ha cambiato completamente il suo atteggiamento, nel senso che, finalmente, ha definito che la tassazione deve ricomprendere le esternalità: la tassazione sulle fonti fossili, cioè, deve essere alzata notevolmente per ricomprendere, finalmente, le esternalità. Una battaglia che diversi gruppi di società civile stanno combattendo da diversi anni, in questo momento ha ricevuto la legittimazione anche del Fondo monetario internazionale. Perché dico questo? Come sapete tutti, questo decreto-legge contiene anche delle norme relative all'energia elettrica ed ha fatto esattamente l'opposto: anziché andare a reperire risorse dalle fonti fossili che sono sussidiate in maniera diretta e indiretta, è andato a toccare quello che è il rimedio, cioè le fonti rinnovabili. Non sono stati minimamente toccati i sussidi alle fonti fossili; non sono stati toccati minimamente i grandi sconti, i grandi incentivi che hanno le aziende energivore. Ricordo che le aziende energivore sono una piccolissima minoranza del tessuto produttivo italiano, perché, come sapete tutti, il 95 delle imprese italiane è composto da piccole e medie imprese, che - quindi - hanno consumi non molto rilevanti e si trovano a pagare una bolletta più alta. Era quindi sicuramente giusto diminuire il costo della bolletta elettrica per le piccole e medie imprese, ma è stato toccato esattamente quello che non andava toccato, cioè le rinnovabili, e non sono state toccate invece le fossili, che dovevano essere toccate e che - al contrario - non sono minimamente incentivate ad efficientarsi. Mi riferisco alle aziende energivore, che hanno degli sconti che vengono calcolati sopra una certa soglia di consumo; tali aziende non hanno pertanto alcun interesse ad andare sotto quella soglia di consumo perché - altrimenti - perderebbero quegli sconti. Questa è quindi una politica assolutamente suicida dal punto di vista energetico. Al contrario, con la famosa norma sullo spalma-incentivi e sugli oneri dell'autoconsumo viene messa in gravissimo pericolo una delle poche filiere che, dal 2008, dopo la grande crisi finanziaria, era in controtendenza. Ricordo a tutti che la filiera delle rinnovabili - si tratta di dati ufficiali dell'ENEA - ha perso 70.000 posti di lavoro nel 2012 e non abbiamo ancora i dati relativi al 2013, ma sicuramente la tendenza è sempre verso una perdita di posti di lavoro. Quindi, quella che era una filiera che avrebbe potuto darci grandi soddisfazioni in termini di occupazione è invece in serio pericolo. Questa misura - ricordiamolo - è l'ennesima che va a limare i margini di redditività della filiera delle rinnovabili. Pertanto, questa misura ci vede fortemente contrari, in quanto va a deprimere una delle poche filiere in controtendenza che avrà margini di crescita enormi in tutto il bacino del Mediterraneo nei prossimi anni. PRESIDENTE. La prego di concludere, senatore Girotto. GIROTTO (M5S). In questo caso, il cosiddetto decreto-legge competitività non si merita l'appellativo con cui si intitola.
2014-09-04	PD	CardinaliValeria	Signor Presidente, Sottosegretario, colleghe senatrici e senatori, il disegno di legge europea 2013 -bis è stato presentato dalla Camera dei deputati il 28 novembre 2013 sulla base dell'interpretazione per analogia dell'articolo 29, comma 8, della legge n. 234 del 2012, che consente al Governo di presentare un secondo disegno di legge di delegazione europea per il secondo semestre dell'anno in corso. Il disegno di legge è stato approvato dall'Assemblea della Camera dei deputati l'11 giugno scorso con 40 articoli e un allegato, rispetto ai 25 articoli del testo originario presentato dal Governo. Nel corso dell'esame in 14ᵃ Commissione, con una scelta condivisa tra i Gruppi e il Governo stesso, si è deciso di effettuare limitate modifiche al testo per pervenire rapidamente ad un'approvazione definitiva. Molte di queste modifiche sono dovute, peraltro, alla sovrapposizione di alcuni articoli del disegno di legge con il decreto-legge n. 91 del 2014 (il cosiddetto competitività), poi convertito in legge, e con i provvedimenti in tema di responsabilità civile dei magistrati all'esame della Commissione giustizia. Pur considerando che l'adozione da parte del Governo, con il decreto-legge n. 91 del 2014, di norme che si andavano a sovrapporre con quelle del disegno di legge europea 2013 -bis avrebbe vanificato in parte la funzione tipica ordinamentale della legge europea annuale, si è tuttavia ritenuto che, per motivi di urgenza, l'avanzato stato delle procedure di infrazione giustificasse la sanatoria delle stesse con le norme del decreto-legge. Nella seduta del 6 agosto 2014 sono stati quindi approvati emendamenti soppressivi degli articoli 17, 20, 21, 22, 24 e 30 della Legge europea. I primi cinque sono stati inseriti, talvolta con modifiche, all'interno del citato disegno di legge di conversione del decreto-legge competitività, mentre il tema della responsabilità civile troverà spazio all'interno di più ampi provvedimenti in tema di giustizia, all'attenzione della Commissione giustizia e del Governo. In Commissione sono stati approvati anche taluni limitati emendamenti ad altri articoli di cui poi si darà conto. In ogni caso, e solo per memoria, ricordo che l'articolo 17 del disegno di legge, così come modificato dalla Camera dei deputati, recava disposizioni dirette a sanare il caso UE Pilot 1484/10/ENVI, sul mancato recepimento della direttiva 2003/35/CE che prevede la partecipazione del pubblico nell'elaborazione di taluni piani o programmi in materia ambientale. L'articolo 20, non modificato dalla Camera, prevedeva modifiche alla legge in materia di caccia. L'articolo 21, modificato nel corso dell'esame presso la Camera dei deputati, conteneva una serie di modifiche alla disciplina nazionale vigente riguardante l'istituzione di un'infrastruttura per l'informazione territoriale ambientale nell'Unione europea. L'articolo 22 modificava in più punti la disciplina relativa alla valutazione di impatto ambientale (VIA) e alla valutazione ambientale strategica (VAS). L'articolo 24, introdotto nel corso dell'esame presso la Camera dei deputati, novellava la parte terza delle norme in materia di difesa del suolo e lotta alla desertificazione, di tutela delle acque dall'inquinamento e di gestione delle risorse idriche. Ricordo che i succitati articoli sono stati inseriti nel decreto-legge 24 giugno 2014, n. 91. Per quanto riguarda invece l'articolo 30, nel disegno di legge originario relativo alla responsabilità civile dei magistrati ricordo che era stato introdotto nel corso dell'esame presso la Camera dei deputati e che novellava l'articolo 2 della legge n. 117 del 1988 che, come ho già detto, troverà ampio spazio nella sede opportuna e nella discussione ora in corso presso la Commissione giustizia del Senato cui partecipa anche il Governo. Passando ora all'articolato del disegno di legge, come risultante dall'esame in Commissione, si rileva anzitutto che, in seguito alle citate soppressioni, il testo è stato ridotto a 34 articoli rispetto ai 40 approvati dalla Camera dei deputati. L'articolo 1, modificato dalla Camera dei deputati, reca disposizioni dirette a sanare il caso EU Pilot 5015/13/EACU in materia di borse di studio universitarie per il perfezionamento all'estero. In particolare, il comma 2 abroga il requisito della cittadinanza per l'ammissione al concorso per l'attribuzione di borse di studio. L'elemento discriminatorio risiede quindi nel requisito del conseguimento della laurea presso università italiane. Ciò poteva favorire i laureati di cittadinanza italiana violando il principio europeo di non discriminazione sulla base di nazionalità e libera circolazione delle persone. L'articolo 2, introdotto nel corso dell'esame presso la Camera dei deputati, modifica il decreto legislativo n. 96 del 2001, recante attuazione della direttiva 98/5/UE volta a facilitare l'esercizio permanente della professione di avvocato in uno Stato membro diverso da quello di acquisizione della relativa qualifica professionale. L'articolo 2 pertanto prevede che la denominazione della società tra avvocati debba contenere l'indicazione di società tra avvocati senza precludere altre specificazioni. L'articolo 3, modificato dalla Camera, reca disposizioni dirette ad ottemperare alla sentenza della Corte di giustizia del 6 dicembre 2012 in materia di immigrazione e rimpatri e a risolvere la procedura EU Pilot 6534/14/HOME. In particolare, l'articolo reca modifiche in merito alla dichiarazione di soggiorno dello straniero da effettuare entro otto giorni dall'arrivo, all'espulsione in caso di permanenza oltre i tre mesi, all'inserimento del divieto di reingresso nel sistema informativo Schengen, al periodo massimo di permanenza nei centri di identificazione, all'interruzione del trattenimento dello straniero in attesa di espulsione qualora non esista una ragionevole prospettiva che questa sia eseguita sulla base di quanto disposto dalla citata sentenza, nonché dalla direttiva europea 2008/115/CE (direttiva rimpatri) e dal regolamento (CE) n. 562 del 2006 (codice frontiere Schengen). In riferimento a questo articolo nel corso dell'esame in Commissione sono stati presentati numerosi emendamenti da parte del Gruppo di Sinistra Ecologia e Libertà. Gli emendamenti sono stati però ritirati nella seduta del 6 agosto e trasformati in un ordine del giorno accolto dal Governo. È stato invece approvato un emendamento a firma dei senatori Manconi e Lo Giudice con cui si è previsto che in ogni caso il periodo massimo di trattenimento dello straniero all'interno del centro di identificazione e di espulsione non può essere superiore a novanta giorni, invece dei centottanta previsti dalla normativa in vigore. La riduzione del termine di trattenimento massimo si impone per le riscontrate carenze dei centri di identificazione ed espulsione presenti sul territorio nazionale, che non possono legittimare una presenza superiore a questo limite. L'articolo 4, modificato durante l'esame presso la Camera, reca disposizioni dirette a sanare la procedura di infrazione n. 2008/4541, secondo la quale le disposizioni del decreto legislativo n. 152 del 2006, da un lato imponendo l'utilizzo di prodotti a marcatura «CE», dall'altro introducendo limitazioni in relazione al materiale utilizzato, configurerebbero un divieto di circolazione di camini e condotti in plastica, segnatamente per quanto riguarda le caldaie a condensazione, nonostante tali prodotti soddisfino prescrizioni nazionali vigenti in un altro Stato membro, come previsto dal diritto dell'Unione. L'articolo 5 (non modificato) reca disposizioni dirette a sanare il caso EU Pilot 3690, consentendo anche alle imprese stabilite in un altro Stato membro dell'Unione europea di svolgere in Italia servizi transfrontalieri di investigazione privata. L'articolo 6, introdotto dalla Camera, stabilisce le procedure necessarie per rendere effettivo il divieto di discriminazione fondata sulla nazionalità o luogo di residenza del destinatario del servizio. L'articolo 7, modificato dalla Camera, reca disposizioni dirette a sanare la procedura di infrazione n. 2027 del 2013 in materia di regime fiscale applicabile ai contribuenti che, pur essendo fiscalmente residenti in un altro Stato membro dell'Unione europea, producono o ricavano la maggiore parte del loro reddito in Italia (i cosiddetti "non residenti Schumacher"). Con le disposizioni di questo articolo, quindi, potranno godere del regime agevolato dei minimi, sussistendone le condizioni di legge, anche i soggetti residenti in uno degli Stati membri dell'Unione europea o in uno Stato aderente all'accordo sullo Spazio economico europeo, che assicuri però un adeguato scambio di informazioni, e i cui redditi siano prodotti nel territorio dello Stato italiano almeno per il 75 per cento del reddito complessivamente prodotto. L'articolo 8 (non modificato) reca disposizioni dirette a sanare le procedure di infrazione n. 2012/2156 e n. 2012/2157, in materia di disciplina dell'imposta sulle successioni e donazioni (esenzione in favore degli enti senza scopo di lucro, delle fondazioni e delle associazioni costituite all'estero), nonché in materia di titoli del debito pubblico. L'articolo 9 (non modificato) reca disposizioni dirette a sanare il caso EU Pilot 5095, in materia di imposta sul valore delle attività finanziarie detenute all'estero dalle persone fisiche residenti nel territorio dello Stato. In particolare, la Commissione europea ha rilevato l'incompatibilità con il diritto europeo delle disposizioni che prevedono l'imposta di bollo sui prodotti finanziari (conti correnti, titoli, eccetera) e su attività finanziarie detenute all'estero. L'articolo 10, modificato dalla Camera, reca disposizioni in materia di riscossione coattiva dei debiti aventi ad oggetto entrate che costituiscono risorse proprie dell'Unione europea. In particolare, si stabilisce che alle entrate che costituiscono risorse proprie iscritte nel bilancio dell'Unione europea non si applichi la norma, introdotta dalla legge di stabilità del 2013, che prevede la sospensione per centoventi giorni delle azioni cautelari ed esecutive relative alla riscossione coattiva di debiti fino a 1.000 euro (questo per non allungare troppo i tempi di riscossione). L'articolo 11 reca disposizioni attuative del regolamento dell'Unione europea concernente strumenti finanziari derivati OTC ( over the counter, ovvero scambiati in mercati non regolamentati), le controparti centrali e i repertori di dati sulle negoziazioni. L'articolo 12, introdotto dalla Camera dei deputati, modifica l'ambito di applicazione territoriale dell'imposta sul valore aggiunto e delle imposte indirette sulla produzione e sui consumi, al fine di recepire la direttiva europea concernente le regioni ultraperiferiche francesi, con particolare riferimento a Mayotte. L'articolo 13, modificato alla Camera, reca disposizioni dirette a risolvere la procedura di infrazione n. 4227 del 2010, allo stadio del parere motivato, per il non corretto recepimento degli articoli 5 e 9 della direttiva quadro europea sulla sicurezza sul lavoro. L'articolo 14, introdotto dalla Camera dei deputati, provvede a sanare la procedura di infrazione n. 4185 del 2011, allo stadio del ricorso alla Corte di giustizia, in cui la Commissione europea ha rilevato l'esclusione del personale dirigente del Servizio sanitario nazionale dalle norme in materia di orario di lavoro, che discendono dalla direttiva n. 88 del 2003. Nel corso dell'esame in Commissione è stato approvato un emendamento, a prima firma della senatrice Silvestro, con cui si è esteso a dodici mesi dall'entrata in vigore della legge europea 2013 -bis, rispetto ai sei mesi previsti, il termine di efficacia delle disposizioni oggetto di contestazione in sede europea. In effetti, la continuità nell'erogazione dei servizi sanitari e l'ottimale funzionamento delle strutture, che il predetto termine mirava a garantire nelle more del completo adeguamento alla normativa europea, appaiono finalità che ben possono richiedere un surplus temporale per l'adeguamento. L'articolo 15 reca disposizioni volte a risolvere la procedura di infrazione in materia di tutela della salute e della sicurezza dei lavoratori nel settore delle navi da pesca. L'articolo 16, introdotto dalla Camera dei deputati, è diretto ad ottemperare alla sentenza della Corte di giustizia dell'Unione europea del 13 febbraio 2014, che ha condannato l'Italia per la mancata applicazione ai dirigenti delle procedure di informazione e consultazione sindacali relative ai licenziamenti collettivi e richieste dall'articolo 2 della direttiva 98/59/CE sul ravvicinamento delle legislazioni nazionali in materia di licenziamenti collettivi. L'articolo 17, introdotto dalla Camera, reca una disposizione diretta a sanare il caso EU Pilot n. 4738 del 2013 in materia di bevande analcoliche. L'articolo 17 abroga la normativa esistente e dispone che le bibite analcoliche prodotte in Italia e vendute con il nome dell'arancia a succo, o recanti denominazioni che a tale agrume si richiamino, a prescindere dall'aggiunta di coloranti, devono avere un contenuto di succo di arancia non inferiore al 20 per cento o dell'equivalente quantità di succo di arancia concentrato o disidratato in polvere, fatte salve quelle destinate alla commercializzazione verso altri Stati dell'Unione europea o verso gli altri Stati contraenti l'Accordo sullo spazio economico europeo. Nel corso dell'esame in Commissione è stato approvato un emendamento, a prima firma del senatore Floris (per la verità presentato anche da altri senatori), con cui è stata dilazionata l'efficacia della disposizione al dodicesimo mese successivo al perfezionamento della procedura di notifica della disposizione alla Commissione europea e si è garantita la possibilità di commercializzare sino all'esaurimento delle scorte le bevande prive del contenuto minimo obbligatorio prodotte prima della data di inizio di efficacia del limite di tempo (individuato sulla base della scadenza naturale di questi prodotti, che è proprio di 12 mesi). L'artico 18, introdotto durante l'esame presso la Camera dei deputati, modifica la legge n. 9 del 2013, relativa all'etichettatura degli oli di oliva, rispondendo ai rilievi formulati dalla Commissione europea nell'ambito della procedura EU Pilot n. 4632. L'articolo 19, non modificato, reca disposizioni di delega al Governo per il riordino dei provvedimenti normativi vigenti inerenti la tutela dell'ambiente esterno e dell'ambiente abitativo dall'inquinamento acustico prodotto dalle sorgenti sonore fisse e mobili. In particolare, la disposizione elenca una serie di principi e criteri direttivi per l'adozione dei decreti legislativi al fine di semplificare ed aggiornare al progresso tecnologico la normativa nazionale, anche per renderla maggiormente coerente con alcune prescrizioni previste dalla disciplina europea. L'articolo 20, non modificato dalla Camera dei deputati, è finalizzato a modificare la disciplina della progettazione nel settore dei contratti pubblici, al fine di chiarire che il divieto di affidamento di contratti pubblici agli affidatari del relativo incarico di progettazione non si applica laddove i progettisti possano dimostrare che l'esperienza acquisita nell'ambito dell'espletamento dell'incarico non determina un vantaggio rispetto agli altri concorrenti. Anche in questo caso si verificava una discriminazione rispetto alla libertà di esercitare la professione. L'articolo 21, introdotto dalla Camera dei deputati, consente, in via generale, alle imprese concorrenti nelle gare per l'aggiudicazione di un appalto pubblico di avvalersi di più imprese ausiliarie, al fine di raggiungere la classifica richiesta nel bando di gara (il cosiddetto avvalimento multiplo o plurimo). L'articolo è quindi volto a tutelare il principio di concorrenza tra imprese negli appalti pubblici e anche a consentire alle piccole e medie imprese di poter partecipare agli appalti, adeguando la normativa nazionale alla sentenza della Corte di giustizia europea del 10 ottobre 2013. Questo non significa però che le singole imprese che compongono l'associazione non debbano avere le caratteristiche tecniche, organizzative e strumentali richieste dalle norme. Tali caratteristiche non si possono sommare ma si possono mettere insieme per la partecipazione alla gara delle piccole e medie imprese. L'articolo 22, modificato nel corso dell'esame alla Camera dei deputati, integra i poteri dell'Autorità per l'energia elettrica e il gas, al fine di attuare il regolamento dell'Unione europea 1227 del 2011 concernente l'integrità e la trasparenza del mercato dell'energia all'ingrosso. L'articolo 23, non modificato dalla Camera, interviene sulla disciplina della rete di distribuzione dei carburanti al fine di consentire anche ai distributori self-service, ubicati in zone urbane, di poter operare senza assistenza nell'arco delle ventiquattrore. La normativa vigente, infatti, lo consente solo per gli esercizi ubicati al di fuori delle zone urbane. Anche qui il rischio è la violazione del principio della libertà di stabilimento previsto dal testo europeo. L'articolo 24, modificato dalla Camera dei deputati, vuole risolvere le contestazioni sollevate dalla Commissione europea nell'ambito del caso EU Pilot 5216, relativamente a tre aspetti del decreto legislativo 9 novembre 2012, n. 192, con il quale l'Italia ha dato recepimento alla direttiva 2011/7/CE relativa alla lotta contro i ritardi di pagamento nelle transazioni commerciali. In particolare, il primo aspetto riguarda la formulazione della disposizione che fissa a 30 giorni il termine per il pagamento dei debiti della pubblica amministrazione, che potrà essere prorogato solo per le caratteristiche specifiche del contratto. Il secondo aspetto riguarda la mancata previsione di norme dirette a contrastare anche le "prassi" gravemente inique, oltre alla clausole inique. L'articolo 24 ottempera anche alla richiesta della Commissione europea di coordinare la normativa sul ritardo nei pagamenti alla normativa relativa ai contratti pubblici relativi a lavori, servizi e forniture. Si ricorda, peraltro, che su tale questione è stata ora attivata una procedura di infrazione formale. L'articolo 25, introdotto nel corso dell'esame alla Camera dei deputati, modifica la norma del codice delle pari opportunità sulla parità di trattamento tra uomini e donne nei servizi assicurativi e altri servizi finanziari, al fine di dare attuazione alla sentenza della Corte di giustizia del 1° marzo 2011 sui ricorsi con cui è stata dichiarata l'invalidità, con effetto dal 21 dicembre 2012, della disposizione della direttiva europea che consentiva deroghe al divieto di tenere conto del sesso quale fattore di differenziazione nel calcolo dei premi e delle prestazioni a fini assicurativi e di altri servizi finanziari, ove il fattore sesso fosse determinante nella valutazione dei rischi, in base a pertinenti e accurati dati attuariali e statistici. L'articolo 26, introdotto durante l'esame alla Camera dei deputati, abroga la recente legge n. 8 del 2013, in materia di utilizzo dei termini «cuoio», «pelle» e «pelliccia» e di quelli da essi derivanti o loro sinonimi, facendo rivivere la precedente legge del 1966 n. 1112. L'abrogazione risponde ai rilievi mossi dalla Commissione europea nella procedura EU Pilot 4971, ove si è ritenuto che la citata legge ha, come effetto, quello di escludere dal mercato italiano i prodotti in «cuoio», «pelle» e «pelliccia» non conformi alle specifiche tecniche nazionali, configurando un indebito ostacolo alla libera circolazione delle merci nel mercato interno. L'articolo 27, introdotto dalla Camera, mira a dare piena attuazione alla direttiva europea in materia di relazioni e di documentazione in caso di fusioni e scissioni di imprese, al fine di risolvere la procedura EU Pilot 5062 del 2013. L'articolo 28, introdotto nel corso dell'esame alla Camera dei deputati, in conseguenza dell'adesione della Repubblica di Croazia all'Unione europea, provvede a integrare con la voce relativa alla Croazia - relativamente alle professioni di medico, architetto e avvocato - i decreti legislativi di attuazione della direttiva relativa alle qualifiche professionali, della direttiva sulla libera prestazione dei servizi e della direttiva sul diritto di stabilimento. Le integrazioni ai predetti decreti legislativi sono contenute nell'allegato al disegno di legge. L'articolo 29, introdotto dalla Camera, reca disposizioni volte ad assicurare una più efficace applicazione della disciplina europea antifrode, dettata dal regolamento relativo alle indagini svolte dall'Ufficio europeo per la lotta antifrode, ampliando le funzioni affidate al Nucleo speciale spesa pubblica e repressione frodi comunitarie della Guardia di finanza, al quale viene assegnata anche la funzione di svolgere analisi, ispezioni e controlli sull'impiego delle risorse del bilancio dello Stato, delle Regioni, degli enti locali e dell'Unione europea. L'articolo 30, introdotto durante l'esame presso la Camera dei deputati, assegna alla Corte dei conti alcune funzioni di verifica e monitoraggio dei dati di bilancio delle amministrazioni pubbliche, finalizzate a dare piena attuazione, per le parti non direttamente applicabili, alla direttiva europea sui quadri di bilancio e al regolamento europeo sui documenti programmatici di bilancio degli Stati membri. L'articolo 31, introdotto durante l'esame alla Camera dei deputati, prevede misure per lo sviluppo della ricerca applicata alla pesca, stabilendo che possa essere consentita la vendita e il commercio dei prodotti della pesca esercitata a fini scientifici, salvo che il Ministero delle politiche agricole, alimentari e forestali non ne disponga il divieto. L'articolo 32 in esame reca disposizioni necessarie a dare attuazione, per le parti non direttamente applicabili, al regolamento dell'Unione europea n. 650 del 2012, relativo al certificato successorio europeo. Nel corso dell'esame in Commissione è stato approvato un emendamento, a prima firma del senatore Zeller, con cui si è precisato che nei territori in cui vige il sistema del libro fondiario continuano ad applicarsi le disposizioni di cui al titolo II del regio decreto 28 marzo 1929, n. 499, in materia di rilascio del certificato di eredità e di legato. Gli articoli 33 e 34 recano la clausola di invarianza finanziaria e le norme di copertura.
2014-09-10	PD	CuccaGiuseppeLuigiSalvatore	Signor Presidente, intervengo per segnalare un increscioso episodio occorso avantieri pomeriggio al Ministero dello sviluppo economico dove, alle ore 16, si doveva discutere della proroga del regime di essenzialità in favore della centrale elettrica di Ottana, denominata Ottana Energia. A tale scopo erano stati convocati il rappresentante dell'azienda, il presidente di Confindustria di Nuoro, tutti i rappresentanti dei sindacati, tre sindaci dei territori interessati e il presidente della Provincia di Nuoro, i quali avevano tutti chiesto ai parlamentari del territorio di essere presenti, anche in considerazione del fatto che almeno da due anni essi si stavano occupando di questa materia. Sta di fatto che, poco prima dell'inizio della riunione, cominciata con circa un'ora e un quarto di ritardo, i due parlamentari presenti, il sottoscritto e l'onorevole deputato Roberto Capelli, siamo stati invitati dal Vice Ministro presente ad allontanarci, in quanto il capo di gabinetto del Ministro avrebbe emanato una circolare che, con decorrenza 1° settembre 2014, porrebbe un divieto ai parlamentari di partecipare a riunioni di quel genere in quanto organi politici. Faccio presente che non si trattava di un tavolo tecnico, ma di un tavolo politico. Alla mia richiesta di spiegazioni, facendo presente che i sindaci presenti e il Presidente della Provincia erano comunque organi politici, mi è stato risposto che questi erano rappresentanti delle istituzioni del territorio, così affermando implicitamente che i parlamentari non sono, in buona sostanza, istituzioni altrettanto rappresentative del territorio. Ovviamente, per non alimentare ulteriori polemiche, che avrebbero potuto compromettere il buon esito della riunione, abbiamo preferito allontanarci, pur nella consapevolezza dell'assurdità di tale comportamento, palesemente lesivo del ruolo, delle prerogative dei parlamentari e persino della loro dignità, considerato che questo è accaduto davanti a 25 rappresentanti del nostro territorio. Chiedo quindi l'autorevole intervento della nostra Presidenza, a cui indirizzerò una lettera per segnalare ancora l'episodio, affinché lo stigmatizzi e intervenga presso il Governo per impedire che esso possa ripetersi, a tutela anche dell'istituzione che ella rappresenta.
2014-09-24	M5S	GirottoGianniPietro	Ce lo chiede la World Bank, che auspica e fa presente che in molti Paesi si sta introducendo finalmente una carbon tax per incorporare queste esternalità. Ce lo chiede l'International Energy Agency (IEA), che ci fa tristemente presente come la materia dell'efficienza energetica è estremamente sottovalutata e che i due terzi degli interventi che si dovrebbero fare non vengono posti in essere per pura e semplice sottovalutazione di quanto si può risparmiare ed è un dato drammatico perché in Italia, ad esempio, un edificio fatto male butta via mediamente i due terzi dell'energia che impiega, che vengono dunque dispersi. Considerando il fatto che il 40 per cento (rispetto al totale italiano) dell'energia che impieghiamo viene consumata dagli edifici, è un dato drammatico. Infine abbiamo anche un obbligo dovuto al recente recepimento della direttiva 2012/27/UE che obbliga ad efficientare del 3 per cento gli edifici della pubblica amministrazione centrale. A tale proposito, con grande rammarico, sottolineo il fatto che il recepimento di questa direttiva è stato estremamente negativo per noi perché ci siamo limitati a porre questo obbligo sulla pubblica amministrazione centrale, quindi poche centinaia di edifici in tutta Italia, quando, se lo avessimo fatto per tutta la pubblica amministrazione nazionale diffusa, sarebbero state decine di migliaia di edifici e quindi decine di migliaia di cantieri aperti, centinaia di migliaia di posti di lavoro, che è la priorità assoluta in Italia.
2014-09-25	PD	VaccariStefano	La direttiva del Parlamento europeo sulle energie rinnovabili (RED) del 2009 prevede il raggiungimento, entro il 2020, di un target del 10 per cento di energia rinnovabile nel settore dei trasporti che attualmente gli Stati membri, Italia compresa, stanno perseguendo quasi esclusivamente attraverso la promozione dei biocarburanti. Già in fase di discussione della direttiva erano presenti nel dibattito i rischi che un aumento consistente del consumo di biocarburanti di prima generazione, guidato dall'obiettivo del consumo obbligatorio, poteva rappresentare sia per la sicurezza alimentare, a causa dell'impatto sull'aumento dei prezzi del cibo, sia per l'ambiente, a causa delle emissioni indirette. Il testo della RED prevede che possano essere adottate misure correttive per evitare tali rischi, demandando alla Commissione europea l'obbligo di presentare ogni due anni una relazione sull'impatto dell'aumento della domanda di biocarburanti e sulla sostenibilità sociale dell'Unione nei Paesi terzi. La proposta di direttiva deriva dal mandato legislativo contenuto già nella legislazione vigente, secondo cui l'Unione europea ha la responsabilità di analizzare i cambiamenti indiretti di destinazione d'uso dei terreni provocati dalla produzione di biocarburanti, con conseguente aumento delle emissioni di carbonio. Le domande che abbiamo posto all'interno dell'interpellanza erano volte a comprendere in che modo il Governo si sarebbe comportato. Da quel momento, cioè da ottobre fino ad oggi, il quadro si è arricchito, nel senso che quanto inizialmente proposto dalla Commissione è stato modificato nella prima lettura del Parlamento europeo e poi ancora nella prima lettura del Consiglio. Da questo punto di vista sarebbe importante che nei prossimi mesi, nella seconda lettura che il Parlamento europeo a breve dovrà iniziare in Commissione ambiente e nella fase di negoziazione tra Parlamento, Consiglio e Commissione si possa definire una posizione più possibile vicina a quanto emerso dalla prima lettura del Parlamento europeo, ovvero salvaguardare una revisione che possa realmente limitare l'uso di biocarburanti non sostenibili né dal punto vi sociale né ambientale. PRESIDENTE. Il rappresentante del Governo ha facoltà di rispondere all'interpellanza testé svolta.
2014-09-25	PD	VaccariStefano	Signor Presidente, ringrazio il Vice Ministro per gli elementi che ci ha fornito, soprattutto per l'impegno che l'Italia ha messo nella discussione e nel confronto svolto a livello europeo. Ritengo anch'io che il punto di compromesso che si è raggiunto all'interno del Consiglio Energia del giugno 2014 sia sicuramente, ad oggi, il più avanzato possibile; confidiamo, poi, nella capacità e nella determinazione del nostro Governo per poter eventualmente lavorare ad ulteriori miglioramenti. Soprattutto confidiamo sul fatto che, a partire dalla capacità che il nostro Paese ha avuto di investire su tecnologie avanzate nell'uso di biocarburanti avanzati, si possa, con le misure che testé il Vice Ministro descriveva, legate all'attuazione del decreto-legge n. 91 del 2014, dare ancora maggiore spazio e stimolo, oltre che sostegno, a questa parte che, indubbiamente, ha, sia dal punto di vista sociale sia dal punto di vista ambientale, oltre che alimentare, un impatto assolutamente ridotto.
2014-09-30	FI	PelinoPaola	La Russia è un partner fondamentale nella difesa dell'Occidente contro tutte le entità terroristiche che stanno approfittando dell'implosione dei loro Stati sovrani per costituire nuovi Stati del terrore. Non solo la Russia siede come membro permanente del Consiglio di sicurezza delle Nazioni Unite, e, in tal senso, ha la possibilità di opporre il suo veto ad ogni decisione e bloccare il Consiglio, ma è fondamentale perché - lo ribadisco - condivide con il mondo occidentale valori comuni per contrastare le minacce globali. Peraltro, faccio solo un breve accenno a quanto Piero Ostellino scrive in un suo editoriale sul «Corriere della Sera» dei primi di settembre sull'importanza delle ragioni storiche su cui si fondano i rapporti tra Ucraina e Russia: «Mosca, già dai tempi degli zar, era ossessionata dalla sindrome dell'assedio e il rapporto con i propri confini è sempre stato un nervo sensibile. L'Ucraina ricade da sempre nella zona di influenza russa e le sanzioni nei suoi riguardi sono viste in chiave antirussa». Dal punto di vista economico, le ricadute negative per la nostra economia e per le nostre aziende sono immense ed evidenti. L'Italia rappresenta il secondo partner commerciale della Russia in Europa, dopo la Germania, e il quarto a livello mondiale. L'embargo commerciale per noi è un suicidio. Siamo dentro una crisi recessiva che stringe in un morsa l'intero sistema produttivo italiano, e l'unico elemento trainante per risalire la china in questo momento è rappresentato dalle esportazioni, dal momento che la domanda interna di consumi è pressoché nulla. Dagli ultimi dati ISTAT di agosto sul commercio al di fuori dei confini dell'Unione europea emerge una situazione allarmante: ad agosto di quest'anno le esportazioni italiane verso la Russia si sono ridotte del 16,3 per cento rispetto ad un anno fa. A far tremare il made in Italy non c'è solo l'agroalimentare, su cui grava un embargo che per l'Italia si è tradotto per ora in una perdita da 700 milioni di euro, ma anche - come ha detto lei, signora Ministra - il settore delle calzature, del lusso e della tecnologia. Inoltre, le restrizioni dei finanziamenti a importanti banche e società rischiano di spingere le grandi imprese russe verso istituti finanziari di altri Paesi disposti a finanziarle. Ma, alla fine, l'obiettivo delle sanzioni, ovverosia quello di costringere la Russia a rispettare l'integrità ucraina, ritenendo illegittime le annessioni territoriali, sicuramente non sortisce i suoi effetti, in quanto il mercato russo trova sbocchi alternativi. L'ambasciatore russo in Italia ce lo ricorda in un suo intervento della settimana scorsa a Torino, nel quale ha evidenziato come la Russia sia in grado di fronteggiare le sanzioni rivolgendosi ad altri partner, a partire dalla Cina, ma senza trascurare la Corea, il Sudafrica, l'America Latina, dal settore tecnologico-industriale a quello agroalimentare. Nuovi partner che, con il passare del tempo, rischiano di diventare strategici, soppiantando i fornitori italiani. Un altro settore per noi strategico colpito dal regime sanzionatorio è il turismo. L'ENIT valuta che nel 2013 la Federazione russa è stata al vertice della classifica per la richiesta di visti d'ingresso in Italia: il 36 per cento del totale delle richieste proveniva, appunto, fino all'anno scorso, dalla Russia. Una cifra considerevole che ha raggiunto 770.000 richieste. Un Paese, il nostro, che con tendenze crescenti, attrae da anni migliaia di visitatori di nazionalità russa, e che adesso subisce una contrazione di presenze nel territorio nazionale del 22 per cento. Lo conferma sempre l'ambasciatore russo, che dichiara che «le sanzioni sono un danno per il turismo, infatti molti tour operator russi hanno già individuato una diminuzione dei flussi turistici». Un aspetto da non sottovalutare è che alle nostre sanzioni la Russia risponde con contro-sanzioni. Oltre alle ritorsioni commerciali, vale a dire limiti alle importazioni provenienti dai Paesi che hanno avviato misure sanzionatorie, potrebbe decidere di adottare ulteriori misure. Tra quelle potenzialmente più dannose, senza dubbio, c'è la chiusura dei rubinetti energetici. Il nostro approvvigionamento di gas, che dalla Russia passa obbligatoriamente per l'Ucraina, e che corrisponde al 40 per cento del nostro fabbisogno, potrebbe essere improvvisamente interrotto se la Russia decidesse in tal senso. E non possiamo ad oggi confidare su approvvigionamenti alternativi perché sono ancora sulla carta e non di immediata realizzazione. Intanto, è di oggi la notizia dell'aumento dei prezzi per l'energia e per il gas e non si fa mistero che le tensioni in Ucraina abbiano contribuito al rincaro. Auspico, a nome del mio Gruppo, che si apra, nelle sedi opportune, una riflessione consapevole degli effetti negativi che scaturiscono dalle sanzioni non solo in termini economici, ma anche rispetto agli scenari internazionali, nel tentativo di porre fine a questa politica sanzionatoria irresponsabile, tenendo anche conto dei recenti sviluppi sul cessate il fuoco a cui sono giunti l'Ucraina e la Russia. Auspico infine un ruolo più incisivo del nostro Paese nei consessi internazionali ed europei in cui vengono decise le linee politiche, o come in questi casi le sanzioni economiche, nei confronti della Federazione russa, ripristinando appieno lo spirito di Pratica di Mare del 2002.
2014-09-30	LN	ConsiglioNunziante	Il nostro premier Matteo Renzi si è espresso dicendo che ha studiato, in coordinamento con gli Stati Uniti, un pacchetto di sanzioni rafforzato «duro e corposo», che prevede misure di carattere finanziario ed economico. Peccato che la risposta di Mosca sia arrivata subito, in particolare dal Ministro degli esteri russo, il quale ha dichiarato: «Se la nuova lista di sanzioni dell'Unione europea entra in vigore, da parte nostra ci sarà senza alcun dubbio una reazione». Una reazione, signor Ministro, che puntualmente è arrivata tra capo e collo. Qualcuno sostiene che le sanzioni alla Russia richiedevano un supplemento di riflessione; lo sosteniamo anche noi. Siamo certi che le nostre economie reggeranno? Siamo sicuri che sia questo il modo giusto per creare uno spazio di pace e sicurezza ad Est? Signor Presidente, signor Ministro, certo è che abbiamo notato fretta e superficialità da parte di qualche Esecutivo europeo, a partire da quello italiano, nel procedere e nel prendere questa decisione. Il nostro Movimento sostiene che queste sanzioni, da chiunque vengano imposte, saranno un danno soprattutto per le Regioni del Nord e in particolare nei settori agricolo, meccanico, elettronico, della moda e del turismo. Le chiedevamo in questi giorni, signor Ministro, di mostrare le cifre (e lei lo ha puntualmente fatto); non tutti hanno gli stessi dati di cui disponiamo noi circa quali misure l'Europa intenda concretamente adottare per sostenere la nostra economia, ma lei ci ha detto che in America esportiamo tanto e che lì va tutto bene. Abbiamo già una forte crisi, cerchiamo almeno di non raddoppiarla: le sanzioni contro la Russia rappresentano una crisi, quelle della Russia verso di noi un'altra crisi. Lei, signor Ministro, aveva promesso interventi mirati per l'industria e la competitività delle piccole e medie imprese e che questi interventi sarebbero serviti per ridare slancio all'economia: questa è una sua dichiarazione. Mi pare che l'embargo e le relative ritorsioni vadano in direzione completamente opposta e i risultati sono e saranno disastrosi. Si prevede un rallentamento dell' export italiano pari al 12 per cento nel 2014 e dell'11 per cento nel 2015. Se questo trend fosse confermato, l'Italia perderebbe un totale di 2,4 miliardi di esportazioni, di cui un miliardo nella meccanica strumentale. Il settore ortofrutticolo, il cui export complessivo in Russia ha un valore 706 milioni di euro, è fra i più penalizzati. Oltre alla crisi delle esportazioni, esso si sta misurando, come anche lei ha ricordato, anche con una sensibile contrazione dei consumi causata da condizioni climatiche sfavorevoli che hanno rallentato la vendita della tradizionale frutta estiva. Altro settore fortemente colpito è quello lattiero-caseario. I nostri prodotti di eccellenza sono fermi alle frontiere, tornano indietro; la stessa cosa avviene per altri prodotti di eccellenza, che tra l'altro hanno «rosicchiato» il mercato russo con ingenti investimenti, con un marketing forte per conquistare il mercato, ma probabilmente è tutto vanificato: mi riferisco al settore del mobile, che soprattutto nel trevigiano sopravvive grazie all' export verso la Russia, e all'agricoltura, che è in ginocchio per obbedire ad Obama. Qualche nostro collega prima ha ricordato che essere sempre così succubi di un'America, che in questo periodo sta guardando più ai fatti propri che a quelli degli altri, non è sempre positivo. La Russia ha risposto alle sanzioni di Europa e America con l'embargo su frutta, verdura, carne e pesce e i prodotti italiani sono in crisi nera. Non sarà solo la mancata vendita di prodotti per miliardi di euro; il nostro mercato sarà inondato da mele polacche, latte tedesco e patate francesi, tutti prodotti inizialmente destinati al mercato russo e che invece faranno crollare i prezzi in Europa, uccidendo le nostre ottime produzioni locali. Questo accadrà anche per tutto l' export europeo per quanto riguarda maiali, carni suine e trasformati; tutto resterà sui territori di produzione e verrà introdotto nel mercato europeo, già ridotto ai minimi storici nei consumi interni. Questo surplus di offerta sta avendo ricadute preoccupanti sui prezzi dei prodotti. Per tentare di arginare questo dramma economico, la Commissione europea mette in campo un piano di aiuti per i prodotti penalizzati, mettendo a disposizione (non abbiamo ancora capito bene di che cifra si parla) circa 200 milioni di euro. Su Bruxelles sono piovute tantissime richieste di rimborsi per quasi 168 milioni di euro, di cui 145 milioni solamente dai polacchi; chiaramente il sistema è andato in tilt e Bruxelles ha deciso di contattare direttamente ogni singolo Stato per quanto riguarda i rimborsi (e anche in questo caso vedremo come e quando sarete capaci di tutelare le nostre aziende). L'embargo è andato a penalizzare settori di alta tecnologia, e soprattutto quella tipologia di lavori che ancora resisteva in Italia grazie al mercato e al commercio con la Russia. Per non parlare dell'importanza turistica del mercato russo, un turismo che è in piena crisi e che godeva dei benefici di queste presenze. L'Italia è il secondo partner commerciale della Russia in Europa, dopo la Germania, e il quarto a livello mondiale. Secondo i dati ISTAT-Eurostat, nel 2013 le esportazioni italiane nella Federazione russa hanno raggiunto il loro massimo storico con 10,8 miliardi di euro. Se dovessimo bilanciarli con un saldo negativo della bilancia commerciale dovuto alle nostre importazioni dalla Russia, che sono circa 20 miliardi, principalmente di idrocarburi e materie prime, chiaramente il saldo sarebbe molto negativo. Importante è anche la presenza di banche italiane, che sovente accompagnano le imprese nella loro avventura su questo mercato, specialmente nella fase di start up. Le misure finanziarie anti-Russia decise dall'Unione europea troncheranno anche questo tipo di investimenti di lungo periodo. E vogliamo parlare di energia, signora Ministra? Vediamo quanti danni ha causato questo embargo. A me pare che sotto questo aspetto noi, topolino di campagna, stiamo giocando con un grande gatto selvatico. È un dato di questa mattina che ci sono aumenti del 5,4 per cento per il gas e dell'1,7 per cento per la luce. Tale aumento inciderà nell'ultimo trimestre di quest'anno per circa 20-30 euro a famiglia. La Russia ha già ridotto le forniture alla Polonia, alla Romania e alla Slovacchia. Questo potrebbe succedere anche all'Italia. Lei ci ha spiegato come fare ad affrontare questa situazione, ma io non sono convinto che i nostri stoccaggi avranno quella capacità. Attenzione a non giocare troppo con il gatto, perché l'ex amico Putin, per le compagnie aeree americane e europee, ha sul tavolo il divieto di sorvolare il territorio russo e azioni per la protezione del mercato interno dell'auto. E se non lo ha ancora fatto, secondo me, è perché la Merkel ha posto un veto. Vede, signor Ministro, la storia, nemmeno troppo remota, non vi ha insegnato un tubo, e non mi riferisco soltanto a quello del gas. La decisione di partecipare attivamente alla guerra in Libia aveva causato qualche dissenso nella coalizione di Governo, in cui la Lega Nord aveva giustificato la sua posizione sollevando timori di un possibile afflusso incontrollato di profughi africani, se la guerra si fosse prolungata. Dio mio se non avevamo ragione!
2014-10-01	M5S	CioffiAndrea	Scusate, ho divagato un po' e me ne scuso; torniamo al jobs act. Per chi non lo sapesse, visto che c'è gente che non è qui dentro e che magari ci ascolta da fuori, ci sono cinque deleghe nel disegno di legge in esame. I colleghi della Commissione lavoro - alcuni dei quali hanno parlato e qualcun altro parlerà - entreranno nel merito molto più di me. Quindi li voglio ringraziare per il lavoro fatto, anche perché hanno raccontato a noi del Gruppo tutti i dettagli di quanto è contenuto nel disegno di legge. Abbiamo dei gravi problemi di disoccupazione, giusto per dare qualche numero. Sono meridionale e da noi la disoccupazione è endemica, anzi la disoccupazione serve, perché è più facile acquisire consenso. Da noi la disoccupazione è endemica proprio per questo motivo, perché con la disoccupazione si acquisisce consenso: si tratta dunque di problemi antichi. E noi parliamo sempre di questo benedetto articolo 18, quando in effetti le persone tutelate da questo articolo sono ormai poche. Dicendo questo si crea una bella cortina fumogena, sebbene purtroppo le persone tutelate dall'articolo 18 siano ormai poche. Ricordiamo comunque che questo articolo prevede la tutela per i licenziamenti senza giusta causa, il che mi sembra ovvio e banale. Non mi voglio però soffermare ulteriormente su questo tema, di cui parleranno altri colleghi. Forse dovremmo ragionare su ciò che diciamo e chiederci quale sia il nostro problema. Abbiamo dei disoccupati e dunque dobbiamo creare lavoro. Sarebbe questo il punto focale della discussione, eppure ci mettiamo sempre a ragionare sul modo in cui le imprese possano più facilmente assumere i lavoratori. Forse bisogna capire invece che per creare posti di lavoro occorre avere una politica industriale. Non so da quanti anni parliamo solo a vanvera di politica industriale, senza mai entrare nel merito. Il Governo dovrebbe spiegarci la sua politica industriale, che cosa pensa, come vuole cambiare l'Italia e quale visione ha di questo Paese: se la visione è quella descritta con i 140 caratteri di un tweet, mi sembra che stiamo proprio messi male. Per scrivere una cosa del genere servirebbe forse qualche carattere in più, ma ormai siamo abituati ai tweet con cui il nostro Presidente del Consiglio ci annuncia i disegni di legge e i decreti-legge, anche se dobbiamo aspettare quindici giorni per avere il testo. Mi sembra proprio che siamo messi male! Facciamo però qualche esempio concreto, altrimenti non ci capiamo. Parliamo dei trasporti: a Berlino è stato presentato il treno ETR 1000, progettato dall'Ansaldo Breda - quindi da Finmeccanica - che si dice sia un gioiellino. Ebbene, noi vendiamo l'Ansaldo Breda e l'Ansaldo STS. Qual è dunque la nostra politica sui trasporti? Che cosa vogliamo fare per i settori che producono i mezzi di trasporto? Abbiamo una visione? Vogliamo ancora competere su questo mercato o lo lasciamo in mano ad altri Paesi? D'altra parte, abbiamo saputo che la più grande società che produce treni del mondo, quella cinese, ha fatto la bella offerta di un miliardo e mezzo di euro cash, per comprarsi Ansaldo Breda e Ansaldo STS. I cinesi hanno 4.000 miliardi di dollari di valuta estera e ci stanno comprando a pezzi. E noi che cosa andiamo a vendere? Proprio le aziende di quei settori in cui siamo bravi e potremmo competere. Ma invece di competere, che facciamo? Siamo in crisi di liquidità e vendiamo proprio queste aziende. Stiamo vendendo a pezzi l'industria italiana! E poi volete creare lavoro? Ma come accidenti lo volete creare questo lavoro? Abbiamo un'idea di come vogliamo fare? Abbiamo venduto il 40 per cento di Ansaldo Energia alla cinese Shanghai Electric. A chi abbiamo venduto Terna e Snam, per il tramite della Cassa depositi e prestiti? Alla cinese State Grid Corporation of China. Cerchiamo di capirci! Dove vogliamo andare? Qual è la strategia? Questo è ciò che riguarda i trasporti, ma possiamo parlare di ciò che è successo in un settore come quello delle energie rinnovabili: la Germania ha avuto una visione lunga e alla fine degli anni Novanta, volendo investire sul fotovoltaico, prima ha fatto ripartire l'industria che produce gli impianti e dopo ha concesso gli incentivi per installarli. Grazie a questo, la Germania è stata una bomba. Quando invece è partito il conto energia in Italia - stiamo parlando di fotovoltaico - l'85 per cento dei pannelli e degli inverter prodotti in Europa provenivano dalla Germania e dunque abbiamo comprato i prodotti dai tedeschi. Allora forse i tedeschi hanno avuto una visione più ampia? Sono stati più furbi di noi? Eppure l'Italia era leader nel settore del fotovoltaico, produceva 3,5 megawatt di picco (per chi è amante dei numeri) nel 1993, ma nel 2000 ne produceva 0,5, abbiamo abbandonato il settore. Qual è la visione di questo benedetto Paese? Penso che siamo veramente messi male e dovremmo riuscire a capire: la ministra Guidi una volta ci è venuta a parlare di acciaio, ma conosciamo un po' di numeri riguardo a questo settore? L'Italia importa 12 milioni di tonnellate di minerali di ferro e cinque milioni di rottami d'acciaio. In Italia siamo bravi in alcuni settori, ad esempio nella trasformazione degli acciai o nella fabbricazione di tubi. Siamo bravissimi a realizzare i tubi subacquei ed abbiamo una delle migliori aziende al mondo in questo campo che è la Saipem; ma la vendiamo, vogliamo vendere un altro pezzo, eppure è l'unica azienda di proprietà di una compagnia petrolifera che realizza i tubi sott'acqua, le altre due sono compagnie private non collegate. La Saipem è un'eccellenza italiana, è l'azienda che deve realizzare l'Interconnector, il gasdotto che passa sotto la Manica. Non riesco a capire se siamo in grado di avere una visione, perché il vero problema è che la visione non ce l'abbiamo. Il Governo, ad esempio nel decreto sblocca Italia, parla di perforazione petrolifera, di incremento dell'importazione di gas, quindi la visione che ci dà il Governo mi sembra da brontosauro, perché Guidi e Renzi sembrano veramente due brontosauri, nonostante la giovane età; forse Renzi potrebbe pubblicare un bel tweet con scritto: «Wilma, passami la clava», così dimostrerebbe veramente chi è. Cerchiamo di farvi capire che dobbiamo intervenire per avere una visione di questo Paese che non sia basata solo su come flessibilizzare l'offerta di lavoro, ma sull'individuazione della strada che dobbiamo intraprendere. Magari dovremmo intraprendere, come ha detto il senatore Bocchino, la strada della formazione, o un percorso sulle nanotecnologie, su tutte ciò che rappresentano il futuro. Se abbiamo questo coraggio, bene. Se non lo abbiamo, andiamocene tutti via magari diventiamo tutti tedeschi.
2014-10-01	M5S	SerraManuela	Anche la proposta di intervento in materia di mansioni del lavoratore, nella sostanza di un intervento sull'articolo 13 dello Statuto dei lavoratori, è preoccupante. Il Governo intende rivedere la disciplina delle mansioni a cui è adibito il lavoratore, prevedendo limiti alla modifica dell'inquadramento. Questa norma, inserita in un disegno di legge delega, preoccupa e preoccupa ancor di più se si pensa che, pochi mesi fa, abbiamo ceduto il 40 per cento dell'Ansaldo Energia alla Shanghai Electric.
2014-10-01	LN	StucchiGiacomo	In conclusione voglio fare solo delle brevi citazioni. La prima mi è venuta spontanea, è molto facile il collegamento: il jobs act può essere ricondotto (per la verità, qualche giornale lo ha fatto) a Steve Jobs, il grande fondatore della Apple. Egli diceva: « Stay hungry. Stay foolish » , cioè siate affamati, siate folli. Credo che da questo punto di vista l'obiettivo del Governo sia proprio questo: con questo provvedimento cercate di affamare ancor di più alcune categorie di lavoratori e siete così - passatemi il termine - folli da farlo in modo consapevole e cosciente, perché sapete benissimo che per aumentare il numero dei lavoratori occorre ridurre il costo dell'energia e il carico fiscale, serve la flex tax, serve una riduzione del costo della pubblica amministrazione e dei costi derivanti dalla corruzione, occorre sistemare la giustizia e intervenire sull'euro. Queste sono le cose che vanno fatte. Però, volendo declinare questo motto, divenuto ormai famoso, in un contesto italiano, probabilmente Steve Jobs ci aveva visto bene e ci aveva visto giusto anche rispetto al nostro Governo. Vorrei fare un'ultima citazione, credo doverosa e meritata. È qui seduta a fianco a me la collega Munerato, che è la responsabile della Lega Nord in Commissione lavoro. Mi ricordo l'intervento che fece alla Camera sulla riforma del lavoro, quando, vestita con orgoglio della sua divisa da lavoro, ricordò all'allora ministro Fornero, che si pavoneggiava per i contenuti di quella sua riforma, quanto ciò che vi era scritto fosse distante dalla realtà dell'attività lavorativa e produttiva del Paese, in modo particolare del Nord, dove si produce gran parte del PIL dell'Italia
2014-10-01	M5S	PagliniSara	Renzi vuole evitare il fallimento nazionale? Teme la troika ? Diciamolo pure chiaramente: la troika in Italia c'è già. Con il 44,2 per cento dei giovani non ha lavoro, con il debito italiano è arrivato al 135,6 per cento del PIL (ricordo che l'Argentina quando fallì aveva raggiunto il 127 per cento), con la situazione di deflazione che rende completamente inutili austerità e surplus di bilancio, con la perdita di 1.000 posti di lavoro ogni giorno, la troika in Italia c'è già! Con gli altissimi aumenti per i cittadini già da questo mese su gas ed energia, considerato che la Cassa depositi e prestiti Spa ha ceduto per due miliardi di euro ai cinesi della State grid corporation of China il 35 per cento del capitale sociale di Cdp Reti Spa con al suo interno Rete gas, Terna e Snam, la troika in Italia c'è già! Con il maggior carico per i cittadini di 875 euro l'anno di tasse occulte, oltre ai gravami di TARI, TASI, addizionali IRPEF, accise, bolli, passaporti eccetera e il debito pubblico che ammonta a 2.168,4 miliardi, stabilendo il record che quando al mondo viene un bambino nasce già con un debito di 36.225 euro, la troika in Italia c'è già! Con il più grande debitore in Italia è lo Stato, che deve ancora dare alle imprese 35 miliardi di euro, la troika in Italia c'è già! Questo Paese lo avete amministrato così e ora non sapete più come uscirne. Padoan due giorni fa ha dichiarato che le manovre di aggiustamento sono più difficili di quello che si pensava, il che significa che arriveranno altre lacrime e sangue. Ettore Petrolini ironicamente diceva: «I soldi bisogna prenderli ai poveri: non ne hanno tanti, ma sono in molti». E il Governo, per risanare il Paese sta adottando questa linea. Signori, è inutile farci illusioni. Il nostro Paese, con le vostre scelte, soprattutto con questa delega lavoro, non si risolleverà. La crisi è strutturale e di sistema. Siamo nel mercato globale. Nessuno mai avrà la convenienza a farci fallire, ma tutto l'interesse a dettare le regole. Siamo ostaggi della finanza internazionale, che ci terrà sempre sulla corda per succhiarci il sangue lentamente. Nessuno investirà più in Italia, dove i costi di produzione e le tasse sono troppo elevati. Ministro Poletti, posso avere la sua attenzione?
2014-10-02	M5S	CioffiAndrea	Signor Presidente, i cambiamenti climatici, aggravati anche da politiche scellerate in materia di energia fossile, stanno mettendo seriamente a repentaglio la vita di milioni di cittadini. I cambiamenti climatici sono una realtà accertata e il Ministero dell'ambiente ne prende atto visto che parliamo di misure di adeguamento. Ministro, dica però anche ai suoi colleghi di prenderne atto, affinché inizino ad adeguarsi a questa realtà cogente magari intervenendo anche sui trasporti e sull'energia. Nubifragi, alluvioni e frane sono ormai diventate un fenomeno costante e diffuso su tutto il territorio nazionale, la cui gravità è stata riconosciuta dallo stesso Governo che ha istituito una specifica unità di missione sul dissesto idrogeologico. La struttura ha il compito di coordinare l'attuazione degli interventi già previsti per spendere le risorse che le Regioni e i commissari straordinari non sono stati in grado di fare negli anni addietro. Infatti, non ci sono nuove risorse, ma solo quelle già stanziate, pari a circa 3,5 miliardi di euro. Già questo è desolante e manifesta l'incapacità di tradurre le parole in fatti da parte di chi ha governato questo Paese negli ultimi anni e non solo. Siamo sicuri di spendere bene le risorse? Non sarà il caso di verificare che gli interventi che volete realizzare massimizzino il rapporto tra la riduzione del rischio e la spesa? Sa, Ministro, si tratta di efficientare la spesa e non di spendere e basta. Sarebbe opportuno provvedere all'adeguamento delle sezioni dei fiumi magari semplicemente facendo rispettare il regio decreto n. 523 del 1904, facendo abbattere tutto il costruito nei 10 metri dalle sponde. Sarebbe necessario coordinare gli interventi strutturali con i piani di protezione civile a livello comunale e di bacino. Mediante misure di pioggia e di portata si può impedire la perdita di vite umane con sistemi di allerta. Le chiedo quindi, Ministro, se si provvederà a dare priorità agli interventi che massimizzano il rapporto tra vite salvate e la spesa; se verranno coordinati con la protezione civile interventi per la messa in campo di un sistema di monitoraggio ed allerta anche nei bacini non sottoposti ad interventi di riduzione del rischio idrogeologico; se il Ministero intenda intervenire per l'adeguamento delle sezioni dei fiumi restituendo al regio decreto n. 523 del 1904 la sua funzione di salvaguardia.
2014-10-02	PD	CaleoMassimo	Signor Presidente, signor Ministro, è ormai chiaro che i mutamenti climatici non sono più una previsione futura, ma un dato di fatto, che ha modificato per sempre quello che una volta veniva chiamato, con orgoglio e con sentimento distintivo, il clima mediterraneo. Secondo gli ultimi studi presentati, tra cui il rapporto dell'Intergovernmental panel of climate change (IPCC) e quello dell'Agenzia europea per l'ambiente, nei prossimi decenni soprattutto la regione del Mediterraneo dovrà far fronte ad impatti particolarmente negativi causati dei cambiamenti climatici. Il nostro Paese è tra le regioni maggiormente vulnerabili; infatti, negli ultimi anni, abbiamo assistito al ripetersi di eventi atmosferici particolarmente intensi che, sommati alla fragilità del nostro territorio, hanno causato la perdita di numerose vite umane e danni per miliardi. La mia Regione, la Liguria, è diventata ormai, suo malgrado, il paradigma di ciò che sta avvenendo in quasi tutto il Paese. Mi limito a segnalare soltanto gli ultimi drammatici eventi avvenuti in questo anno: Gargano, Trevigiano e Marche. Negli ultimi anni sono state intraprese a livello europeo varie attività riguardanti il supporto alle politiche nazionali, regionali e locali di adattamento ai cambiamenti climatici che devono unirsi alle indispensabili azioni di mitigazione e dunque di riduzione dei gas climalteranti. L'Italia è tra i Paesi che stanno predisponendo una strategia nazionale di adattamento ai mutamenti climatici. L'elaborazione è stata avviata nel luglio 2012 dal Ministero dell'ambiente e il processo di acquisizione delle informazioni di base è terminato nello scorso mese di luglio. Egregio signor Ministro, in considerazione di quanto detto, sono a chiederle notizie circa lo stato attuale dell' iter di elaborazione della strategia nazionale di adattamento ai cambiamenti climatici e sulle misure che intende mettere in campo per la sua completa adozione e attuazione. La sollecito inoltre a far sì che l'Italia utilizzi con autorevolezza il semestre di Presidenza europea per promuovere una forte azione di contrasto al cambiamento climatico e la conclusione entro il 2014 del negoziato per i nuovi obiettivi al 2030, che devono essere più ambiziosi sulla riduzione delle emissioni, sulla produzione di energia da fonti rinnovabili e sull'efficienza energetica.
2014-10-07	LN	MuneratoEmanuela	Un imprenditore straniero non investirà mai in Italia, prima di tutto per l'alto livello di tassazione, poi per la grande e complicata burocrazia e, in terzo luogo, per il costo dell'energia. Per agire e risolvere questi tre problemi fondamentali per la nostra economia servono risorse, che è possibile recuperare solo facendo tagli, tagli e tagli, ma non ai Comuni virtuosi o alla sanità di Regioni virtuose, ma ai tanti «baracconi» dello Stato.
2014-10-07	PD	VerducciFrancesco	C'è un costo insopportabile per la nostra democrazia che toglie credibilità alla politica e alle istituzioni. È la mole di energia vitali che sono sprecate, inutilizzate e impossibilitate ad esprimere le proprie potenzialità sul terreno costitutivo della cittadinanza, sul terreno del lavoro.
2014-10-08	LN	ArrigoniPaolo	Dunque, diventa normale per lei, Renzi, porre la fiducia persino su un disegno di legge delega, cosa rarissima e pratica alquanto arrogante ed autoritaria. Non sarà il Parlamento a dare all'Esecutivo le indicazioni su cui conferire la delega per i decreti legislativi, ma è il suo Esecutivo, premier Renzi (visto che il maxiemendamento lo scrivete voi del Governo), a volersi sostituire integralmente al Parlamento e - di fatto - a legiferare senza controllo sostanziale. Si tratta di un grave conflitto di interessi, su cui fa scalpore il silenzio assordante del presidente Napolitano. Una volta ancora, lei, Renzi, dimostra il suo narcisismo perverso, il cui sintomo principale è un deficit nella capacità di provare empatia verso altri, cioè - in questo caso - il Parlamento, che rappresenta un fastidio, una zavorra. Per lei ogni mezzo va bene, pur di sovrastare le sacche di resistenza che ci sono nel Paese, ma anche per tagliare le teste agli oppositori interni in casa del PD. È vergognoso come stia facendo pagare ai cittadini le lotte di potere interne al partito. Lei, premier Renzi, se ne sta fregando del bene del Paese. Anche per questo stiamo facendo una discussione generale svilita, fatta a sbalzo, perché non conosciamo i contenuti del maxiemendamento. Oltre alle indicazioni sugli ammortizzatori, sui servizi per il lavoro e le politiche attive, sul riordino delle forme contrattuali, sull'articolo 18 e sul sostegno alla maternità, ci saranno anche le indicazioni per la modifica della legge sulla rappresentanza sindacale, cui pare abbia fatto cenno ieri alle associazioni datoriali? Boh, non è una questione secondaria. Ci saranno anche quelle per il TFR in busta paga dei lavoratori (argomento su cui lei, Renzi, sta molto insistendo da diversi giorni)? Guardi, l'anticipazione del TFR ai dipendenti rappresenterebbe, per le piccole e medie imprese, un salasso di 10 o forse 12 miliardi di euro. A ciascuna di loro, la disposizione costerebbe un importo di diverse migliaia di euro. Sarebbero pochi gli imprenditori in grado di farsi carico di questo costo aggiuntivo. Certo, il TFR è una forma di salario differito, vale a dire sono i soldi dei lavoratori. Tuttavia, considerata la carenza di liquidità che caratterizza attualmente le piccole imprese, accompagnata dal credit crunch, l'assurda stretta del credito dalle banche, sarebbero pochi gli imprenditori in grado di disporre delle risorse necessarie per anticipare metà del TFR ai propri dipendenti. Non solo, vista la scarsa solvibilità in cui versano, difficilmente le banche sarebbero disponibili ad elargire prestiti a soggetti estremamente a rischio di insolvenza. Le banche - lo sappiamo bene - in questo momento prestano il denaro solo a chi ha una certa solidità finanziaria; agli altri, purtroppo, l'accesso al credito bancario è praticamente precluso. Proprio sul mondo bancario, perché non fa nulla, premier Renzi? Perché non fa un Glass-Steagall Act, una riforma del sistema per arrivare ad una necessaria separazione tra le banche di investimento e le banche commerciali tradizionali, per impedire che l'economia reale (imprenditori, in primis, che hanno bisogno del credito) venga continuamente esposta ad eventi finanziari negativi? Per tornare alla questione del TFR, se dovessero essere 80 o 100 gli euro in più al mese in busta paga, come prospettati da lei, Renzi, ciò rappresenterebbe per le piccole e medie imprese l'erogazione ai loro dipendenti del 100 per cento del TFR, dal momento che nel 2013 lo stipendio mensile percepito nelle piccole e medie imprese è stato di 1.327 euro. Se portata avanti, questa disposizione colpirebbe oltre quattro milioni di imprese italiane (quelle con meno di 50 dipendenti), costando loro, in assenza di un'eventuale accordo con l'ABI (che certamente non ci sarà), la cifra di quasi un miliardo, perché a tanto ammonterebbe il costo degli interessi passivi per l'anticipazione in banca delle risorse necessarie. Ci domandiamo, e domando a lei, premier Renzi, se è opportuno che il sistema delle nostre piccole e medie imprese, già stremato dall'alta tassazione e che ha visto il fallimento di molte imprese per eccesso di credito, causa il ritardo dei pagamenti della pubblica amministrazione (si sta ancora aspettando, nonostante il 21 settembre sia già passato), si trovi a dover finanziare con proprie risorse la redistribuzione fiscale immaginata dal Governo. Premier Renzi, capiamo la ratio della proposta del TFR in busta paga, ma non è da statista e non è lungimirante, in primo luogo, aumentare il gettito fiscale e, dunque, soccorrere il bilancio dello Stato, bilancio che fa acqua da tutte le parti, ma che vede in lei uno che le falle le amplia, anziché chiuderle (visto che mi pare abbia in mente di fare la prossima legge di stabilità in deficit di oltre 12 miliardi di euro). In secondo luogo, non è da statista e non è lungimirante ingolosire i lavoratori con una busta paga più pesante da febbraio 2015. Ciò potrebbe far malignamente pensare che lei stia puntando ad elezioni anticipate in primavera, ma molti lavoratori non stanno abboccando, perché sono convinti sia più utile mantenere la liquidazione per quando andranno in pensione oppure per il caso di sopraggiunto fallimento dell'impresa in cui lavorano. Premier Renzi, lasci perdere l'operazione TFR che non potrà mai essere ad invarianza di costo. Per mettere più soldi nelle buste paga dei lavoratori c'è una sola soluzione: quella di ridurre sensibilmente il cuneo fiscale contributivo, evitando di utilizzare le nostre piccole imprese come un bancomat. La vexata quaestio, il polverone sull'articolo 18 dello Statuto dei lavoratori, in molti hanno capito che è un totem. Ci si dimentica, infatti, che il 90 per cento delle aziende in Italia è di piccole dimensioni e dunque l'articolo 18 non trova applicazione, a meno che il lavoratore non sia licenziato per discriminazione, e in realtà, fino ad ora, si sono verificati pochissimi casi. Ci si dimentica, inoltre, che sono ben poche le cause di lavoro che vanno a sentenza. Le esperienze dicono, infatti, che i tre quarti delle cause di lavoro si concilia ancora prima di andare in causa, oppure alla prima udienza in occasione della proposta conciliativa formulata dal giudice. Normalmente, la gente licenziata vuole i soldi, non vuole la reintegrazione, o meglio, vuole la reintegrazione trasformandola nelle 15 mensilità dell'indennità sostitutiva, quindi intorno all'articolo 18 c'è tanta ipocrisia. Premier Renzi, la Lega Nord considera questa delega sul lavoro un'opportunità da lei voluta e pilotata per alzare l'ennesimo polverone e distogliere l'attenzione dell'opinione pubblica dai pessimi risultati macroeconomici conseguiti dall'azione del suo Governo: è cresciuto il debito pubblico (è notizia di ieri dal Fondo monetario internazionale che è arrivato al 136,7 per cento), sono cresciuti il deficit e la disoccupazione, in particolare quella giovanile, senza dimenticare i clandestini o sedicenti profughi, che ci costano miliardi di euro. Calano il PIL e l'inflazione, cioè siamo in deflazione, e calano anche i consumi, a dimostrare il totale fallimento del bonus di 80 euro, bonus che lei è costretto a confermare nel 2015 senza riuscire però ad estenderlo come aveva promesso alle varie fasce deboli: i pensionati con la minima, i disoccupati, gli incapienti, i lavoratori autonomi a basso reddito. Lo ripetiamo con franchezza: l'articolo 18 è un totem funzionale al suo protagonismo, premier Renzi e, in questa battaglia, alla visibilità degli avversari come i sindacati, talune forze politiche e anche avversari interni al suo partito. Premier Renzi, la crisi del lavoro in Italia non ha tra i principali responsabili l'articolo 18, come ha detto l'amministratore delegato della General Electric, già citato ieri dalla collega Ricchiuti. Le tutele dei lavoratori non rappresentano il principale impedimento agli investimenti in Italia. Guardi, premier Renzi, da una parte sbaglia chi pensa che difendere l'articolo 18 ad oltranza significhi difendere i posti di lavoro, perché se un'azienda va male il posto di lavoro lo si perde lo stesso. Così come sta purtroppo accadendo ai 73 lavoratori della storica impresa Trafilerie Brambilla di Calolziocorte, città in cui vivo, che il 1° ottobre è stata dichiarata fallita, nonostante due interrogazioni presentate a lei, ministro Poletti, mesi fa, con le quali si chiedeva di intervenire. Come purtroppo accadrà ai 156 dipendenti, la gran parte donne, della ERC sempre di Calolziocorte, impresa operante nel settore dell'illuminazione, che proprio l'altro ieri ha presentato i libri in tribunale per la decretazione a giorni del fallimento, e anche per la ERC il credit crunch è stato fatale. Come sta accadendo ai dipendenti della Jabil, la multinazionale con sede a Marcianise che ha annunciato la mobilità per 380 dipendenti. Per questi lavoratori, presto a casa, non ci sarà il suo bonus degli 80 euro, premier Renzi. Ma principalmente lei sbaglia a non incidere e rimuovere i freni che vengono imposti alla libera attività delle imprese in Italia, vere criticità del mercato del lavoro italiano che schiacciano la ben nota e riconosciuta qualità della forza lavoro italiana. Questi macigni sono la giustizia civile, l'abnorme macchina burocratica (così opprimente da creare essa stessa terreno fertile per lo sviluppo di pratiche illecite); la variabilità delle norme, gli elevati costi dell'energia, e soprattutto il fisco sempre più odioso e opprimente: tutti fattori che comprimono la capacità di azione di un imprenditore e incidono negativamente sull'eventuale decisione di un imprenditore di investire in Italia. Come si fa a fare impresa in Italia quando l'impatto del carico fiscale è arrivato a livello scandalosi? La pressione fiscale per le nostre imprese è al 65,8 per cento, con un primato negativo in Europa e al 138ᵃ posto a livello mondiale. Eppure la media UE si attesta al 41,1 per cento, mentre il dato mondiale è al 43,1 per cento. La prima cosa da fare con questo livello di carico fiscale è lapalissiana: è dovere ridurlo. Invece lei, premier Renzi, al posto di attenuare queste criticità, ha contribuito a peggiorarle con la TASI, un'imposta locale alla quale hanno dovuto far ricorso i bistrattati sindaci, a forza di subire pesanti tagli, ivi compreso quello che le è servito a finanziare il bonus di 80 euro. Il micidiale mix di IMU e TASI sui capannoni ha prodotto un ulteriore aggravio fiscale alle imprese: rispetto allo scorso anno (lo fa sapere la CGIA di Mestre) in tre su quattro Comuni capoluoghi di Provincia la tassazione sui capannoni è aumentata. Anche la riforma della Camera di commercio, contenuta nel decreto sulla pubblica amministrazione, è un'altra delle sue misure discutibili, un'altra stupidata. Premier Renzi, lei è partito, lancia in resta, verso l'Europa per dire basta alla strada suicida dell'austerità, come l'ha definita l'altro giorno Stiglitz, premio Nobel per l'economia, il tutto per scegliere, attraverso la flessibilità, il percorso delle politiche della crescita, ma è tornato con le pive nel sacco. Anche il testo su cui chiederà la fiducia sembrerebbe un ennesimo compromesso al ribasso tra le componenti del PD. Sull'articolo 18, oltre al reintegro per licenziamento discriminatorio, pare rispunti quello disciplinare, seppure per talune fattispecie che dovranno essere indicate. La riforma è inoltre a costo zero: ciò significa, per parlare chiaro ai cittadini, che non è previsto un euro per rilanciare la produzione e l'occupazione, ma ci sono solo chiacchiere. Premier Renzi, se non vuol fallire abbia il coraggio di accogliere e fare proprie le proposte della Lega: sono ragionevoli ed efficaci, come quella delle ferie solidali. Cominci subito da queste prime tre, attuabili in pochi giorni. In primo luogo, abbassi drasticamente le tasse applicando la flex tax, un'aliquota unica di tassazione. È una misura applicata in oltre quaranta Paesi al mondo che consente anche di contrastare e far emergere l'evasione fiscale. Secondo: tolga o, al limite, sospenda gli studi di settore, un istituto che è folle mantenere in un periodo di stagnazione e crisi economica come questa. Infine, terzo punto, tolga di mezzo la legge Fornero, che oltre a creare quel mare di esodati, di cui gran parte aspetta ancora protezione, ha reso per i giovani un miraggio l'entrata nel mondo del lavoro. Recessione e riforma delle pensioni targata Fornero rappresentano una miscela esplosiva per i giovani, un mix eccezionalmente sfavorevole che deve essere smantellato: lo faccia subito, premier Renzi, altrimenti ci penseranno il prossimo anno milioni di italiani che verranno a votare al referendum abrogativo, a favore del quale 600.000 cittadini hanno sottoscritto la proposta della Lega Nord di indizione del referendum. Premier Renzi, un'ultima cosa: da un po' di tempo a questa parte lei ha sposato il modello Marchionne e lo propone ovunque. Ma non poteva scegliere altro? Marchionne ha la residenza in Svizzera e là paga le tasse.
2014-10-08	PD	SantiniGiorgio	Innanzitutto, credo che a questa delega non debbano essere chieste cose che questa delega non può fare. In molte argomentazioni abbiamo rilevato che c'è quasi il gusto di mettere in relazione la gravità della situazione occupazionale con il fatto che una legge sul lavoro dovrebbe, per suo automatismo, risolvere questo problema. Lo sappiamo bene, anche se ce ne dimentichiamo, che i problemi del lavoro e dell'occupazione si risolveranno con una nuova politica economica che sappia affrontare, nelle difficoltà e nei vincoli che abbiamo, il tema della crescita e del rilancio delle politiche manifatturiere, il tema dei costi infrastrutturali dell'energia e il tema delle condizioni per attrarre nuovi investimenti.
2014-10-14	LN	TosatoPaolo	Ebbene, da questa prima analisi e da altre parti dell'intervento del ministro Padoan si poteva avere l'impressione che il provvedimento all'attenzione del Senato e poi della Camera fosse veramente fondato su un sano realismo. In realtà, poi, leggendo successivamente, si evidenzia che anche per il 2015 c'è una previsione di crescita del PIL dello 0,6 per cento, che dovrebbe arrivare, tra il 2016 e il 2018, all'uno per cento. Quindi, si continua a perpetrare quella sorta di finto e falso ottimismo che ha caratterizzato le analisi dei conti dello Stato negli ultimi anni. Quindi, di fronte a una premessa realistica c'è poi un provvedimento fondato per l'ennesima volta su considerazioni che evidentemente non troveranno realtà nei fatti. Una realtà che è invece costruita su altri dati, che sono da ricordare: c'è una deflazione che ormai da ipotesi è diventata una certezza; c'è una disoccupazione che si è elevata in questi ultimi anni fino a raggiungere il 12,6 in termini assoluti e oltre il 40 per cento tra i giovani. Si afferma nel testo, sempre scritto dal ministro Padoan, che è difficile il recupero della competitività e sostenibilità del debito; si ravvisa un rapporto deficit -PIL che è oltre il 130 per cento, e soprattutto un carico fiscale ormai insostenibile. È inutile che da una parte si riducano alcune tasse, come l'IRAP, per quantità al momento ancora irrisorie, e dall'altra, attraverso l'applicazione di tasse come l'IMU, la TASI, la TARI e con l'aumento dei costi dell'energia di fatto si prenda con una mano ciò che si è dato con l'altra. Questa è la realtà dei fatti: non c'è una reale diminuzione del carico fiscale, che per le imprese e le famiglie sta ulteriormente aumentando e aumenterà ancora nei prossimi anni, al di là dell'ottimismo, che non è costruito su dati realistici, offerto continuamente dal Presidente del Consiglio. Siamo di fatto in una situazione di stagnazione e declino, di fronte alla quale il Governo prospetta soluzioni basate su fattori assolutamente contingenti. La possibilità di aumentare il deficit e di finanziare una riduzione del carico fiscale è legata quest'anno a due fattori contingenti. Un primo fattore è il minor peso degli interessi sul debito pubblico: fattore contingente di quest'anno che non abbiamo alcuna certezza possa essere confermato negli anni a venire. L'altro è legato ad una rivisitazione dei conteggi del PIL, basato su nuove voci fra le quali spicca un aumento legato all'inclusione delle attività illegali. Si fa, quindi, riferimento nel calcolo del PIL dello Stato italiano al traffico degli stupefacenti, alla prostituzione e al contrabbando delle sigarette, per un valore calcolato in almeno 15,5 miliardi, pari allo 0,9 per cento del PIL. È evidente che questo calcolo rende, di fatto, non più realistico il rapporto deficit -PIL, calcolato in precedenza sulla ricchezza legale prodotta dal nostro Paese. Ed è solo questa occasionalità che permette di andare in deficit e di passare, quindi, dal 2,2 al 2,9 per cento. Ciò che ci preoccupa maggiormente è il fatto che questo Governo, qualora per l'anno prossimo le entrate previste non saranno sufficienti e non ci sarà un sostanziale pareggio di bilancio tra entrate ed uscite, decida un aumento dell'imposizione fiscale, a partire dal 2016 di 12,4 miliardi, per il 2017 di 17,8 e per il 2018 di 21,4. Si tratta della famosa clausola di salvaguardia che, di fatto, al di là delle considerazioni ed affermazioni del Presidente del Consiglio, stabilisce, in caso di necessità, l'aumento automatico dell'IVA e di altre imposte indirette. Oggi abbiamo ascoltato il presidente Renzi dire che, per la prima volta, non ci saranno aumenti del prelievo fiscale. La clausola di salvaguardia, di fatto, dimostra invece che detta previsione è stata inserita, ed è autorizzata da parte del Governo. Siamo poi preoccupati dal fatto che l'altra copertura degli investimenti da parte del Governo è legata ad una riduzione della spesa pubblica, la quale non è basata su scelte puntuali, frutto del lavoro che ha visto impegnati vari commissari straordinari, i quali non hanno mai prodotto in questi anni un provvedimento, una relazione efficaci; o forse l'ultimo Governo, il Governo Renzi, ha ritenuto che i dati della spending review non dovessero essere applicati. Al contrario, si è ritenuto opportuno continuare a portare avanti la politica dei tagli lineari, che non premia gli enti virtuosi, ma penalizza tutti gli enti locali - Comuni, Regioni e Province - senza una analisi effettiva di quali spese possono essere ridotte e quali invece non possono comportare ulteriori riduzioni. Noi ci saremmo aspettati - ad esempio - che, per il taglio agli enti locali, e ai Comuni in particolare, si stabilisse finalmente, per la prima volta, un diverso taglio riguardante soprattutto quelli che storicamente hanno ricevuto risorse pro capite molto superiori rispetto alla media nazionale. Se i tagli vengono guidati in detta direzione, è evidente che si fa giustizia e si costringono gli enti locali, che in passato hanno goduto di condizioni favorevoli non corrette, a tornare ad una riduzione della spesa pubblica sostenibile. Se, al contrario, si va ad attuare l'ennesimo taglio lineare, si penalizzeranno anche quegli enti locali virtuosi che ormai non riescono più a garantire i servizi minimi essenziali ai cittadini. E la sensazione che si ha leggendo la relazione allegata alla Nota esame è che proprio questa sarà la scelta del Governo nei prossimi giorni, quando presenterà il Documento di economia e finanza per l'anno a venire. É una scelta questa irresponsabile, ingiusta e scorretta, che renderà certamente difficile per molti sindaci la gestione del proprio Comune, negando ai cittadini quanto è loro dovuto. Un altro punto negativo della relazione, che non è stato messo sufficientemente in evidenza, è legato alle esportazioni. Da quanto risulta dalla documentazione che ci è stata fornita, nel 2013 si è registrato un aumento delle esportazioni nei confronti delle Russia pari all'11,3 per cento. Ebbene, nel primo periodo del 2014, tra i mesi di gennaio e luglio, si prende atto di una riduzione di 8,5 punti percentuali. Ciò dimostra che le scelte sanzionatorie nei confronti della Russia, prese dall'Italia e dalla Comunità europea, non sono indolori, ma sono anzi molto preoccupanti.
2014-10-21	PD	RutaRoberto	Il suolo è una risorsa limitata e sostanzialmente non rinnovabile, che sostiene il ciclo vitale del pianeta; svolge numerose ed essenziali funzioni ecosistemiche, come la produzione di cibo e di biomassa, lo stoccaggio del carbonio e la riduzione di emissioni di gas serra in atmosfera, il filtraggio ed il tamponamento degli inquinanti, la creazione di habitat per la biodiversità, l'approvvigionamento di materie prime. È uno dei componenti chiave che contribuiscono alla ricchezza del paesaggio europeo ed al suo patrimonio culturale. Il suolo è una risorsa naturale e un bene comune da tutelare per le generazioni future, per mantenerne intatte le funzioni sociali, economiche e ambientali; unanime è il consenso degli scienziati ed esperti sulla necessità di garantire al suolo lo stesso grado di protezione riservato ad altre matrici ambientali come l'aria o le acque, perché le funzioni insostituibili che esso svolge sono determinanti per la sopravvivenza delle persone e degli ecosistemi. Parti sempre più consistenti del suolo europeo continuano ad essere seriamente, ed in molti casi permanentemente, degradate con ingenti costi conseguenti, valutati dalla Commissione europea, nel 2006, nell'ordine di circa 38 miliardi di euro all'anno. Sono poi cresciuti in modo esponenziale, sia il fenomeno dell'impermeabilizzazione dei suoli (con l'effetto che l'acqua scorre superficialmente travolgendo tutto ciò che trova sul suo cammino con conseguenze disastrose), sia il fenomeno del consumo e del degrado dei suoli in Europa e in Italia (il censimento ISTAT indica che dal 2000 al 2010 si sono persi oltre 300.000 ettari di superfici agricole) mentre i precedenti processi di industrializzazione e di gestione del territorio hanno lasciato in eredità centinaia di migliaia di siti contaminati nel territorio dell'Unione europea. Il 4 ottobre 2013 è stato inoltre approvato al Senato un ordine del giorno con il quale si impegnava il Governo, in particolare, ad assumere iniziative di competenza affinché fossero previste nella legge di stabilità per il 2014 risorse aggiuntive da destinare ad interventi di prevenzione dal rischio idrogeologico e manutenzione ordinaria del territorio, individuando il meccanismo finanziario in grado di garantirne la continuità ogni anno, nonché ad adottare iniziative per apportare le modifiche al quadro normativo vigente nella logica unitaria della difesa idrogeologica, della gestione integrata dell'acqua e del governo delle risorse idriche, assumendo le iniziative di propria competenza rivolte al superamento dell'attuale situazione di frammentazione delle politiche di tutela del suolo e del territorio nazionale, semplificando il sistema di governance. Peraltro la fragilità del territorio italiano è documentata: i dati forniti dal Ministero dell'ambiente e della tutela del territorio e del mare classificano il 10 per cento circa del territorio nazionale ad elevata criticità idrogeologica, ossia a rischio di alluvioni, frane e valanghe; i due terzi delle aree esposte a rischio riguardano i centri urbani, le infrastrutture e le aree produttive; più in generale, e con diversa intensità, il rischio di frane e alluvioni riguarda tutto il territorio nazionale: l'89 per cento dei Comuni sono soggetti a rischio idrogeologico e 5,8 milioni di italiani vivono sotto tale minaccia. Secondo i dati ISTAT, il trend del consumo di suolo nel nostro Paese è cresciuto a ritmi impressionanti, pari a 244.000 ettari all'anno di suolo divorato da cemento ed asfalto. Si è assistito, negli ultimi decenni, ad una crescita continua dell'urbanizzazione, al diffondersi di una cementificazione spesso incontrollata, e alla sottrazione alla loro naturale destinazione di aree allagabili e di aree libere, agricole e boschive, che rappresentano invece presidi essenziali per la tenuta del territorio italiano, di cui si paga un prezzo altissimo ogniqualvolta si abbattono sul Paese piogge particolarmente intense; fenomeno che, a causa dei cambiamenti climatici in atto, è destinato ad intensificarsi nei prossimi anni. I mutamenti climatici non sono più una previsione futura, ma un dato dell'esistente, che ha modificato per sempre quello che una volta veniva chiamato il clima mediterraneo. Secondo gli ultimi studi presentati, tra cui il rapporto dell'Intergovernmental panel of climate change (IPCC) e quello dell'Agenzia europea per l'ambiente, nei prossimi decenni soprattutto la regione del Mediterraneo dovrà far fronte ad impatti particolarmente negativi causati dai cambiamenti climatici. Il nostro Paese è tra le regioni maggiormente vulnerabili. La fragilità del nostro territorio, sommandosi al ripetersi di eventi atmosferici particolarmente intensi, ha causato la perdita di numerose vite umane e danni ingenti, come si è potuto drammaticamente verificare, nelle scorse settimane, in molte Regioni italiane, tra le quali la Liguria, diventata ormai, suo malgrado, il paradigma di ciò che sta avvenendo in quasi tutto il Paese. Le iniziative a livello europeo riguardanti il supporto alle politiche nazionali, regionali e locali di adattamento ai cambiamenti climatici devono unirsi alle indispensabili azioni di mitigazione e riduzione dei gas climalteranti. L'Italia è tra i Paesi che stanno predisponendo una strategia nazionale di adattamento ai mutamenti climatici. L'elaborazione è stata avviata nel luglio 2012 dal Ministero dell'ambiente e il processo di acquisizione delle informazioni di base è terminato nel mese di luglio 2014. Nel corso della seduta del Senato n. 323 del 2 ottobre 2014, in risposta ad alcune interrogazioni a risposta immediata, il Ministro dell'ambiente ha avuto modo di sottolineare all'Assemblea che i dati scientifici disponibili confermano che il nostro Paese è particolarmente vulnerabile agli impatti dei cambiamenti climatici, sia a quelli in atto, sia, soprattutto, a quelli attesi nei prossimi anni, con effetti negativi su tutti i sistemi ambientali e socioeconomici. Allo scopo di preparare il Paese ed aumentare la resilienza dei sistemi naturali e socioeconomici, è stato svolto un articolato e complesso lavoro per individuare gli impatti, la vulnerabilità e la criticità conseguenti al cambiamento climatico. Il risultato di tale lungo lavoro dovrà essere condensato nella strategia nazionale di adattamento ai cambiamenti climatici, la cui formale adozione dovrebbe avvenire entro il mese di ottobre 2014. In questo contesto, si prende atto dell'intenzione del Governo di inserire nella legge di stabilità per il 2015 lo stanziamento di adeguate risorse per il contrasto al dissesto idrogeologico e di sbloccare quelle giacenti e si considera la necessità di un impegno straordinario. Al riguardo, si ricorda che il ritiro della proposta di direttiva quadro sul suolo dall'agenda della Commissione europea ha spinto gli scienziati del suolo a promuovere una petizione, primo firmatario il professor Fabio Terribile, che ad oggi ha raccolto oltre 1.400 adesioni da studiosi e ricercatori appartenenti ad università, accademie ed istituti di ricerca europei per chiedere al presidente del Consiglio dei ministri Matteo Renzi, in qualità di presidente del Consiglio dell'Unione europea, di lavorare per una nuova ed immediata iniziativa volta all'approvazione della direttiva quadro europea per la tutela e la gestione sostenibile del suolo, anche in considerazione della proclamazione da parte dell'Assemblea generale delle Nazioni Unite della Giornata mondiale del suolo il 5 dicembre 2015, anno internazionale dei suoli e del tema di Expo 2015 sull'alimentazione del pianeta. L'attuale presidenza italiana del Consiglio dell'Unione europea è dunque una grande opportunità per aprire una nuova strada per la direttiva europea sul suolo e pertanto con la mozione si impegna il Governo ad attivarsi, durante il semestre di presidenza italiana del Consiglio dell'Unione europea, presso la Commissione per aprire un confronto serrato e riprendere i lavori di concertazione sulla proposta di direttiva quadro sul suolo, affinché l'Unione europea possa tempestivamente giungere all'approvazione di un'incisiva normativa finalizzata a proteggere il suolo e a conservarne la capacità di svolgere le funzioni ambientali, socioeconomiche e culturali. La mozione impegna altresì il Governo a favorire, nelle opportune sedi europee, entro il semestre di presidenza italiano, la chiusura del negoziato sul pacchetto 2030 con obiettivi di riduzione delle emissioni, efficienza energetica e sviluppo della produzione di energia da fonti rinnovabili, tra cui la riduzione del 40 per cento delle emissioni climalteranti e a presentare, nei tempi previsti, la Strategia nazionale di adattamento ai cambiamenti climatici e a riferire in Parlamento sulle risultanze del lavoro svolto, nonché sulle azioni previste e su quelle realizzate a questo fine. Impegna inoltre il Governo ad assumere iniziative affinché l'utilizzo delle risorse per interventi di difesa del suolo, prevenzione e manutenzione del territorio venga escluso dal saldo finanziario rilevante ai fini della verifica del rispetto del Patto di stabilità interno, al fine di permettere l'investimento da parte degli enti locali in attività ed opere che hanno la primaria finalità di tutelare la vita dei cittadini e proteggere il tessuto socioeconomico dei territori interessati; a promuovere con le iniziative di competenza, una riforma della governance diffusa in tema di rischio idrogeologico e di adattamento, dando piena attuazione alla normativa vigente, chiarendo i compiti delle diverse istituzioni tecniche e scientifiche, eliminando la sovrapposizione di ruolo dei diversi enti locali coinvolti, coordinando enti locali, Regioni e amministrazione centrale nella pianificazione per macrozone strategiche, come aree urbane, zone costiere, zone montane, nonché a garantire una semplificazione delle procedure e il necessario supporto tecnico agli enti locali; a favorire, attraverso ogni iniziativa utile e con la previsione di adeguati incentivi e agevolazioni, il ruolo dei presidi territoriali, del sistema agricolo nazionale e delle infrastrutture verdi nell'azione di riduzione del rischio idrogeologico, attraverso il recupero dei terreni abbandonati e investendo nel ritorno all'agricoltura delle giovani generazioni e a valorizzare, alla luce della vigente legislazione nazionale e regionale, il ruolo dei consorzi di bonifica e irrigazione (con l'associazione ANBI) con particolare riferimento alla loro competenza nella realizzazione e nella gestione delle opere ed azioni finalizzate alla difesa e conservazione del suolo, alla regolazione e gestione delle acque e alla salvaguardia ambientale. La mozione contiene impegni a prevedere a favore del Dipartimento della protezione civile nazionale, che ha un ruolo essenziale nelle sempre più frequenti situazioni di emergenza che si verificano nel nostro Paese a causa di inondazioni, frane ed allagamenti, lo stanziamento di risorse adeguate a fronteggiare le diverse necessità e a garantire, a favore dei Presidenti delle Regioni, nelle funzioni dei commissari straordinari delegati per la realizzazione degli interventi di mitigazione del rischio idrogeologico, poteri e risorse adeguati alla concreta e rapida realizzazione delle azioni integrate finalizzate alla messa in sicurezza del territorio, alla riduzione del rischio, alla tutela e al recupero degli ecosistemi e della biodiversità... PRESIDENTE. Senatore Ruta, la invito a concludere. RUTA (PD). Concludo, signora Presidente. A garantire inoltre, in tempi rapidi e certi, le risorse necessarie al ristoro dei cittadini e delle amministrazioni locali duramente colpiti dagli eventi calamitosi verificatisi nelle scorse settimane, al fine di fronteggiare adeguatamente la difficile situazione emergenziale e il rapido rientro nella normalità. Si chiede inoltre un impegno a favorire, attraverso ogni iniziativa di competenza, la rapida approvazione del disegno di legge sulla difesa del suolo attualmente all'esame della Camera dei deputati come il disegno di legge sull'uso e la gestione sostenibile del suolo assegnato all'esame congiunto delle Commissioni permanenti 13ª (Territorio, ambiente, beni ambientali) e 9ª (Agricoltura e produzione agroalimentare) del Senato e a stanziare, nel primo provvedimento utile, ed in particolare con la prossima legge di stabilità per il 2015, tutte le risorse necessarie alla realizzazione di un piano straordinario di difesa del suolo e all'avvio dell'insieme di opere finalizzate alla mitigazione del rischio idrogeologico e alla sicurezza del territorio italiano. PRESIDENTE. Ha facoltà di parlare il senatore Tarquinio per illustrare la mozione n. 314.
2014-10-21	PD	FornaroFederico	Il clima è cambiato. Cito un solo dato per brevità: in questi giorni, il Mar Ligure ha una temperatura che è di tre gradi superiore alla media. Questo ha prodotto, secondo l'ARPA, un accumulo di energia straordinario che si è scaricato con i numeri di precipitazioni che prima ho ricordato.
2014-10-22	LN	CandianiStefano	Presidente Renzi, abbiamo davanti un Paese che purtroppo sta perdendo la capacità di fare impresa, ma non perché, come si vorrebbe far credere, non ci sono più imprenditori in grado di farlo o perché ci occorrono investitori dall'estero che portino qui i loro capitali. Apro la solita parentesi: attenzione alle speculazioni perché stiamo vedendo anche in questi giorni quello che avviene in alcune realtà. I Paesi esteri mandano i loro capitali qui e fanno investimenti, ma quando l'investimento speculativo finisce, se ne vanno e noi restiamo come la carta straccia, senza più lavoro e nemmeno le nostre industrie migliori. In Italia ci sono ancora imprenditori che hanno capacità di fare impresa, ma vogliono un fisco più leggero che sia in grado di rispettarli e certamente un'Europa che non imponga la burocrazia che ci ritroviamo. Noi abbiamo fiducia nella nostra capacità di lavoro, ma pare che lei non ne abbia nei confronti degli italiani. Chiede agli italiani sacrifici, ma poi come li rappresenta in Europa? Presidente, si è impegnato qui a rappresentare quello che il Parlamento le ha chiesto. Non abbiamo sentito nella sua replica cosa ha accettato: vediamo una risoluzione e, accanto a questa, un'altra; una cosa molto confusa. Mi consenta la battuta finale: con questo ha sicuramente inteso favorire anche lei una sorta di energia rinnovabile: aria fritta; ha fatto circolare aria. Presidente, vogliamo più concretezza, altrimenti la delusione a chiusura del semestre europeo non sarà solo nostra, ma dell'intero Paese.
2014-10-22	M5S	GirottoGianniPietro	Colleghi, nei prossimi giorni il Consiglio europeo sarà chiamato a prendere una decisione definitiva sul clima e l'energia, un tema di estremo interesse che viene affrontato da tutti gli Stati del mondo nell'ambito dell'ONU che, con il V Rapporto dell'IPCC (Intergovernmental panel on climate change) di fine 2013, hanno identificato chiaramente nelle attività umane le ragioni del riscaldamento globale definito inequivocabile. L'Unione europea ha da tempo reagito con convinzione alle richieste di mitigazione e adattamento ai cambiamenti climatici sia attraverso i provvedimenti di riduzione delle emissioni e i relativi obiettivi 20-20-20 sia con una strategia per aumentare la resilienza di fronte ai più frequenti e intensi eventi meteorologici estremi, come recentemente indicato dal rapporto dell'European environment agency (EEA). Anche L'Italia prende formalmente atto di tali urgenti necessità con la Strategia nazionale di adattamento ai cambiamenti climatici riconoscendo ufficialmente il problema. Innanzi a queste verità il suo Governo, presidente Renzi, assume una posizione contraddittoria e per noi imbarazzante. Riconoscete cioè l'esistenza e gli effetti disastrosi dei cambiamenti climatici, ma non agite sulle cause che li alimentano; anzi, gettate benzina sul fuoco (ultimo esempio, lo sblocca Italia), favorendo l'utilizzo delle fonti fossili che sono climalteranti e ostacolate le politiche di adattamento e mitigazione riducendo nel mercato la concorrenza delle fonti rinnovabili e dell'efficienza energetica. Infatti, per quanto riguarda la sua intenzione di raddoppiare le stazioni petrolifere - mi rivolgo agli italiani che, spero, ci seguono su Internet, visto che lei forse non segue - ricordo che tutti i tecnici e i chimici sono d'accordo nel dire che la qualità del petrolio italiano è scarsa.
2014-10-22	M5S	GirottoGianniPietro	Non sanno come comportarsi e come applicare le norme perché sono tra loro contrastanti e incomprensibili. Quindi, se davvero vuole sostenere i green job, come ha detto qualche giorno fa pomposamente all'ONU, vanno immediatamente risolte queste incongruenze e poi, naturalmente, stabilizzato l' ecobonus per i prossimi anni per dare modo alle aziende e ai consumatori di fare una programmazione finalmente di medio periodo. Presidente, oggi lei doveva parlare di energia. Dieci giorni fa la Commissione europea ha presentato lo studio sui sussidi e costi dell'energia in Europa in cui per la prima volta si è presentato un quadro completo e unitario dell'intervento pubblico nel settore energetico. Da questo studio emerge un quadro in cui le energie rinnovabili non sono affatto incentivate e supportate dal settore pubblico rispetto agli incentivi fossili. Anzi, questi ultimi vengono assistiti, oltre che con i sussidi diretti anche con quelli indiretti, consistenti nel non dover pagare le esternalità negative determinate, vale a dire l'impatto sul clima, l'impoverimento delle risorse, gli effetti sulla salute umana, danni quantificati da uno studio (ripeto, non del Movimento 5 Stelle, ma dell'Unione europea) per un ammontare tra i 150 e i 310 miliardi di euro solo nel 2012. In un anno noi regaliamo alle fonti fossili tra i 150 e i 300 miliardi di euro. Ora il presidente Mucchetti, suo collega di partito, le ha chiesto l'introduzione di una carbon tax. Per cortesia, se non vuole ascoltare me, almeno ascolti almeno lui. Se vuole davvero sostenere la filiera industriale dobbiamo proporre all'Europa obiettivi sul clima e sull'energia ambiziosi e vincolanti, per intraprendere la nuova strada della transizione energetica, della sostenibilità, poiché questo postulerebbe la creazione di moltissimi posti di lavoro, dal momento che, come sappiamo, le rinnovabili e l'efficienza sono molto più labour intensive rispetto alle fossili. Ricordo, anche in questo caso, una dichiarazione dell'Europa sui costi di transizione e di decarbonizzazione, secondo cui questi sono praticamente identici ai costi di un normale sviluppo della rete come è attualmente. Signora Presidente,sperando che il conteggio del tempo a mia disposizione sia stato stoppato durante le pause, salto la parte dell'intervento relativa all'economia. Presidente Renzi, lei si rivolge agli italiani come innovatore e come rottamatore. Se davvero vuole convincerci di ciò - e mi rivolgo ancora agli italiani - visto che ha la Presidenza di turno del Consiglio europeo, allora affrontiamo il problema dei paradisi fiscali. Perché le aziende devono pagare fino al 70 per cento di tassazione mentre la stragrande maggioranza delle banche hanno sede fiscale a Lussemburgo? Quello che le banche non pagano di tasse, lo pagano il resto degli italiani, e non sono 80 euro al colpo. La stragrande maggioranza delle banche ha sede fiscale a Lussemburgo. Perché le loro tasse dobbiamo pagarle noi?
2014-10-22	M5S	GirottoGianniPietro	Per queste ragioni, presidente Renzi, la nostra proposta di risoluzione la impegna a farsi promotore in sede di Consiglio europeo di obiettivi vincolanti su clima ed energia, che qui riassumo: il 55 per cento di emissioni di gas serra, il 50 per cento in fonti energetiche rinnovabili e il 40 per cento di efficienza energetica. La impegna inoltre a promuovere una modifica degli accordi di stabilizzazione economica europea (con una netta revisione dell'accordo intergovernativo, meglio noto come fiscal compact, che permetta poi al Parlamento di modificare la Costituzione eliminando il vincolo del pareggio di bilancio) e ad istituire un sistema unico di indebitamento attraverso i cosiddetti eurobond, con la previsione di garanzie in solido da parte di tutti gli Stati membri, rinunciando all'istituzione del fondo di redenzione europeo.
2014-10-22	M5S	MartelliCarlo	Lei si è presentato in questa sede e ci ha parlato addirittura dell'accoglienza che c'è stata a Milano. Mi aspettavo per un attimo che ci descrivesse il menù, perché non è riuscito a parlare d'altro. Il tema era l'energia e il clima e lei ha sprecato 37 minuti su 40 a parlare genericamente di Libia, di Mozambico, di Angola. Mi chiedo se lei sappia dove sono questi Paesi. E ha nominato la Russia: ha detto che bisogna recuperare la Russia alla sua dimensione nel contesto internazionale, aggiungendo che non lo facciamo per motivi economici. Invece, lo facciamo esattamente per motivi economici. Lo facciamo perché il signor Putin ci tiene per gli orfanelli con la questione del gas, grazie a tutti i contratti che ENI ha stipulato con Gazprom, ed abbiamo una paura folle che le forniture di gas ci vengano tagliate. Questa è la verità, ma lei non lo ha detto! Ha inoltre detto che lei preme perché l'Italia fissi un obiettivo vincolante del 27 per cento sulle energie rinnovabili. Ma lo sa che ci siamo già al 27 per cento? Che razza di promessa è impegnarsi per il 27 per cento? È facile impegnarsi su una cosa che si è già fatta. Una cosa quasi giusta però forse l'ha detta. Ha parlato delle interconnessioni del gas con la Francia (anche se quelle elettriche sono ancora più importanti). Questo testimonia che il TAP che lei tanto vuole non si dovrebbe fare, perché una volta realizzate le interconnessioni del gas con i rigassificatori della Spagna e del Portogallo non ci sarebbe bisogno del gasdotto TAP. Evidentemente però lei deve fare un favore ai suoi amichetti e quindi bisogna realizzarlo. Questa è la verità.
2014-10-22	M5S	MartelliCarlo	Per chi avesse partecipato alla COP19 a Varsavia, ricordo che la Germania, sulle energie rinnovabili, ha detto: «impegni? non se ne parla neanche». Alla Conferenza di Lisbona, che si è svolta in questi giorni, è stato chiaramente detto che tutto quanto sta facendo questo Governo sulle politiche energetiche è sbagliato. È stato detto chiaramente che non vi sono extra costi nella bolletta energetica dovuti alle fonti rinnovabili e che chi afferma questo mente. A dirlo è stato il direttore generale della Direzione energia e non l'ultimo arrivato. Una persona che ricopre quell'incarico per competenza e non per nomina politica. Questi sono i punti di cui bisogna tener conto. Vediamo se riuscite a imparare e prendere qualcosa dalla nostra proposta di risoluzione. È gratis. Basta leggerla, nel nome del bene dei cittadini.
2014-10-22	M5S	MartelliCarlo	Poi dite che non abbiamo proposte. Ascoltate! MARTELLI (M5S). Sul clima e sull'energia non ho sentito una parola. Però ho sentito parlare di tagli al fotovoltaico e di distruzione delle energie rinnovabili. Ha detto che noi puntiamo alle politiche industriali, ma non ha detto niente in merito. Ha detto che puntiamo sulle politiche energetiche, ma poi è stato zitto. Però si è profuso nel cercare di dire che esiste un problema Ebola in Africa. C'entra molto con il clima! Per la verità ed incredibilmente potrebbe esserci persino una relazione, perché i cambiamenti climatici e la tropicalizzazione determinano la selezione di nuove specie, sia micro che macro, che determinano la variazione dell'ecosistema. Lo so che a lei non interessa! Lei si bea nella sua ignoranza, e io ne sono contento. Ma spero che le persone che l'hanno applaudito abbiano provato imbarazzo, come noi.
2014-10-22	M5S	MartelliCarlo	State zitti. Ha parlato per quaranta minuti: per 3 minuti di energia e per 37 minuti di «supercazzola prematurata».
2014-10-22	M5S	MartelliCarlo	Vogliamo fissare degli obiettivi ragionevoli? Vogliamo parlare di obiettivi ragionevoli e vincolanti? Vogliamo proporre all'Europa obiettivi legati alle energie rinnovabili che abbiano un senso? Nella nostra proposta di risoluzione ci sono. C'è un obiettivo fissato al 2030 e uno al 2050, e sono entrambi raggiungibili. Raggiungere l'obiettivo del 100 per cento nel 2050 è possibile. Lo Stato di New York che consuma molta più energia elettrica di tutta l'Italia ha un piano che fissa entro il 2050 il raggiungimento del 100 per cento di energie rinnovabili non solo per la generazione elettrica, ma anche per la fornitura di calore. Sono capaci gli americani e non siamo capaci noi. Noi siamo capaci solo di trincerarci dietro trattati e ratifiche: non siamo capaci di fare le cose, abbiamo sempre bisogno che le faccia qualcun'altro. Qui si parla di avanguardia e di sudditanza culturale. Ma questa è la sudditanza culturale: aspettare che siano gli altri a dirci cosa fare! Invece noi dovremmo anticipare la tendenza. Dovremmo essere quelli che dicono: «l'abbiamo fatto. A questo punto, Europa, tu che scuse hai?»
2014-10-22	M5S	NugnesPaola	L'Italia domani si presenta al Consiglio europeo per definire l'accordo quadro comunitario 2030 in materia di energia e si presenta senza la strategia di adattamento nazionale che avrebbe dovuto avere in mano dal 2012, senza che il CIPE abbia approvato il piano annuale di interventi per l'adattamento ai cambiamenti climatici e, ritengo, senza neanche il piano, che doveva essere pronto per il 1° marzo e che poi dovrà essere predisposto ogni anno.
2014-10-22	M5S	NugnesPaola	Signor Presidente, la ringrazio. Signor Presidente del Consiglio, il suo spregio per quest'Aula è noto per la natura dei suoi provvedimenti e per l'assiduo ricorso alle questioni di fiducia e per questo atteggiamento volutamente da bar dello sport che ci vuole imporre, però le dico, dall'energia che sento in quest'Aula, che questo sentimento è assolutamente reciproco.
2014-10-22	PD	GinettiNadia	Un new deal europeo, di consolidamento dell'Unione economica e monetaria, ma anche un new deal che non subordini scelte di austerità di bilancio al compito politico e istituzionale dell'Europa di sostegno alla crescita economica e sociale e al miglioramento delle condizioni di vita dei cittadini. Una proposta, insomma, di revisione della stessa Strategia europea 2020, rimodulando obiettivi senza rinunciare all'ambizione di continuare a lottare contro la povertà, per l'occupazione giovanile, per un'economia più verde, per una miglior inclusione e coesione sociale. Il metodo dovrà essere quello della governance multilivello, dove ognuno è chiamato a fare la propria parte: la Commissione europea con adeguate politiche di crescita e adeguati stanziamenti (e i 300 miliardi di euro in tre anni sono un primo passo); la Banca centrale europea con maggiori liquidità per le imprese (e i 27 miliardi per l'Italia sono un aiuto che auspichiamo arrivi in concreto a sostenere il credito all'economia reale); l'Italia e le Regioni, anche nella necessità di riorientare l'utilizzo del nuovo ciclo di programmazione dei fondi strutturali 2014-2020, perché esso sia più incisivo, con obiettivi maggiormente concentrati e progetti integrati e coerenti anche rispetto alle raccomandazioni specifiche per Paese formulate dalla Commissione e dal Consiglio. Tali interventi servono a realizzare quelle riforme strutturali necessarie a rendere maggiormente competitivo il sistema, e affrontare gli squilibri territoriali e macroeconomici che continuano a caratterizzare il nostro paese Italia. La crisi ha inciso in modo radicale sui bilanci nazionali, gli investimenti sono diminuiti del 20 per cento in termini reali e si è interrotto il cammino di convergenza del prodotto interno lordo e dei tassi di occupazione tra i Paesi membri. La mera austerità non ha saputo valutare in anticipo le conseguenze e la ricaduta che si sarebbe prodotta sui fattori di dimensione sociale, come la disoccupazione e l'impoverimento, obiettivi strategici da sanare che diventano oggi in Europa debiti politici. Vi sono sfide globali che non conoscono confini o dogane in grado di fungere da argini, che si tratti di nuove pandemie, come l'Ebola, o di nuovi fenomeni di terrorismo internazionale. Siamo di fronte a una geopolitica in evoluzione e di sempre più complessa lettura, dalla situazione in Ucraina - e a Milano credo sia stato raggiunto un ottimo risultato nei rapporti con la Russia e nella definizione del nuovo ruolo che la Russia può svolgere nel contesto internazionale - al Medio Oriente, ai milioni di profughi in fuga dalle persecuzioni, dalla Siria alla Libia, all'area del Sud Sahara. Si tratta di un'umanità in attesa di futuro, che spesso ha visto nel Mediterraneo la via di salvezza verso un'Europa della speranza, un'Europa che speriamo con l'operazione Triton abbia finalmente elaborato una risposta adeguata. Non c'è scelta globale che non presupponga un agire locale, europeo, per la costruzione di una politica estera e di difesa comune e di una politica energetica nell'ambito di nuovi assi della geopolitica Nord-Sud - come lei ha ricordato - e con le relative reti infrastrutturali. Il Consiglio europeo sarà in particolare chiamato a delineare un nuovo quadro di politiche per la riduzione delle emissioni, l'aumento dell'efficienza energetica e l'impiego delle fonti rinnovabili per il 2030. La consapevolezza che ci deve accompagnare, signor Presidente del Consiglio, è che le sfide in materia ambientale (clima ed energia), che spesso in Italia si tramutano in disastri idrogeologici, con gravi bilanci in termini di vite umane e di danni economici, sono sfide a forte connotazione urbana. Tali problemi si manifestano principalmente nelle città e intorno ad esse, e proprio nelle città possono trovare soluzione. Il 72 per cento della popolazione in Europa infatti vive in città e il 67 per cento del prodotto interno loro dell'Europa è prodotto in regioni metropolitane, con relativo consumo di suolo e risorse naturali. L'esperienza del Patto europeo dei sindaci per l'ambiente ce lo ha insegnato: ci ha insegnato l'importanza e il ruolo delle città nel raggiungimento dei risultati in tale materia. Per questo ci sembra non rinviabile sostenere il dibattito europeo intorno alla definizione di una vera e propria agenda urbana dell'Unione, per uno sviluppo urbano finalmente di sintesi di frammentate politiche settoriali. Le consegniamo pertanto, signor Presidente del Consiglio, un mandato pieno, affinché si giunga, nel Consiglio del 24 ottobre, ad un accordo che fissi nuovi obiettivi ambientali rivisti al rialzo in modo coraggioso, per il risparmio energetico e l'utilizzo di energie rinnovabili, ma anche per nuove politiche industriali verdi. Non vogliamo pretendere che, con il suo mandato di Presidente del semestre europeo, si chieda all'Europa di sostituire parametri numerici con la valutazione del nuovo parametro BES, che misuri il benessere ecosostenibile economico-sociale della nostra Europa. Ma le diamo pieno mandato per le istanze di richiesta di margini di flessibilità rispetto a vincoli di riequilibrio macroeconomico e di bilancio, per consentire di preservare in Europa quel modello sociale che ha caratterizzato lo sviluppo nel nostro Continente e il processo di integrazione europea; percorso di convergenza che vede ancora valido quel progetto del Manifesto di Ventotene - che anche lei richiamava - degli Stati uniti d'Europa. Il 24 ottobre a Bruxelles si terrà l'ultimo incontro del Consiglio presieduto da Van Rompuy, prima dell'insediamento del neoeletto presidente Donald Tusk. Una nuova pagina - dicevamo - un new deal europeo, che auguriamo anche alla nuova Commissione, di legittimazione democratica dal basso che veda nel rafforzamento del dialogo politico con i Parlamenti nazionali un pilastro irrinunciabile. Come irrinunciabile - per questo la ringraziamo, signor Presidente del Consiglio - ci sembra il dialogo di costruzione condivisa della nostra partecipazione all'Unione europea da questo confronto Governo-Parlamento.
2014-10-22	PD	MartiniClaudio	Signora Presidente, signor Presidente del Consiglio, il Gruppo del Partito Democratico voterà a favore della proposta di risoluzione della maggioranza perché condividiamo lo spirito europeista e anche lo sforzo di innovare la rotta di questa Europa, contenuti nella sua comunicazione. L'aspetto principale mi è parso il nesso, dichiarato e consapevole, fra le grandi questioni: energia e sostenibilità, geopolitica, crescita economica, riforme. Questo nesso è prezioso e deve essere sempre presente a tutti noi, perché è il cuore del problema, al di là di tante nostre discussioni provincialistiche e autoreferenziali. Condividiamo la posizione italiana di mantenere le ambizioni massime sulle questioni energetiche. Questa sintesi mi sembra possa racchiudere il famoso motto «Basta la parola», ambizioni massime, così come il continuare a fare della crescita il tema centrale del nostro lavoro. È questo l'obiettivo indispensabile per uscire dalla recessione e ricostruire un rapporto di fiducia con i cittadini, un tema, questo, troppo spesso sottovalutato nella questione europea. I dati economici sono preoccupanti, assai peggiori di quelli americani, giapponesi e di tanti altri Paesi. Tra poco arriveranno i nuovi dati relativi alla Germania e si preannuncia un secondo trimestre consecutivo con PIL negativo. Nemmeno la svalutazione di fatto dell'euro sul dollaro sostiene le esportazioni tedesche. I mercati internazionali sono troppo indeboliti per assorbire la produzione che non ha sbocco sul mercato interno. Questi dati sono per noi il punto di partenza, e non sono un caso, ovviamente. C'è stata una politica, quella dell'austerità a senso unico, e una visione dell'Europa, quella dell'Europa minima, che sono alla base di molte di queste realtà. Oggi serve un'altra politica, che mi sembra delineata nella comunicazione, che promuova un dinamismo generalizzato, perché, pur avendo ottenuto molto, la politica monetaria non basta. Ci vogliono interventi a effetto rapido, che affrontino il tema della disoccupazione giovanile, che riducano il debito per la via giusta. Senza crescita ne risente la stessa sostenibilità dei debiti pubblici. Le proposte ci sono. Lei le ha ricordate. Ci vuole più volontà politica, più decisione politica. Il ruolo della BCE può farsi ancora più incisivo; inoltre possiamo attivare investimenti pubblici per stimolare l'economia con risorse comuni europee, impiegare meglio i fondi stanziati, concretizzare i 300 miliardi di investimenti addizionali pubblici e privati nell'economia reale per i prossimi tre anni, vivacizzare l'azione della BEI. Questo non significa, certamente, trascurare il debito e l'obbligo di rientrare. Il rigore dei conti non è una pretesa dell'Europa, ma è innanzitutto una nostra esigenza, per non pregiudicare il futuro del Paese e anche perché fa parte - voglio sottolinearlo - di quel rinnovamento morale e sociale dell'Italia di cui abbiamo estremamente bisogno. È un impegno che devono sentire anche le forze sane e vive del Paese: le imprese, i sindacati e il mondo della cultura, a partire da una spesa pubblica risanata, certo non tagliata in modo acritico, ma rimessa a nuovo. Ma questo è altra cosa dall'ideologia dell'austerità a senso unico. La crescita non nasce dall'ossessione del debito. Signor Presidente, lei ha detto che domani, dopo dieci anni di Presidenza Barroso, si volta pagina. Penso si debba voltare pagina non solo e non tanto dal punto di vista degli organigrammi istituzionali, ma anche da una certa concezione del ruolo dell'Europa. Ci si muova di più dal lato degli investimenti, come abbiamo già detto, e ovviamente anche dal lato delle riforme. Credo che il passaggio sulle riforme sia importante. Potrebbe servire - e potrebbe essere anche un'idea nuova sul piano europeo - un meccanismo comunitario che preveda incentivi per accelerare le riforme, a fronte di impegni seri dei Governi e del mantenimento dei cronoprogrammi. Per concludere, questa mi sembra la sintesi giusta: crescita, rigore intelligente, riforme. Così diamo una mano all'Europa unita e svolgiamo il nostro ruolo. Lei ha concluso il suo intervento rivendicando il ruolo dell'Europa in Italia, perché non è altro da noi - e credo che ciò sia giusto - ma anche il nostro ruolo. Credo dipenda anche da questo, dalla capacità di proporre una sintesi giusta. Noi non sfidiamo l'Europa, ma chiediamo e sollecitiamo una lettura nuova, non dogmaticamente formale, della situazione, l'uso di una più alta e ricca responsabilità politica, economica e fiscale, nonché una più alta razionalità politica, economica e fiscale. Siamo preoccupati per le divisioni e l'inefficacia ma vediamo lo spazio per cambiare. Ci vuole uno spirito nuovo, il rilancio di una visione alta ed ambiziosa. E ci vuole una politica nuova, capace di unire. Questa politica non può essere l'austerità a senso unico, né l'indifferenza al deficit. L'Italia propone il giusto mix, quello che può produrre anche più giustizia sociale, meno disuguaglianze e più qualità nella crescita. Termino da dove sono partito: il nesso tra le questioni energetiche e la crescita, che ci fa dire anche che c'è crescita e crescita. Certo, meglio una crescita che niente. Ma c'è differenza tra tanti diversi modelli, e non tutti sono virtuosi: il tema della qualità dello sviluppo fa parte del tema della nuova Europa. Proprio ieri abbiamo discusso a lungo di alluvioni, di difesa del suolo e di tutela della sicurezza dei cittadini. Ecco il nesso da cui lei è partito e che noi vogliamo valorizzare. Per tutte queste ragioni, le senatrici e i senatori del PD daranno il voto favorevole alla proposta di risoluzione di maggioranza.
2014-10-22	PD	MucchettiMassimo	A questo proposito, con il decreto competitività avevamo approvato una norma sulla cartolarizzazione dei flussi di incentivi futuri che può essere d'esempio a tutta l'Europa, dato che in Paesi come la Spagna e la Germania si sono commessi «errori» analoghi a quelli italiani. Ora, questa norma non è in fase di attuazione a causa del palleggiamento delle responsabilità fra l'Autorità per l'energia e il Ministero dell'economia e delle finanze: le chiedo di prendere un impegno affinché vi sia data veloce attuazione.
2014-10-22	PD	MucchettiMassimo	Ho apprezzato il riferimento agli obiettivi ambiziosi in campo ambientale, relativamente alla produzione di energia elettrica e, in particolare, il riferimento autocritico come classe politica italiana alla politica d'incentivazione irragionevole che è stata seguita fin qui sulle fonti di energia rinnovabili. Ho apprezzato che abbia posto l'obiettivo del 27 per cento, che l'Italia ha già largamente raggiunto. Questo vuol dire che avremo ulteriori sviluppi soprattutto sull'efficienza energetica, dove abbiamo - lì sì - una filiera industriale.
2014-10-22	PD	RussoFrancesco	Signora Presidente, onorevoli colleghi, signor Presidente del Consiglio, l'Europa è oggi necessariamente e indiscutibilmente il nostro destino. È il più grande e riuscito esperimento di unità politica mai realizzato nella storia dell'umanità, il sogno - portato a compimento - di pace e di benessere dei nostri padri, l'unica chance di futuro protagonismo nel mondo globale per i nostri figli. Ma dobbiamo essere realisti: forse, per la prima volta dai tempi di Schumann, De Gasperi, Adenauer e Spinelli, siamo nuovamente costretti a impegnarci e a lottare per questo destino. Il rischio è quello di perdere ciò che diamo da troppo tempo per scontato: sicurezza, benessere, pace sociale, uno status e una qualità della vita invidiatici in tutto il mondo. Dobbiamo di nuovo scegliere di essere Europa, difendendola da pericoli esterni e dai suoi stessi egoismi, rinnovando la nostra volontà di una cittadinanza comune. Per questo riconosciamo massima importanza a questa giornata e ringraziamo il Presidente del Consiglio per aver tenuto aperto con il Parlamento un dialogo su questi temi e per le sue comunicazioni non formali, aggiungendo il nostro contributo a quello del Governo in vista del prossimo Consiglio europeo. Vorremmo però anche cogliere l'occasione per spiegare agli italiani che questi Vertici rappresentano ben più della foto di gruppo con cui i mass media spesso li riassumono; che in queste occasioni, ben più che negli show provinciali cui spesso si riduce la politica di casa nostra, si realizzano le scelte che decidono in positivo o in negativo il peso dell'Italia nel mondo e il futuro della vita di ciascuno di noi. Anche l'Europa, lo sappiamo, come il nostro Paese, deve cambiare passo e affrontare ogni passaggio (come il Consiglio europeo dei prossimi giorni) con il senso della drammaticità e dell'urgenza. Questo vale in primo luogo per il tema delle politiche legate al clima e all'energia. È evidente che non ci troviamo semplicemente di fronte all'aggiornamento della strategia 20-20-20 o al cambiamento di qualche decimale nei benchmark di riferimento. È certamente necessario porre l'accento sull'ambizioso obiettivo di un'ulteriore riduzione di gas a effetto serra e sulle tecnicalità necessarie a raggiungerlo, su quello del 27 per cento di energia da fonti rinnovabili o sull'efficientamento del mercato interno dell'energia; ma crediamo - lo ricordava anche il Presidente del Consiglio - sia utile approfittare di questo dibattito per un'operazione verità davanti ai cittadini europei rispetto al cambio di contesto in cui si muove l'Unione anche in questo campo, con il coraggio di affrontare le rinnovate sfide a partire dal tema della sicurezza energetica (come ha ben richiamato la relazione presentata dalla Presidenza italiana) e dei nuovi ostacoli alla politica di superamento delle energie fossili derivanti dall'emergere di nuove risorse a basso costo. Non serve essere fini analisti per capire le conseguenze del fatto che nel 2013 la Russia ha coperto il 39 per cento delle forniture di gas all'Europa o che, in una prospettiva di crescita della domanda di energia su scala globale stimata del 27 per cento da qui al 2030, lo sfruttamento intensivo da parte degli Stati Uniti di shale oil e shale gas costringe anche noi a un pragmatico e veloce cambio di strategia. Crediamo infatti che vada meglio raccontato ai cittadini che, se la Commissione europea prevede azioni immediate finalizzate a rafforzare la resilienza dell'Unione europea di fronte all'interruzione su larga scala nel prossimo inverno, significa che esistono pericoli reali in tal senso legati all'oggettiva e conosciuta instabilità delle relazioni internazionali e che la sostanziale autosufficienza degli USA in campo energetico, ad esempio, sta portando quel Paese a un minore impegno geopolitico nell'area del Mediterraneo e del Medio Oriente, che costringe già oggi l'Europa ma anche l'Italia ad affrontare senza ipocrisie sfide inedite legate alle politiche di difesa, di cooperazione, di sicurezza e di immigrazione. Ma è evidente che, senza nulla togliere ad altri temi, quali l'emergenza Ebola o come quello che mi sta particolarmente a cuore, per motivi territoriali, legato alla strategia europea per la regione adriatica e ionica, i dossier più scottanti da affrontare nei prossimi giorni saranno quelli economici. Sappiamo che, se anche l'emergenza finanziaria sembra momentaneamente sotto controllo, la crisi economica morde. La disoccupazione (soprattutto giovanile) già a livelli record e il debito pubblico continuano a salire e la crescita economica - troppo flebile e a macchia di leopardo - si dimostra incapace di generare nuova occupazione creando sacche di scontento e di disaffezione che minano nelle sue fondamenta le leadership europee e lo stesso modello democratico. Tutto ciò deve portare l'Europa a ripensare allora complessivamente il proprio modello per confermarne gli obiettivi originari di crescita sociale ed economica mai disgiunta da una piena coesione, attualizzandone gli strumenti oggi in parte inadeguati. La sfida economica che abbiamo di fronte, però, non ha a che fare solo con la crisi degli ultimi anni. Vogliamo, ad esempio, ricordare che nel 2013, per la prima volta dal 1850, i Paesi emergenti ed in via di sviluppo hanno superato il 50 per cento della quota di PIL globale, esibendo, tra l'altro, una quota di debito sul PIL inferiore al 40 per cento, mentre noi Paesi sviluppati siamo abbondantemente oltre il 100 per cento? Serve una coraggiosa strategia di medio e lungo periodo per adattare le nostre economie e le nostre società ad un mondo che ha deciso di non aspettarci più, e per rispondere alla Grande Trasformazione che nasce dal combinato disposto di globalizzazione e rapidi cambiamenti demografici, tecnologici e ambientali. Questa è la sfida che, accompagnata dal massimo senso di urgenza, sta davanti ai protagonisti del prossimo Vertice e rappresenta la sfida del nostro contributo a questo semestre a guida italiana. La domanda cui va data necessariamente risposta in tempi brevi non permette tentennamenti: come evitiamo tutti insieme che l'Eurozona affondi nella recessione-deflazione riprendendo a crescere e creando occupazione e stabilità? Va detto anche ad autorevoli partner europei che le tirate d'orecchie ed i facili slogan sui compiti a casa suonano inutilmente retorici dinanzi a 18 milioni di disoccupati nell'Unione economica e monetaria e all'evidenza che avere i conti a posto è un principio irrinunciabile cui il nostro Paese continua a tendere anche più di altri, ma che le necessarie riforme strutturali nei singoli Paesi producono effetti differiti mentre in recessione ci vogliono interventi ad effetto rapido. Se si sarà capaci di recuperare il senso di uno sforzo comune le vie di uscita non mancano. Le ha indicate, tra gli altri, Mario Draghi nel discorso di agosto a Jackson Hole. Anzitutto, oltre a fare le riforme che aumentino il prodotto potenziale, bisogna coordinare le politiche fiscali, in modo che i Paesi che sono nelle condizioni di fare una politica espansiva contribuiscano a sostenere la domanda aggregata. In secondo luogo bisogna riconoscere che nel mandato della Banca centrale c'è anche il compito di fare da prestatore di ultima istanza dei Governi. A questo andrà aggiunto un piano di investimenti infrastrutturali europei come più volte abbiamo sostenuto, finanziati su scala continentale con l'uso di europroject bond o eurounion bond. Strategia che si può e si deve connettere con il piano di investimenti (lo ha confermato in questi minuti il presidente Juncker) di 300 miliardi che dovrà essere operativo già prima della fine dell'anno. Presidente Renzi, forte del mandato di questo Parlamento, lei può senza dubbio dire a Bruxelles che noi italiani crediamo ancora all'Europa e che, prima ancora, abbiamo fiducia negli europei che, ne siamo certi, vogliono continuare a condividere un cammino comune. Crediamo valga la pena, però, di cominciare a trattarli da cittadini adulti, raccontando loro i fatti e trasparentemente le scelte operate per continuare a garantire il nostro benessere e la nostra specificità. Siamo certi, infatti, che non sfugga a nessun europeo la drammaticità del momento, le durezza non momentanea della crisi economica, o il clima di guerra che dall'Ucraina al Medio Oriente fino alla Libia circonda le nostre Nazioni ormai quasi assuefatte alla pace. È venuto però il momento di provare a mettere tutti davanti alle loro responsabilità ed alle conseguenze delle diverse strade che abbiamo di fronte a noi. Nelle prossime ore, ad esempio, si deciderà l'atteggiamento da tenere nei confronti di un grande Paese come la Francia, dovendo scegliere - come ha ricordato il nostro Premier - tra una deroga «rumorosa» al tetto del 3 per cento, che suonerebbe ingiusta per chi in questi anni ha fatto sempre la fatica di tenere i conti in ordine, e il rischio che la bocciatura del Governo di Hollande dia fiato a quelle forze antieuropee e antisistema che sono state protagoniste dell'ultima tornata elettorale. E lo stesso vale per la Gran Bretagna del premier Cameron e la sua richiesta di modifica delle politiche di accoglienza e di asilo che è all'attenzione delle opinioni pubbliche non solo di quel Paese. Onorevoli colleghi, c'è oggi nel nostro continente chi chiede più Europa e chi ne vuole meno. L'unica vera strada, crediamo, è lavorare per averne una migliore, più solidale, più efficiente, più protagonista. Se non sarà così rischiamo, e rischieremo, che non ci sia Europa per nulla e sappiamo cosa è successo nel mondo quando il nostro continente ha rinunciato ad essere faro di cultura, di sviluppo e di unità. Evitare che i drammi del passato si ripetano è oggi il nostro impegno.
2014-10-22	PD	CaleoMassimo	Signor Presidente, signora Sottosegretario, onorevoli colleghi, ancora una volta da quando ho iniziato questo mio primo mandato parlamentare, di fronte agli ennesimi eventi meteorologici straordinari, che ormai sempre più frequentemente si abbattono sulla nostra penisola, causando lutti e ingenti danni economici e anche, forse, un dibattito molto retorico con la disputa tra i catastrofisti e i negazionisti che non mi appassiona, sono qui ad intervenire per cercare di fare da cassa di risonanza a quel grido di dolore da troppi anni inascoltato, che proviene dai nostri territori, dal nostro inestimabile patrimonio paesaggistico, così mortificato dall'uomo, nonché da quel bene comune che è l'ambiente, che tutti noi siamo chiamati a tutelare e a preservare per le generazioni future. È giunto il momento di dire basta, un basta che renda giustizia ai tanti morti, che renda giustizia ai tanti che hanno subito danni e perduto tanto. I consumi e il modello produttivo che utilizziamo stanno distruggendo un mondo infinitamente più affascinante e complesso dei beni che produciamo. Gli errori commessi nei decenni dall'uomo, nell'uso e consumo del territorio, si manifestano oggi con effetti decuplicati. Il clima impazzito degli ultimi anni non è altro che è l'esempio più evidente degli effetti devastanti che le modificazioni climatiche in atto possono provocare. Il tutto avallato ormai da dati certi e da studi scientifici incontrovertibili. Eppure, riguardo ai pericoli derivanti dal climate change c'è una sorta di pregiudizio ottimistico che impedisce all'opinione pubblica, ma anche ai Governi, di cogliere l'urgenza di intervenire per mitigarli. Anche se diciamo di essere preoccupati per i loro effetti, dentro di noi crediamo che a soffrire saranno altri: popolazioni lontane e territori esotici sconosciuti. Invece dobbiamo correre, correre per mettere in sicurezza le nostre città, il nostro territorio, le nostre eccellenze dai loro effetti devastanti. Questo vale per Genova e la Liguria - la mia Regione - ma posso affermare, senza essere smentito, che parlare di Genova è come parlare dell'Italia, ed ogni ritardo ci renderà colpevoli. Quello di cui c'è bisogno oggi è una proposta, un pensiero lungo, che ancor prima di tradursi in azione politica, deve realizzarsi nella società come acquisizione di un nuovo modello culturale. E poi riflettiamo tutti, ma con la necessaria consapevolezza, sul da farsi, a partire da quest'Assemblea che su tematiche così importanti quali i cambiamenti climatici, la difesa del suolo, la prevenzione dal dissesto idrogeologico, dovrebbe organizzare più sessioni, a cui far partecipare anche esperti della materia, per dimostrare come questo problema abbia già soluzioni pratiche convenienti, sulle quali far convergere progetti collettivi che riuniscano le comunità per il raggiungimento di un obiettivo comune: la salvaguardia del nostro ambiente. Deve diffondersi sempre più la consapevolezza che la bellezza del nostro patrimonio ambientale, che ci contraddistingue a livello internazionale, è la forza più importante che abbiamo e, al tempo stesso, di quanto esso sia fragile e vittima del disinteresse. Proprio nelle prossime settimane il Parlamento si appresta ad esaminare la nuova legge di stabilità mentre il Governo, nel suo semestre di Presidenza, sarà impegnato in Europa nel dibattito sulle emissioni di CO₂, anche se da alcuni Stati membri pare possa arrivare un freno al piano di aggiornamento degli obiettivi per il 2030, e questa non è sicuramente una buona notizia. Questa mattina il presidente Renzi ha confermato l'impegno ai più alti livelli per raggiungere i più elevati e ambiziosi obiettivi. Per questo è quanto mai prioritario agire in maniera decisa su entrambi i fronti, per dar vita a quel cambio di passo non più procrastinabile. Un cambio di passo che ci permetta di usare le straordinarie competenze e conoscenze accumulate per cambiare il modo di organizzarci, per contestare e rovesciare le tendenze che hanno determinato il nostro rapporto con il pianeta. Si tratta di un cambio che non può prescindere dall'approvazione in Europa di un'incisiva normativa, finalizzata a proteggere il suolo e a preservarne le peculiarità, nonché alla chiusura del negoziato sul pacchetto clima-energia per il 2030, con obiettivi più ambiziosi di riduzione delle emissioni, di efficienza energetica e di sviluppo di energie rinnovabili. La suddetta normativa deve essere finalizzata inoltre ad adottare al più presto in Italia la Strategia nazionale di adattamento ai cambiamenti climatici, allo scopo di preparare il Paese ad aumentare la resilienza dei sistemi naturali e socioeconomici, e ad attuare una riforma della governance in tema di rischio idrogeologico e di adattamento che, eliminando la frammentazione e la sovrapposizione delle competenze, chiarisca i compiti delle diverse istituzioni tecniche, al fine di rendere finalmente efficiente il sistema di pianificazione, gestione e monitoraggio degli interventi. Non è accettabile, infatti, che un'opera riconosciuta come urgente finisca arenata in interminabili contenziosi amministrativi: i tribunali non possono determinare oltre modo i tempi per la realizzazione di opere necessarie a prevenire catastrofi. Per questo motivo, bisogna prevedere procedure semplificate, che affermino nel contempo la certezza del diritto. Dobbiamo infine contrastare il disboscamento e l'abbandono dei terreni e riconoscere il valore strategico dell'agricoltura, non solo come presidio e strumento di manutenzione ordinaria del territorio, valorizzando la funzione dei consorzi di bonifica, ma anche e soprattutto come strumento per favorire l'occupazione giovanile. Non solo, penso anche alla promozione di progetti innovativi per la manutenzione del territorio e dei corsi d'acqua, che coinvolgano i lavoratori temporaneamente beneficiari di ammortizzatori sociali e i detenuti. Per fare tutto questo, colleghi senatori, è necessario destinare risorse certe e adeguate, da stanziare a partire dalla legge di stabilità del 2015, e sbloccare quelle giacenti, che possono essere immediatamente spese dagli enti locali escludendole dai vincoli del Patto di stabilità. E non dimentichiamoci dei tanti, troppi che hanno avuto danni alle loro attività produttive: lo Stato sia loro vicino. Prioritario è inoltre restituire forza, dignità e autonomia, soprattutto finanziaria, al Dipartimento della protezione civile: è paradossale che venga lasciato senza risorse per operare in modo tempestivo ed efficace nel campo del contrasto ai danni provocati dalle calamità naturali. Colleghi, la capacità riformatrice di un Paese si misura anche dal grado di attenzione che si pone su questioni importanti come queste. La trasmissione di valori positivi e duraturi, come la tutela e la valorizzazione del nostro territorio, deve diventare elemento imprescindibile nell'azione di indirizzo e di governo, che, partendo dal Parlamento, arrivi al livello di ogni amministrazione locale. Abbiamo il dovere politico e morale di contrastare un pensiero debole, quello di gestire il declino delle nostre città e comunità, prendendo esempio dall'entusiasmo e dalla voglia di agire dimostrati a Genova dai tanti ragazzi che volontariamente si sono messi a spalare il fango: questo è l'emblema della loro passione e della loro volontà di non rassegnarsi al declino e di essere protagonisti del loro futuro. Credo che daremo un segnale positivo a questi giovani, signor Presidente, se esprimeremo un voto favorevole su un atto che costituisce il risultato del grande lavoro che è stato fatto per rispondere alla richiesta del Governo di arrivare ad una mozione unitaria. Su questi temi, infatti, si misurano la capacità di governo, la determinazione della politica e l'autorevolezza del Parlamento. Auspico dunque vi sia grande consenso rispetto a questa mozione unitaria, alla quale il Partito Democratico non farà mancare il proprio apporto.
2014-10-23	PD	LumiaGiuseppe	La riforma della giustizia civile, colleghi, chiama in causa una questione di fondo che affrontiamo tutte le volte che il Parlamento viene chiamato a confrontarsi sulle grandi riforme, le cosiddette riforme strutturali o di sistema. Tale questione è relativa al modo in cui si affronta la crisi. Esiste un'idea conservativa secondo la quale la crisi è arrivata per motivi esterni al nostro Paese. Bisogna quindi stare fermi e non cambiare niente perché anche questa crisi terribile e strutturale passerà e, alla fine, senza cambiare, il nostro Paese potrà riprendere il suo cammino. Anzi, in tempo di globalizzazione si pensa che l'energia per far riprendere il cammino al nostro Paese debba venire dall'esterno, dalla ripresa del ciclo espansivo internazionale dell'economia.
2014-11-05	LN	TosatoPaolo	Intendiamo, inoltre, sottolineare che risulta inaccettabile il voto contrario della maggioranza all'emendamento della Lega Nord alla Camera, che intendeva ripristinare le compensazioni territoriali relative alla realizzazione dei rigassificatori off-shore, compensazioni che il Partito Democratico ha recentemente cancellato nel decreto-legge sulla competitività; lo stesso Partito Democratico che si candida ora a governare il Veneto. Il Governo aveva preso l'impegno, con l'intervento del vice ministro De Vincenti, di ristabilire la possibilità, per la Regione Veneto e per i suoi cittadini, di beneficiare del bonus carburante. Anche tale impegno è stato disatteso. Al di là, poi, delle risorse più virtuali che reali e delle norme annunciate e poi non approvate, ci sono parti del provvedimento che noi contestiamo con forza e convinzione. Si affrontano, ad esempio, le solite emergenze al solito modo, in piena coerenza con i vari salva Roma. Gli amministratori locali della Campania e della Calabria non usano bene le risorse stanziate per il trasporto pubblico locale? Non c'è problema. Il Governo stanzia altre risorse, per porvi rimedio, attraverso l'articolo 41 di questo decreto. E tra non molto anche il sindaco Marino - ne siamo certi - busserà alla porta del Governo, per pretendere altre decine di milioni per tappare i buchi dell'Atac, l'azienda della mobilità di Roma. Le emergenze non vengono mai superate, ma semplicemente rifinanziate. Questo è il metodo all'italiana per risolvere i problemi e questo è anche il metodo Renzi, in piena continuità con il passato. Vi è però di peggio, signor Presidente. Mi riferisco all'articolo 35 del decreto, nelle sentenze del Governo: «Misure urgenti per l'individuazione e la realizzazione di impianti di recupero di energia, dai rifiuti urbani e speciali, costituenti infrastrutture strategiche di preminente interesse nazionale». Tante parole per dire che il Governo potrà obbligare le Regioni virtuose ad utilizzare i propri inceneritori, al massimo delle proprie capacità, per bruciare le immondizie di tutto il Paese, con conseguente innalzamento dell'inquinamento atmosferico e un appesantimento del traffico dei rifiuti sui nostri territori. L'insegnamento del Governo è sempre lo stesso: chi non è in grado di gestire la politica dello smaltimento dei rifiuti non si preoccupi. Ci sono gli impianti delle Regioni del Nord per colmare le vostre inadempienze. Dimenticatevi la raccolta differenziata e non costruite gli inceneritori. Lo Stato costringerà i cittadini del Nord a respirare i fumi anche dei rifiuti dei vostri territori. Questo è il Governo Renzi: il Governo delle promesse, delle slide e degli spot. E questo non è un decreto sblocca Italia, ma in realtà niente più che un decreto sblocca rifiuti. Non è un decreto-legge, bensì un decreto spazzatura.
2014-11-05	LN	TosatoPaolo	Più in generale, gran parte delle coperture economiche del decreto appaiono poco certe e risultano vaghe le indicazioni relative alle modalità per farvi fronte. Questo è emerso anche nel corso della discussione della Commissione bilancio non solo della Camera ma anche del Senato. Ma si sa: tutto questo nella politica di Renzi non ha importanza. Ciò che conta sono le cose scritte sulle slide, e non la realtà dei fatti. Oggi è necessario fare promesse per conquistare il consenso. Del futuro del Paese e dei disastri che ne conseguiranno se ne occuperà qualcun altro. Nella famosa conferenza stampa del 1° agosto il presidente Renzi annunciava poi i miracoli dello sblocca energia e diceva testualmente: «Gli effetti si vedranno sulla bolletta». Risultato: le tariffe dell'energia elettrica dal primo ottobre hanno subito un aumento dell'1,7 per cento e quelle del gas del 5,4. Questa è la grande differenza tra le parole e i fatti, tra le promesse del Presidente del Consiglio e la nuda e cruda realtà.
2014-11-05	M5S	GirottoGianniPietro	Ebbene, secondo l'IPCC, per scongiurare i cambiamenti climatici, i tre quarti delle riserve fossili (petrolio e carbone) che abbiamo devono rimanere sotto terra: quindi, gli scienziati di 195 Paesi del mondo dicono che tre quarti di petrolio e carbone vanno lasciati sotto terra se vogliamo salvare il pianeta dall'innalzamento climatico, quindi arrivare entro il 2050 ad avere l'80 per cento dell'energia prodotta da fonti rinnovabili per poi arrivare al 100 per cento.
2014-11-05	PD	MorgoniMario	Grazie, colleghi, per permettermi di continuare. Dobbiamo considerare appunto lo sblocca Italia come un contributo per dar vita ad un sistema pubblico caratterizzato da procedure semplici e trasparenti, chiarezza delle regole e responsabilità, ma anche capacità di utilizzare le risorse disponibili in modo corretto e in tempi certi. Indubbiamente questo provvedimento non ha lo scopo di pianificare un sistema virtuoso, ma di intervenire sulle situazioni macroscopiche ed emergenziali e di aggredire le purtroppo innumerevoli situazioni caratterizzate da una condizione di stallo. Questa è la sua filosofia ispiratrice. Quindi, anche rispetto all'accusa rivolta al provvedimento in esame di essere l'ennesimo decreto omnibus, penso che, in questo caso, la necessità impellente di far ripartire un sistema ingolfato richieda di anteporre al giudizio di metodo quello sull'efficacia del provvedimento rispetto agli obiettivi che esso si pone. Per brevità, citerò solo alcuni degli aspetti che lo caratterizzano, partendo comunque da un principio in esso sancito: impianti come gasdotti, terminali di rigassificazione e relative infrastrutture della rete nazionale di trasporto dell'energia, così come le attività di ricerca, prospezione e coltivazione di idrocarburi, sono considerati attività di interesse strategico, nonché di pubblica utilità. Allo stesso modo, anche gli impianti di incenerimento con recupero energetico dei rifiuti vengono definiti insediamenti strategici di preminente interesse nazionale.
2014-11-05	PD	MorgoniMario	Per quanto riguarda l'energia, mi limito a fare un'osservazione in particolare sulle norme che riguardano la ricerca degli idrocarburi e che hanno fatto molto discutere in questi giorni. Queste norme non rappresentano certo una volontà di rinnegare la strada intrapresa, alla ricerca, con determinazione, dell'incremento e dello sviluppo delle energie rinnovabili. L'Italia non diviene certo un Paese a vocazione petrolifera con lo sblocca Italia, ma questo Paese, rispetto ad altri ad economia avanzata, è quello che più dipende dall'estero per l'energia elettrica e da fonti fossili. L'Italia ha dunque l'esigenza di differenziare le fonti di approvvigionamento energetico, dando priorità alle rinnovabili, ma anche con un piano energetico capace di supportare le esigenze di sviluppo del Paese.
2014-11-05	FI	DAliAntonio	Il fatto che la competenza in materia di energia sia delle Regioni a tutt'oggi lo evidenziamo anche dal fatto che la riforma costituzionale, votata alcuni mesi fa da molti miei colleghi in quest'Aula, ma non da me, prevede esplicitamente il passaggio di questa competenza direttamente in capo allo Stato. Ciò conforta del fatto che l'articolo 38 di questo decreto al di là del merito da me non condiviso, è anche palesemente incostituzionale, perché lo stesso testo ne denuncia la sua incostituzionalità, anticipando, ove mai la riforma dovesse andare in porto, gli esiti di una riforma proposta, ma non certo ancora approvata.
2014-11-05	M5S	MartelliCarlo	; Alitalia, fallita per la seconda volta, e Telecom Italia, che ha tanti di quei debiti che non si riesce nemmeno a contarli. Invece di trivellare per il petrolio, potreste bruciare i soldi che ha di debito e ci verrebbe fuori la stessa quantità di energia.
2014-11-05	M5S	MartelliCarlo	Dopo di che affermate che mettete 100 milioni sulla riqualificazione delle aree dismesse, sull'efficientamento energetico, sulla messa in sicurezza degli edifici scolastici, sulla produzione di energia rinnovabile e sul dissesto idrologico. Sì, un centinaio di euro per ciascuno. Secondo Renzi erano 3 miliardi per le scuole e 2 miliardi per il dissesto idrogeologico. Cominciamo allora a chiamarlo dissesto idrologico e non idrogeologico. Il dissesto geologico è, infatti, un'altra cosa. È - per esempio - la situazione dei Campi Flegrei, con un super vulcano: quello è un dissesto geologico, perché si è costruito in un posto pericolosissimo. Un altro dissesto geologico è costituito dalle pendici del Vesuvio. Imparate le cose, invece di ripeterle a pappagallo. Comunque parlate di 100 milioni.
2014-11-11	M5S	BlundoRosettaEnza	Signor Presidente, colleghi, questo mio intervento di oggi lo possiamo sintetizzare in una sola parola: vergogna. È una vergogna e non c'è vocabolo migliore per definire quello che è accaduto ieri, con la sentenza della corte d'appello de L'Aquila con la quale sono stati assolti sei componenti su sette di quella Commissione grandi rischi, chiamata a L'Aquila dall'ex capo della Protezione civile Bertolaso. Quella Commissione chiamata per valutare e dare informazioni agli aquilani e per poter dire cosa fosse giusto fare in una situazione in cui uno sciame sismico costringeva da quattro mesi la popolazione a vivere con le valige pronte accanto alla porta d'ingresso della propria casa. Bisognerebbe pronunciare per 309 volte la parola «vergogna», per quante sono state le vittime di quella tragica notte tra il 5 e il 6 aprile 2009, quando L'Aquila è stata colpita da quel terremoto devastante. Una sentenza di appello che annulla la responsabilità dei ruoli e si abbatte sugli aquilani, sui familiari delle vittime che hanno già sopportato di tutto: meschine risate, passerelle dei politici venuti in visita nelle nostre macerie, numerose promesse sempre disattese, balconi caduti delle case costruite in fretta con materiali scadenti e senza l'adeguata manutenzione dell'amministrazione PD, tangenti che hanno governato la pseudoricostruzione post-terremoto, compresi i beni culturali ed ecclesiastici. Ebbene, ieri, colleghi, si è infranta anche l'ultima speranza di avere conferma sulla giustizia in un processo che vedeva lo Stato come imputato. Dallo stesso Stato i componenti della Commissione grandi rischi erano stati condannati in primo grado, per aver erroneamente - sottolineo erroneamente - ed eccessivamente rassicurato la popolazione con affermazioni di falso scientifico: era stato affermato che le scosse scaricavano energia. Un falso scientifico. Non era una condanna alla scienza, era una condanna a chi aveva utilizzato la scienza in modo sbagliato e strumentale. Allora, colleghi, quale doveva essere il ruolo di questa Commissione di scienziati, se non quello di valutare gli eventi per i quali era stata costituita? È stato addirittura affermato che non era la Commissione grandi rischi, che il fatto non sussiste. Questo è gravissimo: quando si accetta un incarico, si accettano prima di tutto le responsabilità che ne derivano. Si dice che la vergogna sia un sentimento rivoluzionario, ma in questi anni nessuno si è mai vergognato per gli errori e per gli illeciti commessi: pseudoscienziati, tecnici, funzionari pubblici, magistrati che ieri hanno pronunciato questa vergognosa sentenza, politici, soprattutto quelli che durante il processo non si sono mai fatti vedere in aula ma, presentandosi ieri, hanno avuto anche il coraggio di rilasciare commenti di disappunto. Non preoccupatevi, però, perché i cittadini aquilani si vergognano di voi e accanto a loro tutti gli italiani. E proviamo così tanta vergogna da poter ancora sviluppare un inesauribile spirito rivoluzionario, potete starne certi.
2014-11-12	LN	CandianiStefano	È questo l'impegno del Governo, sottosegretario De Vincenti? Mi piacerebbe che fosse qui anche il sottosegretario Gozi, che questa mattina, dinanzi alle Commissioni congiunte 3 ᵃ e 14ᵃ, è venuto in Senato a riferire dei risultati dell'ultimo summit europeo, quello cui il presidente Renzi ha partecipato con tanta verve. I risultati, però, sono quelli che danno soddisfazione alle istanze del Paese, non quelli che lo umiliano, mentre oggi, purtroppo, ci troviamo a discutere di tutta una serie di mozioni - che mi auguro verranno votate all'unanimità da tutti i Gruppi presenti - per dare sostegno all'attività di Acciai speciali Terni SpA, con un Governo che è sostanzialmente remissivo. Allora, colleghi, mi domando e vi domando quale sia il significato della nostra azione politica oggi: si tratta forse di impegnare il Governo con azioni che gli stessi fatti stanno dimostrando superate? Il Governo si è impegnato qualche mese fa a dare risalto a certi temi; il risultato oggi è che l'Unione europea ci risponde che sono affari nostri, italiani. Dobbiamo allora interrogarci sul significato della nostra partecipazione al sistema comunitario. Se ci sono degli interessi da portare avanti, dovrebbero essere quelli del nostro Paese perché - ed invito il Governo ad aprire gli occhi o quanto meno a non rimanere indifferente - i tedeschi fanno gli interessi dei tedeschi, così come i francesi quelli dei francesi. Noi, invece, tutte le volte ci balocchiamo a fare gli europeisti convinti. Ma sant'Iddio, cerchiamo di essere anche un po' più orgogliosi della nostra industria e delle nostre capacità, altrimenti saremo semplicemente ricordati come coloro che hanno consegnato la capacità industriale del Paese alle multinazionali, che non rispettano il Paese in termini di lavoro e di prodotto, ma ne sfruttano le opportunità, restituendo poi la scatola vuota, quando ormai tutto è stato utilizzato. Se le regole europee non vanno bene, si cambiano; si dice no, si puntano i piedi, chiarendo che le regole sulla concorrenza favoriscono uno schiacciamento della nostra industria. Su questo il Governo deve assumere degli impegni. Noi oggi voteremo queste mozioni, ma temo, purtroppo, con un risultato vacuo, perché la stessa trattativa in corso al Ministero si è bloccata ieri pomeriggio - dalle 14 era già stata rinviata alle 17 - dopo che il ministro Guidi ha rinviato tutto a martedì prossimo, in attesa di valutare un piano industriale il cui contenuto è abbondantemente noto e rispetto al quale le parti sindacali hanno già dichiarato la loro insoddisfazione, mentre la proprietà ha già dichiarato l'irremovibilità. Attenzione però perché, se la soluzione è quella di dilatare i problemi e di rinviare il momento in cui affrontarli, non si produce altro effetto se non quello di frazionare lo scenario e sappiamo già che cosa questo produce: verrà licenziata una parte di dipendenti, dopo di che si darà l'impressione o l'illusione che la società abbia intenzione di reinvestire su AST e su Terni. Poi però verrà spento un forno, ci sarà il licenziamento di altri dipendenti, fino ad arrivare al completo svuotamento dell'impianto. E allora dobbiamo chiederci perché si arriva a tutto questo. Signor Presidente, qualche tempo fa - e stiamo parlando solo dello scorso anno - sulla stampa apparivano articoli che riferivano di accordi tra il fondo lussemburghese Asperam, Itanox e Marcegaglia per l'acquisto della Acciai speciali Terni (AST). A me però, colleghi del Partito Democratico, viene il dubbio che voi stiate facendo alla fine semplicemente una battaglia di bandiera, sapendo bene che il Governo non difenderà mai questa situazione perché AST oggi è di proprietà della ThyssenKrupp che, come tante altre multinazionali - è quello che sta emergendo - ha la propria base fiscale anche in Lussemburgo. Allora la multinazionale di cui parliamo non sta facendo un piano industriale per rilanciare l'industria nel nostro Paese; sta semplicemente dismettendo parti di attività produttive, perché il costo industriale della produzione dell'acciaio in Italia è troppo elevato. Se oggi si parla di come dare una salvaguardia e una tutela sociale ai dipendenti di AST e non si va a discutere seriamente del costo dell'energia in questo Paese, si illudono le persone e la produzione di acciaio è destinata ad essere soccombente. Non si difende così l'industria italiana. Noi chiediamo dunque al Governo un impegno molto forte, un impegno che tenga conto, in sede europea, dei costi dell'energia, di cui vorremmo invece sentir parlare. Diamo solo un ultimo dato, Presidente. Alla fine del mese di agosto erano 30 i miliardi di investimenti stranieri che sono venuti a mancare in Italia e, alla fine del mese di settembre, erano altri 37 i miliardi usciti dal Paese. Se poi aggiungiamo anche - visto che stiamo parlando di ThyssenKrupp e di Germania - che il livello di investimenti delle banche tedesche in Italia è tornato a quello del 2004, ci accorgiamo che è in corso un disinvestimento su questo Paese, perché chiaramente gli indici industriali di ripresa non sono per niente soddisfacenti. Quindi, fuori dalle parole di retorica, che ci sentiamo dire troppo spesso, anche in queste mozioni e dal Governo, che tutto va bene, che siamo in ripresa, questo è un Paese che, senza gli investimenti e senza una forte politica industriale, è costretto alla dismissione; quindi, significa dare illusione agli operai dipendenti e al Paese. Come è stato correttamente detto qualche giorno fa, c'è una significativa asincronia tra il perbenismo e le parole molto addolcite che vengono spese sulla ripresa e la situazione reale, quella che si vive sui marciapiedi, nelle fabbriche. Questa è la situazione di cui bisogna essere coscienti e di cui prendere atto, e ribadisco: non vorrei che alle spalle si trascurassero quegli interessi fiscali che portano le aziende, com'è stato nel caso della FIAT, a disinvestire in Italia e a spostare una sede fiscale in Lussembergo, l'altra in Olanda, un'altra a Londra e magari a quotarsi alla borsa di New York. Se poi vengono meno anche le richieste di produzione di acciaio, perché c'è crisi industriale, e la stessa produzione, nel caso specifico di autovetture, non è più neanche fatta in Italia ma all'estero, sono tutti elementi che devono far dire al Governo: prendiamo la cosa sul serio. Noi vogliamo vedervi in Europa andare a puntare i piedi e a picchiare i pugni; allora sì che si difende veramente l'industria italiana
2014-11-12	LN	CandianiStefano	Signora Presidente, innanzitutto ritengo corretta l'impostazione data al nostro lavoro e che comunque siano stati considerati positivamente gli impegni richiesti da parte nostra al Governo. Non sono impegni dissimili da quelli presentati dalla maggioranza dei Gruppi all'interno di quest'Aula, il che significa che forse - questo è un appello e una considerazione che rivolgo al Governo - vale la pena di fare la voce grossa, in senso positivo, per far rispettare questa nostra emergenza industriale a livello europeo. Sappiamo infatti, e lo abbiamo ben capito dalla discussione, signora Presidente, che questa non è, al contrario di quello che dice il Commissario europeo, una questione esclusivamente e tipicamente italiana. Noi negli anni abbiamo condiviso scelte europee e l'Europa in questo momento deve condividere le difficoltà di un sistema industriale del quale tutti dobbiamo giovarci. Credo che una scelta che vada a punire l'industria siderurgica italiana semplicemente assecondando assetti industriali multinazionali non sia certamente nell'interesse di un Governo che si spende per il rilancio del Paese e chiaramente non gioverebbe nemmeno a quella credibilità sulla quale l'Europa continua ad insistere presso i cittadini europei. Abbiamo chiesto al Governo di impegnarsi opportunamente su questo fronte e accogliamo positivamente quanto detto dal vice ministro De Vincenti. Sappiamo bene che il lavoro non è difficile se ci si mette tutti insieme; diventa invece impossibile se ci si frantuma e ci si fraziona. Occorre coscienza anche da parte dell'impresa che questo non è un Paese che ha iniziato un strada di dismissione industriale, per la quale c'è remissività e per la quale le stesse scelte della ThyssenKrupp possono essere disgiunte rispetto all'interesse nazionale. Parlando in maniera semplicistica, non condividiamo indicazioni che possono portare ad una nazionalizzazione dell'impresa; no, non è questa la soluzione di mercato che auspichiamo. Riteniamo che debbano essere invece garantiti i diritti dei lavoratori e debba essere garantito il diritto di un'impresa di poter lavorare in concorrenza con altre imprese. In merito, verificheremo che l'impegno del Governo vada nella direzione, ad esempio, non solo per ThyssenKrupp, ma per tutto il resto del sistema industriale, dell'abbassamento dei costi dell'energia: è inutile pensare di rimanere sul mercato se i costi dell'energia, oltre a quelli del lavoro, sono così elevati. Insisto ancora con il Vice Ministro affermando che non può nemmeno essere presa una soluzione che trascuri l'assetto sociale e i riverberi sociali che il licenziamento di così tante persone ha all'interno della struttura ternana. I contratti di solidarietà, come è stato detto prima, possono essere attivati solo in condizioni particolari; sta al Governo gestire il tavolo di concertazione affinché, se non dovessero essere recuperate tutte le persone, queste condizioni siano verificate. Non si può accettare che ThyssenKrupp faccia il proprio interesse, chiudendo semplicemente l'impianto e traslocando le produzioni all'estero, solo in base ad una ragione di profitto. Dobbiamo ricordarci che l'industria siderurgica di Terni, come le altre del Paese, ci garantisce autonomia e indipendenza. Come è stato ricordato questa mattina nella discussione, negli anni addietro l'Italia veniva rimproverata di avere un esubero di produzione di acciaio. Oggi ci troviamo ad avere gli impianti in chiusura; ci troviamo ThyssenKrupp, industria tedesca, proprietaria delle acciaierie di Terni. Tutto questo non può essere visto in un'ottica provinciale e localistica: non è un problema di Terni, è un problema nazionale; non è un problema italiano, è un problema europeo. Signor Vice Ministro, non la faccio lunga; è questo che dovete andare a dire al Commissario europeo: la questione non si risolve se la si relega ad un problema nazionale italiano. Non vogliamo che si segua la stessa impostazione che ha lasciato l'Italia a gestire situazioni come quella di Mare nostrum. Problema italiano? No, noi non siamo la frontiera dispersa e se questa è l'impostazione della nuova Commissione europea, il Governo dimostri di interpretare, almeno nell'ultimo scampolo di semestre europeo, l'interesse della Nazione e di non essere remissivo su posizioni che non sono in alcun modo rispettose di chi lavora e di chi, rispettando l'articolo 1 della Costituzione, fa la propria parte di cittadinanza; ternana, italiana ed europea.
2014-11-12	PD	SantiniGiorgio	(ore 18,19) ( Segue SANTINI). È necessario un intervento forte e coordinato delle Istituzioni territoriali, nazionali ed europee, unito al senso di responsabilità dell'azienda, per affrontare con capacità risolutiva i diversi aspetti critici e socialmente inaccettabili della vicenda di Acciai Speciali Terni. Innanzitutto serve, nel brevissimo termine, la soluzione equilibrata e socialmente sostenibile della durissima vertenza sugli assetti industriali di Acciai Speciali Terni, sugli investimenti, sul mantenimento della capacità produttiva del settore a caldo e del settore a freddo e sugli assetti occupazionali, riducendo l'impatto negativo e attuando tutte le vie contrattuali possibili, in particolare con il ricorso ai contratti di solidarietà, che potrebbero anche essere estesi al settore dell'indotto, che ha una composizione molto articolata ed è un elemento portante nell'economia del territorio ternano; inoltre, è necessario attuare anche in questo campo alcune innovazioni normative, tra cui, ad esempio, i contratti di solidarietà territoriali o i contratti diretti d'impresa delle aziende dell'indotto. Va fatto ogni sforzo - lo chiediamo al Governo - per arrivare prestissimo, speriamo già domani, ad una conclusione della vicenda, valorizzando i tanti passi avanti compiuti nel corso del negoziato e sciogliendo gli ultimi nodi rimasti. Oltre a questo punto - che, ripeto, ha la priorità - ci sono però altri aspetti da affrontare contestualmente nelle prossime settimane, innanzitutto sul piano dei fattori di contesto e del territorio. Il problema del costo dell'energia, in particolare, che sarà affrontato a breve con interventi proposti dal Governo, deve trovare anche nel prossimo futuro soluzioni strutturali. Occorre rafforzare le infrastrutture, soprattutto quelle viabilistiche, per permettere e garantire collegamenti rapidi del sito di Terni con la portualità. Su questi temi - lo ricordo anche per averlo vissuto in prima persona - è stato fatto dieci anni fa un accordo di programma molto importante, che deve adesso trovare una rapida, rapidissima attuazione. La vicenda dell'AST parla anche del problema del settore siderurgico italiano, sottoposto a livello nazionale a rapidi processi disgregativi. La vicenda AST segue quelle di Piombino e di Taranto. L'Italia, il secondo Paese manifatturiero d'Europa, non può perdere - com'è avvenuto già in altri settori di base quale, ad esempio, quello della chimica - la struttura portante in un settore di base, perché ciò è decisivo per la qualità e per i costi. Una grande parte del settore manifatturiero italiano perderebbe in questo modo uno dei fattori di successo, ma avremmo anche subito un impatto devastante sulle importazioni, destinate a crescere e a compromettere, anche sul piano macroeconomico, il saldo positivo import-export. Per dare quindi una prospettiva alla vicenda dell'AST va costruito in tempi rapidi un futuro per il settore siderurgico italiano, attuando tutti gli interventi necessari a non perdere il controllo e la consistenza nazionale del settore, facendo di certo anche alleanze internazionali, ma in un quadro di controllo del nostro Paese. Infine, la vicenda dell'AST ha anche un risvolto europeo. Le «regole europee» hanno contribuito non poco a determinare la grande criticità dell'AST di Terni, com'è ben raccontato nella mozione. La domanda da porci non è né banale, né retorica: si può sanare una presunta irregolarità creando un grande guaio? Si può farlo in un settore portante dell'economia industriale europea, nel momento in cui si assiste nel mondo a processi di redistribuzione molto importanti, con il rischio altissimo di una totale fuoriuscita dell'Europa dal settore stesso? Se la risposta a questa domanda è un ragionevole no, dobbiamo allora allestire rapidamente un'azione convinta come Governo nazionale in sede europea, innanzitutto per chiedere conto alle aziende dei loro progetti industriali, in questo caso alla ThyssenKrupp; in secondo luogo, per correggere quelle regole e per renderle più flessibili in una regolazione non punitiva dei settori produttivi, che dovranno essere il punto di forza di una nuova politica industriale europea, elemento indispensabile di una strategia di crescita che il nostro Paese sta da tempo chiedendo ma che, purtroppo, è ancora mancante. Concludo, allora, dicendo che questi quattro aspetti (la soluzione rapida della vertenza AST, un contratto territoriale, il contesto siderurgico nazionale e le regole europee) sono aspetti diversi ma strettamente intrecciati l'uno all'altro e che c'è bisogno di una forza importante, un impegno straordinario perché, a partire dal nostro Governo, in sede europea si riescano a sciogliere nei tempi più brevi, perché questa vertenza sta creando troppi danni ad un settore e soprattutto a moltissime famiglie italiane.
2014-11-12	PD	TomaselliSalvatore	Signora Presidente, credo che la discussione che abbiamo svolto in questa giornata sul futuro dello stabilimento AST di Terni sia l'occasione importante per focalizzare l'impegno del Parlamento e del Governo del nostro Paese su uno dei settori strategici della manifattura italiana. Parliamo di un settore - è stato richiamato nel corso del dibattito - che occupa 70.000 addetti, 34 miliardi di fatturato, il due per cento del prodotto interno lordo del nostro Paese. Un settore strategico per questi numeri, e un settore decisivo per mantenere una solida presenza della manifattura del nostro Paese nella competizione globale, ogni giorno sempre più vorticosamente esposta ai venti di una concorrenza sempre più sfidante. Abbiamo discusso di Terni, una delle realtà più antiche e importanti del nostro Paese; una realtà in cui sono coinvolti centinaia e migliaia di lavoratori. Uno stabilimento che produce il 40 per cento della produzione nazionale dei laminati piani inox, dentro una filiera nazionale, che utilizza questo tipo di materia assolutamente storica e imprescindibile per il nostro Paese. La meticolosa ricostruzione del lungo travaglio passato e futuro di questo stabilimento, che abbiamo letto nelle varie mozioni, a cominciare da quella del Gruppo del Partito Democratico, illustrata dal collega senatore Gianluca Rossi, e che è stata testimoniata nella replica dal vice ministro De Vincenti, che ha seguito e continua a seguire con grandissima tensione e passione questo lavoro così delicato e meticoloso, ci dà l'idea che il nostro Paese, il Governo e il Parlamento abbiano deciso di seguire non solo l'impatto sociale gravissimo di questa così grave vicenda di futuro industriale. Le tensioni di queste ultime settimane, che anche oggi si sono manifestate, con i lavoratori che ancora una volta sono scesi in piazza, danno il segno chiaro non solo del fatto che i lavoratori non intendono arrendersi - e a loro va la nostra totale solidarietà, completa e assoluta, per quanto stanno compiendo nel tenere in piedi una mobilitazione così costosa per loro stessi e per le loro famiglie - ma danno anche l'idea di un impegno, alla cui testa ci sono quegli stessi lavoratori, oltre che il Governo e il Parlamento, affinché si possa costruire un futuro sostenibile, dal punto di vista industriale e delle prospettive future, per lo stabilimento di Terni. Questo lavoro ha bisogno di trovare uno sbocco nelle prossime ore e nei prossimi giorni. Il vice ministro De Vincenti ha annunciato qui la convocazione, già da lunedì, di un ulteriore tentativo e io credo che ci siano i contenuti e le idee perché si possa ottenere un risultato positivo. Si tratta delle idee e dei contenuti presenti nella nostra mozione, che ovviamente voteremo, che vanno non solo nell'ottica del mantenimento della base occupazionale. Vorrei dire ai colleghi del Movimento 5 Stelle, che hanno concluso il loro intervento dicendo sostanzialmente che l'auspicio di chiudere quello stabilimento in fondo è in qualche modo ragionevole e nelle cose, che noi continueremo a lavorare, fino alla fine, non solo perché si mantengano quei livelli occupazionali, ma soprattutto perché si mantenga una capacità produttiva integrata, innovativa, frutto dell'ammodernamento degli impianti e di uno sforzo verso la ricerca e lo sviluppo, di un adeguamento della rete commerciale e di vendita dei prodotti, perché ci sia, cioè, non un futuro assistito per quello stabilimento, ma un futuro competitivo per quella parte di siderurgia italiana. Non basta l'impegno del Parlamento e del Governo italiano, di cui abbiamo ben chiara la portata. C'è bisogno che l'Europa, su questo singolo aspetto di crisi aziendale, faccia sentire la sua voce, al di là delle battute infelici della commissaria europea Vestager dei giorni scorsi. Abbiamo la necessità che sul tema del futuro della siderurgia europea, e in particolare di quella italiana, per il ruolo che essa ha nel complesso europeo, per le crisi gravissime con cui siamo alle prese da anni in questo settore (da Terni, a Piombino, all'Ilva di Taranto, il più grande stabilimento siderurgico d'Europa) l' action plan, il piano di azione per il rilancio dell'acciaio europeo non resti lettera morta, non resti semplicemente un bel documento, ma sia un documento a cui seguono proposte concrete, impegni e investimenti. Esso deve costituire una parte consistente di quei 300 miliardi di investimento annunciati dal Presidente della Commissione europea Juncker, in modo di accelerare il processo di innovazione e di competitività della siderurgia europea, e quindi italiana. C'è infatti il tema dell'innovazione e di un più corretto funzionamento del mercato interno. C'è il tema rilevante della sostenibilità ambientale delle produzioni. C'è il tema dell'accesso alle materie prime e del costo dell'energia. Si tratta, quindi, di temi complessi attraverso i quali passa il futuro della siderurgia italiana e anche dello stabilimento di Terni, di cui ci siamo in questa sede occupati. Abbiamo bisogno - e lo diciamo al Governo italiano perché se ne faccia carico, ma sappiamo di sfondare porte aperte e di parlare ad orecchie assolutamente sensibili - proprio in queste settimane che volgono al termine della guida del semestre italiano dell'Unione europea, che la stessa Unione svolga un ruolo attivo, e non solo nell'essere garante formale della concorrenza. La vicenda dello stabilimento di Terni è il simbolo che l'Europa ha svolto un ruolo attivo, mettendo mani e piedi quando si è trattato di porre un limite a Outokumpu che voleva rilevare Terni e vi era un problema di aumento di quota di mercato. Chiediamo che l'Europa svolga un ruolo attivo anche nell'indirizzo economico e nello svolgimento di politiche industriali, che non possono più essere meramente nazionali, ma hanno bisogno di nutrirsi di una visione comunitaria davvero integrata. Questa è la discussione che abbiamo svolto oggi. Questa è Terni per noi. Non si tratta solo di una grande sfida per mantenere le migliaia di posti di lavoro e il futuro solido di una città operosa e industriale come Terni, ma anche di un pezzo di politica industriale, del futuro della manifattura italiana a cui noi crediamo non si possa e non si debba rinunciare, in una logica giammai di conservazione, bensì di fortissima innovazione e di rilancio della competizione, a cui il nostro Paese può tornare a guardare con fiducia e speranza. Per queste ragioni sosterremo la mozione presentata dal PD a prima firma del senatore Gianluca Rossi.
2014-11-18	PD	PegorerCarlo	Un'altra considerazione è da farsi circa i destinatari del finanziamento che quest'Aula è chiamata ad approvare. La Banca di sviluppo dei Caraibi è un'istituzione finanziaria regionale fondata nel 1969 con sede a Barbados, attualmente costituita da 27 Paesi membri, fra cui l'Italia, dal 1988; il suo principale obiettivo è quello di ridurre la povertà nella regione caraibica, mediante la concessione di prestiti ai Governi e ai soggetti privati, nonché di fornire assistenza finanziaria e tecnica. Sono più di 15 i Paesi del Centro America che dalla sua fondazione hanno beneficiato della possibilità di avvalersi di prestiti e di assistenza nei diversi ambiti del suo impegno, quali, principalmente, la lotta alla povertà, lo sviluppo delle risorse umane e la crescita sostenibile, in particolare nel settore minerario, dei servizi sociali, della finanza, della distribuzione, dell'energia, dei trasporti e delle comunicazioni, del turismo e della manifattura.
2014-11-26	M5S	BertorottaOrnella	Signor Presidente, questo disegno di legge ha come obiettivo quello di ratificare l'Accordo, siglato nel febbraio del 2010, dagli allora Capi del Governo, Berlusconi e Djukanovic. Fra i settori che questo Memorandum andrebbe a coinvolgere vi sono: le infrastrutture, gli investimenti sull'energia e sul turismo, la tutela dell'ambiente, la lotta alla criminalità. Mi vorrei soffermare sull'articolo 1, che punta a definire gli ambiti della collaborazione strategica. Fra questi emerge che i due Stati dovrebbero cooperare per investimenti destinati allo sviluppo sostenibile, dovrebbero impegnarsi per modernizzare e costruire le infrastrutture, cooperare per lo sviluppo del settore energetico o per produrre energia da fonti rinnovabili. Fra gli ambiti destinati alla promozione di progetti a tutela dell'ambiente, della biodiversità e del territorio, emerge pure il punto relativo alla gestione dei rifiuti industriali ed urbani, così come quello relativo al controllo di emissioni di gas nocivi. Mi chiedo: siamo sicuri di escludere una certa e potenziale pericolosità di una simile collaborazione in materia infrastrutturale ed energetica? Pur non volendo pensare male, sinceramente, non possiamo permetterci di sbagliare a votare, quando manca la chiarezza e c'è il rischio di danneggiare i nostri cittadini. Ci stupisce, tra le altre cose, il fatto che un accordo di tale portata ritenuto «strategico» debba ancora produrre i suoi effetti a distanza di più di quattro anni dalla sottoscrizione delle parti. Un dubbio, invece, ce l'abbiamo. Tanto che abbiamo in particolare indagato sulla questione dell'energia elettrica e della strana unione che ci lega a questo Paese dei Balcani. A tal proposito, sul sito del MISE, un post datato 6 febbraio 2010, era intitolato: «Energia: Scajola dà il via libera alla collaborazione tra Italia e Montenegro». Ancora oggi su Internet si legge: «(...) Claudio Scajola, in occasione dell'incontro e della firma di accordi di collaborazione strategica, tra il primo ministro del Montenegro, Milo Djukanovic, ed il presidente del Consiglio italiano, Silvio Berlusconi, a Palazzo Chigi, ha siglato con il ministro dell'economia montenegrino, Branko Vujovic, un accordo in materia di energia. La nuova collaborazione prevede la costruzione dell'interconnessione elettrica tra Italia e Montenegro, con la creazione, da parte della società Terna, di un cavo di alta tensione sottomarino che collegherà le reti di trasmissione delle città di Pescara e Bari. Il cavo sarà lungo circa 400 chilometri, di cui 300 sotto il livello del mare, e avrà una capacità iniziale di 1.000 megawatt (incrementabile a 2.000 megawatt). Grazie all'interconnessione, il nostro Paese potrà importare energia verde dal Montenegro e dagli Stati limitrofi, contribuendo così ad aumentare la quota prevista negli accordi di Kyoto e nel "Pacchetto 20-20-20" europeo. Energia che potrà essere prodotta da progetti italiani come quello della valle della Drina, tra la Serbia e la Repubblica Srpska» (la Repubblica Serba di Bosnia) «per lo sfruttamento idroelettrico dei fiumi». L'allora presidente Berlusconi puntava sull'energia, perché è un settore in cui si avrà lo sviluppo più dinamico nei prossimi anni; sul settore dei trasporti; sulla privatizzazione e sullo sviluppo delle capacità portuali e ferroviarie, per collegare l'Italia e l'Europa centrale; e puntava perfino sul turismo nei Balcani. Scusate, ma vorrei fare una domanda ai colleghi di Forza Italia: avete mai chiesto, a tutti i vostri elettori, se sono favorevoli alla privatizzazione delle capacità portuali e ferroviarie per collegare l'Italia e l'Europa centrale? Ve lo chiedo solo perché non penso che tutti siano d'accordo con il rendere un servizio come quello portuale o ferroviario un servizio privato. Questo provvedimento non è altro che il frutto di un impegno preso da Berlusconi, un impegno preso quando voi del Partito Democratico eravate all'opposizione. Berlusconi, in occasione dell'Accordo, ricordava che l'impegno aveva come obiettivo quello di sostenere gli investimenti italiani in Montenegro, così da consentire di passare dal 14° posto al 2° posto tra gli investitori. Aggiungeva che «grazie agli investimenti nel settore energetico da parte di A2A, siamo addirittura diventati il primo investitore nel Paese». In effetti, se andassimo a leggere uno stralcio di «infoMercatiEsteri» di giugno 2013, possiamo capire come il mercato dell'energia in Montenegro è caratterizzato dalla presenza di un grande produttore, il cui partner strategico è l'italiana A2A, dalla Società nazionale serba di trasmissione di energia elettrica, CGES, il cui partner strategico è l'italiana Terna. Proprio a proposito di Terna, deve dirsi che per collegare il Montenegro e l'Italia il costo stimato è pari ad un miliardo di euro. Ma a carico di chi sarà questo costo? A carico di Terna, appunto, e quindi a carico delle bollette elettriche che gli italiani dovranno pagare. Purtroppo si sa che i lavori di questa interconnessione sono da poco cominciati sulla terraferma italiana, vicino a Villanova, in Provincia di Pescara, in Abruzzo, non senza problemi e complicazioni. Certo è che, prima di firmare certi protocolli, sarebbe stato opportuno informare chi avrebbe subito veramente le conseguenze di tali scelte; ma come sempre si ignora l'opinione pubblica! Ciò che ha firmato realmente Berlusconi con Djukanovic è, quindi, l'accordo con Terna per il collegamento da 1.000 megawatt tra Montenegro e Italia, perché il settore dell'energia in Montenegro non può non considerarsi una priorità nella collaborazione futura. Lo stesso Primo Ministro montenegrino diceva che questo è un settore in cui si avrà lo sviluppo più dinamico nei prossimi anni in Montenegro. Peccato che le conseguenze per questo sviluppo le pagheranno gli italiani. Siamo alle solite: si prendono impegni senza valutare gli impatti negativi! E questo vorrei dirlo ai colleghi del centrosinistra, che sicuramente a suo tempo hanno fatto di tutto per contrastare le idee di Berlusconi, ma che oggi, divenendo maggioranza, assumono delle posizioni differenti. Lo dimostra la risposta del Governo Renzi all'interrogazione 5-02298 a prima firma del deputato del Movimento 5 Stelle, Andrea Colletti, che nella parte in cui parla del cavo sottomarino dichiara quanto segue: «Relativamente alla realizzazione del cavo sottomarino Italia-Montenegro, si rappresenta che tale interconnessione si inserisce in un piano generale di collegamento strutturale tra il sistema elettrico italiano ed il sistema elettrico dei Balcani, che consentirà il collegamento con le reti di Romania, Albania, Bosnia Herzegovina, oltre che con la Serbia». Ma soprattutto ecco come ha cambiato idea la sinistra, nonostante l'Accordo rechi la firma dell'allora suo peggior nemico politico: «La realizzazione del cavo va, quindi, inquadrata in un processo di progressiva interconnessione dei mercati elettrici europei volto alla riduzione del prezzo dell'energia per i cittadini e le imprese». Sappiamo bene che nessuna riduzione del prezzo dell'energia si sta operando, anzi, a dirla tutta, si paventa pure che il canone RAI debba essere inserito in bolletta! Quindi, signori colleghi, siate coerenti, sinceri e leali almeno con voi stessi. Avete l'occasione per dire no a questa ratifica! Il Movimento 5 Stelle non è d'accordo nel sostenere questa collaborazione e non lo è per mancanza di trasparenza e chiarezza. Per questo esprimo, a nome del mio Gruppo, un voto contrario a questo disegno di legge di ratifica dell'Accordo di collaborazione strategica tra Italia e Montenegro.
2014-11-27	M5S	BertorottaOrnella	Signor Ministro, parlare di dismissioni di partecipazioni pubbliche significa parlare di una rinuncia ad una proprietà detenuta dallo Stato. Sia lei che il premier Renzi spesso avete riferito di voler impostare un piano per cedere una parte importante del patrimonio pubblico, allo scopo di gestire meglio il debito e, conseguentemente, di ridurlo (nella legge di stabilità lo fate, ad esempio, con l'articolo 23). Secondo il Fondo monetario internazionale, il debito pubblico italiano si attesta al 137 per cento del PIL, 5 punti percentuali in più rispetto alle vostre previsioni, per un ammontare pari a circa 2.168,6 miliardi di euro. Non essendoci per questo Governo altre soluzioni per abbassarlo, si pensa così alla cessione di importanti quote del patrimonio mobiliare e immobiliare. Sembra però che le privatizzazioni vengano fatte non solo per ragioni di cassa, ma più realisticamente per trasferire un monopolio al privato. A questo punto le chiedo se a suo parere la vendita del patrimonio pubblico da sola avrebbe il potenziale per risolvere il problema della crescita del debito pubblico nel nostro Paese e, soprattutto, quali sono gli introiti connessi alla vendita di questo patrimonio, qualora esso fosse inferiore alle stime. Si sente di dire di aver contribuito ad avviare il trend di riduzione del debito verso una discesa sostenibile e risolutiva per l'abbattimento del rapporto debito-PIL? Intraprendendo la via delle dismissioni, a suo parere non si corre il rischio di perdere il controllo su asset strategici per la nostra economia quali l'energia e la comunicazione?
2014-12-02	PD	TocciWalter	Signor Presidente, onorevoli senatori, è venuto a mancare Silvano Andriani, senatore della Repubblica, stimato esponente della sinistra italiana e valente studioso di politica economica. Ci uniamo alla commozione che il Presidente della Repubblica ha espresso ieri con parole affettuose e piene di vividi ricordi. Poche ore fa, a Tor Vergata lo hanno salutato gli amici ancora sgomenti per la notizia inaspettata. Per sua volontà nulla si era saputo della malattia e nessuna parola è stata pronunciata nella camera ardente. Ha cercato anche nella morte quella sobrietà riflessiva che lo ha accompagnato nella vita. Sia in privato che in pubblico Silvano è sempre riuscito a mettere in tensione creativa tutte le differenze tra la ritrosia e la socievolezza, tra la necessità e la bellezza, tra il rigore e l'invenzione, tra la coerenza di partito e quello spirito libertario che in gioventù aveva attinto alla sorgente di Lelio Basso. Forse non avrebbe voluto neppure questa mia commemorazione. Mi sembra quasi di sentire il suo rimprovero mentre parlo a voi, cari colleghi, ma credo valga la pena, ancor di più in questi tempi difficili, onorare la memoria di un uomo politico che ha servito il Paese con sapienza, lungimiranza e onestà. Silvano Andriani ha rappresentato il Partito Comunista Italiano in questa'Aula del Senato, cercando sempre un confronto leale con le altre parti politiche. Da ricordare sono i suoi dibattiti in Commissione bilancio, con l'allora ministro Beniamo Andreatta: così diversi tra loro per le matrici culturali e per i ruoli di maggioranza e di opposizione, eppure così vicini per la medesima curiosità verso il cambiamento del Paese. Correvano gli anni Ottanta, quel decennio di passaggio tra una ripresa del vitalismo produttivo e il conservatorismo dell'oligarchia finanziaria. Andriani sapeva cogliere i nessi tra politica industriale e dimensione finanziaria, non solo nell'attività parlamentare, ma soprattutto nell'attività di ricerca del Cespe, che sotto la sua direzione fece crescere una nuova generazione di economisti. Questa attenzione ai nessi gli ha consentito di prevedere, prima degli altri, negli anni Duemila, la grande crisi che ancora ci attanaglia. È impressionante rileggere oggi il suo libro, pubblicato nel 2006, sull'ascesa della finanza, in cui - appunto - prevede con un anno di anticipo la crisi, proprio a partire dalle cause reali che riguardano l'eccesso di disuguaglianza e il debito privato, che rimpalla su quello pubblico. La stessa attitudine, negli anni Settanta, da dirigente del PCI toscano, lo aiutò a superare il paradigma dell'arretratezza e a vedere la nascita di nuovi distretti industriali. Incrociando gli studi della scuola di Becattini, si creò una circolazione virtuosa tra invenzione imprenditoriale, coesione sociale, elaborazione culturale e politica locale. Qualcosa di analogo avvenne anche nelle Regioni bianche della terza Italia e questa economia del territorio è stata forse la nostra innovazione più ammirata nel mondo: così le vere riforme si fanno in Italia, mai per editto, sempre quando una politica consapevole di non poter fare tutto da sola aiuta i riformatori che, nella società, già vanno facendo qualcosa di buono. Nella curiosità per i distretti non gli fece velo la sua formazione macroeconomica, maturata nella grande stagione della programmazione ai tempi del miracolo economico. Aveva studiato alla scuola di Claudio Napoleoni e della Svimez, allora una finestra aperta sul mondo, da cui entrava l'aria fresca del riformismo del New Deal e dell'esperienza scandinava. Aveva iniziato la sua militanza nella CGIL, che in quei tempi - forse i giovani di oggi non lo sanno - aveva una cultura riformista più avanzata dello stesso PCI. Ricordo che quando Silvano mi raccontava di quegli anni, gli si illuminavano gli occhi, non per una decadente nostalgia. Sapeva bene che gli obiettivi e le tecniche di quella programmazione non erano e non sono assolutamente proponibili nel mondo di oggi, ma, per dare una nuova ambizione all'Italia, diceva, avremmo tanto bisogno di ricostruire quell'energia intellettuale e politica che si creò allora nell'incontro tra le migliori risorse culturali del Paese: dal cattolicesimo di Pasquale Saraceno, al riformismo socialista di Riccardo Lombardi, ai tecnici formati da Francesco Saverio Nitti, molto più appassionati dei tecnocrati di oggi, fino alla sensibilità popolare di un Giuseppe Di Vittorio (il suo Piano del lavoro era tornato negli ultimi scritti di Silvano, non come consolazione, ma come pensiero per il futuro). Conservo con grande affetto la sua ultima e-mail : mi raccomandava di non chiuderci sulla difensiva come sinistra italiana, ma - anzi - di proporre noi una nuova idea dell'impresa, non più basata solo sul valore degli azionisti, ma pienamente responsabile rispetto a tutti i portatori di interesse, ai lavoratori prima di tutto, ai consumatori ed alla qualità ambientale. Soprattutto ci invitava sempre a leggere l'economia come una scienza storica e sociale, che non serve solo a fare i compiti a casa, ma a tracciare una strada nuova per il destino dell'Italia e dell'Europa. Era sempre più avanti e non sempre siamo riusciti a stargli dietro. Da qui sono venute, forse, incomprensioni e, forse, mancati riconoscimenti per il suo valore. Salutiamo allora Silvano Andriani con una certezza, un dubbio ed un impegno. Con la certezza di avergli voluto bene; con il dubbio di non averlo compreso fino in fondo; con l'impegno di cercare ancora nel suo pensiero e di additare ai giovani il suo esempio di uomo che ha onorato la politica e la cultura italiana.
2014-12-03	LN	CandianiStefano	Ciò che ci amareggia è che il dibattito parlamentare ne viene stravolto. Si punta, ovviamente, verso una direzione che non consente, attraverso la posizione della questione di fiducia, di dibattere sugli emendamenti ma neanche sugli ordini del giorno, se non attraverso questo dibattito che, in effetti, è incentrato sulla questione di fiducia più che sul contenuto del jobs act. Ci sfugge quale sia la ragione che porta il Governo ad avere tanta difficoltà a coniugare le esigenze delle differenti parti sociali in campo. È ovvio che oggi in piazza non si sta esprimendo il Paese perbene (al contrario di ciò che dice Landini). Io mi auguro, infatti, che non ci siano tafferugli e sommosse e dico che certamente il Paese non può esprimersi attraverso una piazza violenta. Ma è altrettanto vero che il Governo ha il dovere di ricercare, nel dibattito parlamentare, la sintesi di tutte le posizioni, non trascurandone alcuna, anche quella più antitetica, diametralmente più opposta ai propri intendimenti. Signor Ministro, è difficile negare che questa strada il Governo l'abbia molto poco percorsa. Lo abbiamo visto questi giorni qui in Commissione, lo abbiamo visto alla Camera, lo abbiamo visto precedentemente sempre qui al Senato e lo vediamo ancora oggi con l'imposizione della fiducia. Non c'è possibilità di andare ad esaminare le proposte che abbiamo fatto e gli emendamenti. E sugli ordini del giorno, oggi sappiamo che il nostro sistema parlamentare porta quasi a dire che l'approvazione di un ordine del giorno non si nega a nessuno; ma mi consenta il Presidente di auspicare un po' più di serietà, per suo tramite, da parte del Governo: se si prendono impegni, che siano mozioni o ordini del giorno, che siano non un pro forma da mettere nel cassetto, ma una cosa seria, su cui poi dare risposte al Parlamento. Qui infatti - e lo dico anche riferendomi all'intervento di chi mi ha preceduto - ci stanno i rappresentanti dei cittadini; le istanze che qui dentro vengono poste debbono essere considerate in maniera seria, proprio per evitare che tali istanze, non trovando risposta in una sede parlamentare, si sfoghino poi nelle piazze. Qualcuno oggi avrebbe votato e voterà in maniera differente da come avrebbe votato con una votazione segreta e anche questo è sintomo di una maggioranza che non ha un equilibrio al proprio interno, ma che governa le circostanze con il bastone e con la promessa della purga alle prossime elezioni, nella composizione delle liste elettorali. È chiaro, signor Ministro, che da questo il dibattito parlamentare sia mortificato e non vorrei che questa fosse una strada di comodo ormai presa: non c'è settimana nella quale non ci sia un'imposizione di questione di fiducia, non c'è settimana nella quale la discussione, alla Camera o al Senato, non sia troncata da tale imposizione. Noi riteniamo che questa non sia una strada che porta ad una condivisione democratica. Sul contenuto del provvedimento molto è già stato detto, vorrei però soffermarmi su una questione: il lavoro che cos'è? Sa qual è il paradosso, signor Ministro? Che la nostra Costituzione si apre indicando il lavoro come il principale elemento fondante la nostra Repubblica e poi, invece, è uno di quei valori che maggiormente viene tirato da una parte e dall'altra, come fosse di parte. Come dire che la giustizia è di destra e l'ingiustizia è di sinistra, che gli onesti sono a destra e i criminali sono a sinistra, che il lavoro sta dalla parte degli operai e dall'altra parte ci sono le imprese, che tolgono il lavoro agli operai. Questa impostazione, purtroppo ancora ideologica, l'abbiamo vista riemergere qui in Parlamento e questo non va bene, perché è un altro elemento che porta le piazze in una direzione sbagliata. Se si parla di lavoro bisogna anche in questo caso togliere di mezzo un inganno: non è modificando le regole del licenziamento piuttosto che le modalità di assunzione che si crea più lavoro. Il lavoro lo si crea generando investimenti nel Paese ed economia, evitando che le imprese italiane spostino la loro sede produttiva all'estero. E non voglio neanche pensare ad un sistema che costringa chi produce là dove il sistema fiscale è diventato insostenibile; al contrario, auspico un sistema che si renda conto che il lavoro lo si può creare solo se le condizioni di produzione in questo Paese torneranno ad essere concorrenziali rispetto ai nostri competitori. Abbiamo affrontato le situazioni più disparate, come stiamo vedendo ancora in questi giorni. Penso ad alcuni casi che ritengo emblematici e certamente uno è quello delle acciaierie di Terni: oggi anche la grande industria italiana dipende inevitabilmente da scelte di soggetti al limite del monopolio non italiani, con situazioni dominanti che obbligano le parti ad inchinarsi rispetto a scelte che poi portano disoccupazione. Se ThyssenKrupp chiuderà l'attività produttiva in Italia sappiamo che sarà per andare a produrre altrove, dove è meno costoso e più conveniente, e dove si avrà una remunerazione più alta. Cosa resta da fare allora? Semplicemente aprire il paracadute sociale per ammortizzare l'espulsione degli operai dal mondo del lavoro. Questa non è una soluzione, può essere un cerotto, un tampone: la soluzione sta nel fare in modo che nuovi imprenditori aprano un'attività produttiva e se un'industria se ne vuole andare per proprio interesse vada pure, ma in Italia si continua a produrre. Ma se la nostra energia elettrica costa il 40 per cento in più di quanto costa in Germania o se i nostri operai in busta paga hanno la metà di quanto costano all'impresa il sistema non funziona. Signor Ministro, liberiamoci dall'illusione che con il jobs act e con le deleghe che il Governo attuerà possano crearsi posti di lavoro. Si creerà sicuramente più fluidità nel mondo del lavoro, ma il posto di lavoro, quello che produce ricchezza, lo si crea solo stimolando gli investimenti, e penso innanzitutto a quelli italiani. Ministro, lo dico a lei che è persona di buonsenso perché lo riferisca anche al Presidente del Consiglio: non siamo mica il Katanga o il Burundi. Non dobbiamo mica auspicare che arrivino investimenti dall'estero per elevare il nostro livello sociale ed economico rispetto al Terzo mondo. Il nostro è un Paese che ha aperto la strada, quanto a pionieri industriali. Oggi però siamo un Paese piegato dalla finanza. Se il nostro mondo del lavoro non ragiona più in termini di occupazione e di come si fa impresa e l'impresa che viene presa ad esempio è quella che fa finanza (penso alla FIAT) dove vogliamo andare? Ma qual è il nostro futuro? È su queste cose che bisogna essere intellettualmente onesti. Non si può indicare alla gente una fotografia con Marchionne per dire che quello è l'esempio da seguire, perché stiamo parlando di un'impresa che, dopo aver preso per decenni contributi dalla fiscalità generale, ha trasferito la propria sede fiscale in Olanda, la propria sede amministrativa a Londra, è quotata alla borsa di New York e ha attività produttive dappertutto ma praticamente nulla in Italia. La nostra forza è sempre stata nell'attività produttiva di base, quella degli artigiani, quella degli imprenditori, delle piccole e medie imprese, quella dei commercianti, quella di chi investe del proprio, ha fiducia nel futuro e continua ad investire il reddito che deriva dalla propria attività, e non lo usa per i fine settimana. È su questo che il Governo deve investire. Allora si creeranno i posti di lavoro. Altrimenti, si possono modificare tutte le regole che si vuole: si renderà ancora più fluido il mercato del lavoro, ci saranno giovani che verranno assunti, partite IVA che si apriranno e si chiuderanno a seconda della convenienza, ma non si creerà una nuova economia che ci riporti a dare fiducia e ad avere prospettive di sviluppo economico. Signor Ministro, il rischio è di essere sempre più vincolati e schiavi di un sistema impostato alla finanza e non all'economia e al lavoro, e noi non condividiamo scelte solo d'immagine che non guardano a questa sostanza.
2014-12-03	LN	TosatoPaolo	Ci possono essere pareri diversi su questo tema. C'è però, da parte nostra, una certezza: questa riforma non potrà creare un solo posto di lavoro in più. Non è questa la legge che può ridare slancio all'occupazione; non è il vero tema che si sarebbe dovuto trattare con priorità. I problemi che riguardano l'occupazione sono legati all'eccesso del costo del lavoro, all'eccesso del costo dell'energia, ad un eccesso di fiscalità che colpisce le imprese (tutte le imprese: grandi e piccole).
2014-12-03	PD	LepriStefano	(ore 17,18) ( Segue LEPRI). Verosimilmente questa misura potrà dare una mano per migliorare l'occupazione, consentire a più persone di trovare un lavoro e, soprattutto, ridare quella fiducia al mondo imprenditoriale che purtroppo - è confermato anche dai confronti di questi giorni - è venuta meno. In particolare, credo sia importante il combinato disposto che questo Parlamento si accinge a varare prevedendo contemporaneamente sgravi fiscali con l'IRAP, la decontribuzione (due misure importanti contenute nel disegno di legge di stabilità), e la certezza del costo di separazione. Noi scommettiamo su questo, sul fatto che, mettendo insieme dotazioni certe, sgravi fiscali certi e la certezza del costo di separazione, quando purtroppo si manifestano esigenze di licenziamento, questo combinato disposto potrà ridare slancio e fiducia agli imprenditori, anche a quelli stranieri. Abbiamo avuto in queste ore la notizia, che salutiamo con grande soddisfazione, dell'accordo siglato a Terni e solo ieri c'è stato l'accordo relativo all'altra acciaieria di Piombino. Sono quindi due esempi di gruppi stranieri che forse - forse! - anche grazie a questa nuova energia che il Governo e il Parlamento si accingono a riconoscere, ripartono nella scommessa in favore del nostro Paese. Lo stesso vale anche per le piccole imprese: abbiamo ascoltato molti imprenditori che dicono di essere fermi da molti mesi, perché aspettano queste misure: mi riferisco soprattutto agli imprenditori che sono sulla soglia dei 15 dipendenti, che sono disponibili a fare questo salto, ma che volevano la certezza di minori costi e una certezza anche rispetto all'eventuale licenziamento con un costo di separazione certo. Certamente anche il combinato disposto delle misure che ci accingiamo a discutere nella legge di stabilità con quelle previste nel provvedimento è importante, perché crediamo che la contribuzione fino ad 8.000 euro per ogni lavoratore, la riduzione dei vincoli burocratici e l'ampliamento della platea delle persone che beneficeranno di questi sgravi fiscali possano dare uno stimolo forte agli imprenditori. La seconda considerazione che desidero avanzare, prima di concludere, riguarda le politiche attive del lavoro: abbiamo davanti la grande sfida di ridisegnare totalmente questo comparto, che davvero ha dimostrato poco efficacia. Lo confermano purtroppo anche i primi dati, che speriamo possano essere modificati, relativi alla Garanzia giovani, che dimostrano una grande difficoltà ad applicare una misura importante, anche probabilmente a causa di un certo regionalismo anarchico o comunque poco governato, che purtroppo sempre di più appare sotto i nostri occhi. Ecco allora che, ad esempio, la grande scommessa che abbiamo di fronte è quella di ripensare al ruolo delle Agenzie regionali e provinciali, che non saranno più i centri per l'impiego, ma che dovranno assumere un ruolo di governance nuovo, finora non adottato: verosimilmente ci si affiderà alle agenzie del lavoro private e del no profit, mentre le Agenzie nazionali, regionali e locali avranno il compito di occuparsi del profilo dei lavoratori, di accreditare i soggetti terzi, di definire le tariffe, di gestire il voucher, di gestire il contratto di ricollocazione, insomma di occuparsi del governo di quelle politiche attive che ancora, purtroppo, devono vedere un'efficacia vera nel nostro Paese. Cadono o si riducono molti degli gli alibi, per tutti: per gli imprenditori, per la politica, per i lavoratori. Voglio solo aggiungere una avvertenza, in conclusione: non dobbiamo mollare circa la vigilanza sulle tutele dei lavoratori. Sono sicuro che il Governo non lo farà e chi ha avanzato questo dubbio stia tranquillo, perché nessuno di noi - e certamente nessuno all'interno di questa maggioranza - intende ridurre le tutele e i diritti dei lavoratori. Ma questa avvertenza la portiamo con noi e siamo sicuri che non potrà essere disattesa. Per oggi, tuttavia, ci basta quello che abbiamo messo in campo e che ci accingiamo a votare. Sappiamo che abbiamo di fronte ancora grandi sfide, ma per oggi questi risultati certamente non sono pochi.
2014-12-03	PD	ManasseroPatrizia	Signora Presidente, il testo del jobs act sul quale saremo tra poco chiamati ad esprimere la nostra fiducia ha avuto, grazie al lavoro svolto nelle Commissioni di Senato e Camera, dei miglioramenti rispetto al testo della legge delega presentato originariamente dal Governo. Il lavoro parlamentare, come è giusto che sia, ci ha permesso di compiere dei passi avanti. Mi riferisco, ad esempio, ai controlli a distanza sugli impianti e non sui lavoratori e al diritto al reintegro del lavoratore licenziato non solo per motivi discriminatori, ma anche per ingiustificato motivo disciplinare, seppur solo in fattispecie che andranno opportunamente specificate. Tutti noi affrontiamo questo voto con la preoccupazione e la responsabilità di dover dare risposte ai giovani e non disoccupati (parliamo di ben 3.410.000 persone, come da recenti dati ISTAT), a quei giovani che non conoscono lavoro, se non precario e sottopagato, a rischio di lavoro nero, o dietro le false partite IVA; alle ragazze e ai ragazzi che oggi, senza prospettiva, con i loro stage, servizi civili e volontariato tengono in piedi servizi importanti nella pubblica amministrazione e negli enti locali. Signor Ministro, guardiamo con preoccupazione ai primi dati avuti in Commissione sul programma Garanzia giovani: le risorse, da quanto ci è noto, rischiano di non essere quell'opportunità che volevamo e soprattutto uno strumento efficace per creare lavoro stabile e radicato. È una responsabilità che sentiamo anche verso il mondo delle imprese, con particolare attenzione per le piccole e medie aziende, rispetto alle quali riconosco la condivisione dei problemi con i lavoratori. Ma sarò sincera, e credo di essere in sintonia con quanto lei ha detto nella replica: non penso sia utile proporre un'idea di uguaglianza tra lavoro dipendente e impresa perché nella loro natura sono diversi. Il primo ha il compito di prestare lavoro e il secondo ha il ruolo di investire ed assumersi il rischio di impresa. Entrambi sono sfiancati dalla crisi in corso, e dobbiamo riconoscere e affrontare le differenze e peculiarità. Se, come è stato detto, ai lavoratori oggi chiediamo di rinunciare alla prospettiva del posto fisso, al mondo delle imprese - e penso alle grandi - non possiamo limitarci a lanciare una sfida, bensì dobbiamo richiamarle alla responsabilità di partecipare fattivamente alla ripresa del Paese. A noi spetta il compito di dare norme certe ed eque. Conosciamo la misura del bisogno di lavoro e siamo convinti, come lei ci ha ribadito, che una riforma delle sole norme, necessaria per arrivare a quei punti che riconosciamo essere un buon risultato del jobs act, come il riordino e la riduzione delle forme contrattuali, le politiche attive e la creazione dell'agenzia nazionale, l'estensione della maternità a tutte le lavoratrici e le norme sulla conciliazione dei tempi, da sola non è sufficiente alla creazione di posti di lavoro. Occorre una decisa politica di investimenti, pubblici e privati, ed è qui che va richiamata la responsabilità delle imprese. Abbiamo settori strategici che necessitano di una spinta propulsiva. Questi sono stati più volte protagonisti della discussione in quest'Aula, e li ricordo: la manutenzione del territorio come ripristino e prevenzione dal dissesto idrogeologico, la manutenzione del patrimonio immobiliare e per il risparmio energetico, la produzione di energia - di cui siamo affamati - e che vorremmo da fonti alternative e la banda larga. Politiche che nel loro intrecciarsi produrrebbero più dì un effetto positivo: il lavoro, la crescita economica e il cambiamento vero in settori strategici per l'ammodernamento di questo Paese. Voteremo questa fiducia, signor Ministro, seppur mantenendo delle contrarietà, per disciplina di Gruppo e per responsabilità verso il Paese. Condivido questa posizione con quella parte del Gruppo del Partito Democratico che ha vissuto con preoccupazione e disagio la discussione sul jobs act. Permane per noi la nostra contrarietà ad alcuni punti del testo finale. Riteniamo che si sia insistito nel mantenere la posizione iniziale sull'impostazione del doppio binario nel mondo del lavoro: da una parte i lavoratori già assunti, per i quali rimangono le tutele dell'articolo 18, e, dall'altra i nuovi assunti (giovani e non più giovani) che avranno un nuovo contratto a tutele crescenti (che ne esce purtroppo azzoppato). La crisi ha prodotto strappi evidenti nel tessuto e nella coesione sociale. Le tensioni che vediamo espresse nelle piazze e nelle manifestazioni (e anche oggi ne abbiamo testimonianze) sono ad essa ascrivibili, e pensiamo che il rischio dell'aumento delle disuguaglianze tra i lavoratori a tempo indeterminato non aiuti a ricostruire il clima necessario per fare uscire il Paese da questo momento di scoraggiamento. Dobbiamo ascoltare con attenzione le parole di questo disagio. Non è nel bene del Paese creare esasperazione e spaccature. Era questo il motivo che ci aveva portato a formulare una proposta, non accolta ma coerente con gli obiettivi del jobs act, prevedendo un termine di trentasei mesi per la durata dei contratti a tutele crescenti. Purtroppo, invece, avremo solamente nuovi occupati con minori tutele per tutta la loro vita lavorativa. Abbiamo perso alcune occasioni, perché ci si è intestarditi sull'articolo 18, rinunciando ad affrontare le questioni chiave per favorire la crescita: un serio piano di investimenti e il tema dell'organizzazione e della rappresentanza sui luoghi di lavoro. Voteremo quindi la fiducia, ma riconfermiamo il nostro impegno per una costante, severa e costruttiva vigilanza sui decreti attuativi della legge delega.
2014-12-04	M5S	CioffiAndrea	Come possiamo approvare una cosa così? Io lo trovo veramente assurdo. Abbiamo già detto che alla Camera sono state fatte delle modifiche per cui, oltre che sui capitali all'estero, mettiamo una pezza anche sui capitali che stanno in Italia. Ma insomma, un po' di dignità, un po' di orgoglio, un sussulto non vi viene? Se a voi non viene, a noi viene talmente forte che ci viene quasi da vomitare. Qui si tratterebbe di avere un po' di energia. Quand'è che la tiriamo fuori, questa energia? Quand'è che abbiamo la forza?
2014-12-04	M5S	CioffiAndrea	D'altra parte, basterebbe rileggere un po' la Costituzione. L'articolo 53 dice che tutti i cittadini «sono tenuti a concorrere alle spese pubbliche in ragione della loro capacità contributiva». E l'articolo 54: «Tutti i cittadini hanno il dovere di essere fedeli alla Repubblica e di osservarne la Costituzione e le leggi». Accidenti! E se noi invece diciamo che le leggi potete non rispettarle perché alla fine, che ve ne frega, facciamo un bel condono? Ma dico io: almeno se vogliamo fare un condono, facciamolo. Ovviamente, noi non possiamo essere assolutamente d'accordo. Ma il problema è sempre quello: non avere la forza e l'energia di dire: vogliamo incamerare questi soldi per cui facciamo un condono.
2014-12-04	M5S	CioffiAndrea	Invece questa robetta non è né carne né pesce, è una mezza botta, una cosa senza energia, senza forza, senza prendere mai con decisione le redini di quello che si dovrebbe fare. È il solito pannicello caldo di questo afflato governativo in quest'Aula dove tutto appare e niente si fa. Questo è quello che succede, semplicemente
2014-12-18	PD	MoscardelliClaudio	Questa scelta si accompagna al rendere permanente e a carattere strutturale l'aumento dei redditi medio-bassi, con una funzione, nell'immediato, di tenuta sociale e di sostegno, quindi una misura di giustizia sociale, che, nel breve termine, dà la possibilità alle famiglie di ricostituire lo stock di risparmio e, nel medio termine, consente di dare uno stimolo ai consumi; tant'è vero che il centro studi di Confindustria prevede, solo per il 2016, un aumento più significativo dei consumi, anche se vi sono segnali lievi di ripresa. Come è stato ben sottolineato, la Commissione in Parlamento ha fatto un ottimo lavoro su tanti versanti. Tuttavia, signor vice ministro Morando, vorrei che il Governo riflettesse su un dato. Abbiamo uno scenario globale sicuramente migliorato rispetto a tre mesi fa. In questi tre mesi ci sono stati elementi migliorativi, come il crollo del prezzo del petrolio, un abbassamento dei tassi di interesse, una politica monetaria espansiva, un aumento del commercio mondiale trainato dalla ripresa americana. Signor Vice Ministro, abbiamo condizioni rispetto alle quali è possibile agganciare la ripresa, visto che abbiamo passato la seconda fase recessiva. Mi pare, quindi, che manchi un punto: il Governo ha fatto un'opera meritoria abbassando la pressione fiscale. Cara collega Bulgarelli, le imprese avranno risorse vere con questa legge di stabilità. Il punto è evitare che queste risorse si trasformino solamente in utili per l'impresa. Noi, infatti, abbiamo un problema... BULGARELLI (M5S). Il problema è che non ci saranno più imprese nel 2016. MOSCARDELLI (PD). Mi faccia parlare, io non l'ho interrotta. Il rilancio dei consumi può avvenire non tanto attraverso maggiori disponibilità di risorse, quanto attraverso l'aumento dell'occupazione. Oggi la disoccupazione ha livelli insostenibili, economicamente e socialmente. Il punto, per far ripartire l'occupazione, sono le imprese. Se oggi abbiamo un problema sul versante degli investimenti, perché dipendiamo dalla politica europea e possiamo fare molto poco (a tale proposito, bene l'allentamento del Patto di stabilità per quanto riguarda le Regioni), abbiamo allora la necessità di far sì che queste risorse in più per le imprese vengano reinvestite dalle imprese, sia in termini di competitività, sia in termini di rafforzamento della capacità produttiva; questo sì che si può tradurre in un contesto migliore di riforme del mercato del lavoro, della giustizia, della pubblica amministrazione, del fisco, in condizioni tali da poter dare una spinta forte all'occupazione. A mio avviso, doveva essere fatto un intervento (e dobbiamo approntarlo in questo anno, recuperando) sugli investimenti a livello di macchinari industriali. È vero che abbiamo la nuova legge Sabatini compresa nel decreto del fare, ma è un intervento limitato sostanzialmente agli interessi. Nel decreto competitività c'è il credito d'imposta del 15 per cento sulla media degli ultimi cinque anni di investimenti: è poco; funziona, va bene, ma io avrei fatto una misura shock, magari come un credito d'imposta sul 50 per cento del capitale, investendo risorse anche per 1 o 2 miliardi di euro, che sarebbero stati anche recuperabili. È stato anche presentato un emendamento in questo senso, con il visto di copertura della Commissione bilancio. È evidente, infatti, che, attraverso un ammodernamento dei macchinari industriali, avremmo dato una forte spinta al settore leader della nostra industria manifatturiera - quello dei macchinari industriali, appunto - in presenza di risorse fresche alle imprese per modernizzare i loro impianti. Peraltro, lo studio di Confindustria rileva che c'è una propensione scarsa all'ammodernamento dei macchinari industriali. Questo sarebbe stato un elemento forte, per aumentare la produttività, insieme a un credito d'imposta per la ricerca, signor Vice Ministro, che deve riguardare tutto il volume degli investimenti, non solo quelli incrementali. Infatti, la competitività delle nostre imprese e la spinta alla produzione rappresentano la base in un contesto più favorevole all'aumento dell'occupazione. Un altro elemento importante è il costo dell'energia. Signor Vice Ministro - se è possibile avere la sua attenzione - abbiamo un paradosso nel nostro Paese: da una parte c'è il crollo del prezzo del petrolio; dall'altra abbiamo impianti nuovi, centrali, che hanno problemi per poter avere un futuro davanti a sé, perché c'è un eccesso di offerta. Il paradosso è che la domanda stenta a ripartire per i prezzi eccessivi. Noi abbiamo bisogno di mettere mano a questo comparto importante, perché è evidente che le imprese energivore nel nostro Paese operano in settori strategici. Questi due elementi, una misura shock per gli investimenti sui macchinari e l'ammodernamento industriale e una misura concernente la ricerca sui processi produttivi e sull'innovazione dei prodotti, rappresentano la spinta fondamentale, in un contesto indubbiamente migliorato, per cercare di recuperare occupazione. Da questo punto di vista, è troppo lieve l'impatto sull'occupazione com'è stimato ad oggi, anche se possiamo aspettarci effetti migliori da questo punto di vista. Esprimo apprezzamento per una misura che è stata sottolineata dal presidente Azzollini: mi riferisco al recupero dei benefici IRAP su 1.400.000 piccole imprese. Si tratta di un emendamento importante, che aiuta ad estendere questi benefici. Io credo che questa occasione di aggancio alla ripresa non debba essere vanificata. Lo scorso anno c'è stata una legge di stabilità che non ha avuto nessun aiuto nell' iter parlamentare, c'è stata una direzione politica debole. Quest'anno qualcosa di meglio è stato fatto, ma molto di più poteva essere fatto. Io credo che noi dovremmo lavorare con il Governo per provvedimenti nuovi che aiutino a portare risorse in questa direzione, perché manca a mio avviso un altro elemento, un'altra spinta per cercare davvero quest'anno di riagganciare una ripresa che un nuovo contesto internazionale, migliore anche rispetto alla Nota di aggiornamento al DEF di poco tempo fa, ci pone davanti a che non ci possiamo lasciare sfuggire.
