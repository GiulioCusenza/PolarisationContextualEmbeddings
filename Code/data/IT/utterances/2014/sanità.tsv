2014-01-15	M5S	AirolaAlberto	Ma non si può, con questo rumore. Sapete che consideriamo le depenalizzazioni un modo efficace di risolvere i molti problemi che affliggono da decenni il sistema carcerario e la giustizia italiana. Oggi ci sarebbe l'opportunità di risolvere tanti problemi con un solo emendamento, sicuramente molto più efficace e utile di inopportune iniziative legislative assunte nel passato, quali l'indulto e l'amnistia che ci troveremo, tra l'altro, a dover affrontare di nuovo in quest'Aula. Il Movimento 5 Stelle ha presentato in Commissione, e ripresenta oggi in Aula, un emendamento per depenalizzare le droghe leggere. Come sapete, più di un terzo di detenuti sono in carcere per droga, moltissimi per piccoli reati. Con una sola depenalizzazione, in un colpo risolviamo l'affollamento delle carceri, alleggeriamo la giustizia, togliamo soldi alla malavita e raggiungiamo molti altri obiettivi utili. È venuto il momento - dicevamo - di depenalizzare. Ma non lo diciamo solo noi: lo dice un rapporto dell'ONU, della Global Commission on Drug Policy che afferma: «La guerra mondiale alla droga ha fallito con devastanti conseguenze per gli individui e le comunità di tutto il mondo». L'appello arriva da personalità come l'ex presidente dell'ONU Kofi Annan o l'ex commissario dell'Unione europea Javier Solana, l'ex segretario di Stato statunitense George Schultz e diversi ex presidenti come Jimmy Carter o personalità del mondo della cultura, come il premio Nobel Mario Vargas Llosa. Negli Stati Uniti è nota a tutti la recente scelta antiproibizionista dello Stato del Colorado, che si aggiunge allo Stato di Washington e alla California. Ci stanno lavorando anche altri Stati. Tutti voi sapete della legalizzazione avvenuta in Uruguay e persino in Australia occidentale. Lo stesso hanno fatto altri Paesi europei come il Portogallo, la Spagna, l'Olanda. E in Italia? In Italia siamo un po' più schizofrenici. Mentre in Commissione giustizia la maggioranza bocciava questi stessi emendamenti da noi proposti (spiegherò poi che hanno motivato con altre ragioni il voto negativo) al Senato e alla Camera depositava disegni di legge e proposte di depenalizzazione. E non solo a Roma, anche in varie Giunte e Consigli comunali e regionali si facevano scelte in tal senso: l'ultima proprio l'altro ieri a Torino, la città in cui vivo, dove è stata votata una mozione SEL-PD che chiede alla Regione Piemonte di seguire l'esempio di Toscana, Liguria e Veneto (tra l'altro a trazione leghista, come il Piemonte) che, oltre ad aver autorizzato i farmaci cannabinoidi per la terapia del dolore, ha approvato all'unanimità una legge per sperimentare la distribuzione gratuita negli ospedali e nelle farmacie di preparati a base di cannabis, ma anche la produzione diretta di marijuana. E chiede persino - pensate un po' - l'abolizione della legge Fini-Giovanardi. Ricordo che in Veneto il centrodestra si espresse favorevolmente, fu molto soddisfatto per l'approvazione della norma (la votarono la Lega e l'UDC) per rendere finalmente disponibile la cannabis a uso terapeutico dando sollievo a migliaia di malati (cure palliative e antalgiche, cancro, sclerosi laterale amiotrofica, multipla, distrofia muscolare, Alzheimer e Parkinson, glaucoma, asma, insomma moltissime patologie). Quindi, non credete che sia giunto il momento di risolvere queste contraddizioni? Risolverle trasversalmente perché trasversalmente ci sono i semi di una nuova consapevolezza rispetto a questa pianta, che peraltro si usa da 8.000 anni. Si propongono indulti e provvedimenti «svuota carceri» per far uscire criminali professionisti recidivi e non siete favorevoli a soluzioni condivise con i vostri stessi compagni di partito? Io lo so che sotto sotto siete favorevoli. Ci sono molti esponenti di centrodestra e centrosinistra che sono favorevoli. Ricordo pochi giorni fa le dichiarazioni di Galan, dell'assessore leghista Fava, del senatore del PD Manconi, che ha appena depositato un disegno di legge in merito, del senatore Lo Giudice, che ha ritirato un emendamento simile al nostro affermando che si sarebbero impegnati a portare avanti in sede deliberante in Commissione un disegno di legge. È vero che qui avremmo potuto farlo con un semplice emendamento, votandolo. Io dico che potremmo fare un gesto risolutivo nei confronti della salute dei cittadini: svuotare le carceri da persone che con il crimine hanno ben poco a che fare. Alleggeriamo così il lavoro dei tribunali, favoriamo l'economia e l'agricoltura e - infine - stronchiamo il business miliardiario delle organizzazioni criminali. Quindi, avremmo potuto oggi, con un solo voto - ripeto - stroncare il business miliardario delle organizzazioni criminali e favorire l'economia, l'agricoltura, la sanità e la salute. Spero che questa cosa succeda presto, perché è venuta ora, veramente, di piantarla.
2014-01-21	M5S	BuccarellaMaurizio	Magari noi non attribuiamo una colpa a lei, signora Ministro (anche se, come lei saprà, abbiamo comunque proposto una nuova mozione di sfiducia, per altri fatti). Evidentemente lei qui è uno degli strumenti, certamente non inconsapevole, delle politiche generali di chi governa il Paese, volte a far arretrare lo Stato da tutte le funzioni primarie e fondamentali per le quali è venuto in essere nelle società occidentali moderne: la giustizia, la sanità e l'educazione.
2014-01-22	LN	StefaniErika	Signor Presidente, colleghi, la Giunta aveva iniziato l'esame della richiesta del giudice per le indagini preliminari presso il tribunale di Bari relativamente al procedimento penale a carico del signor Alberto Tedesco, senatore all'epoca dei fatti, già nella scorsa legislatura, purtuttavia senza giungere alla sua conclusione. La Giunta ha poi ripreso l'esame della questione nella seduta del 26 giugno 2013, dopo che il signor Alberto Tedesco aveva depositato una memoria, e ha definito la propria proposta per l'Aula, nel senso dell'insindacabilità. Il procedimento penale in questione trae origine da una querela del senatore Caforio per alcune dichiarazioni del senatore Tedesco riportate in un'intervista pubblicata il 9 agosto del 2009 sul quotidiano «Senzacolonne». Il senatore Tedesco è stato dunque indagato per diffamazione col mezzo della stampa per alcune affermazioni contenute nella citata intervista. Senza riportare nuovamente tali affermazioni, occorre dunque accertare se il fatto oggetto del procedimento penale de quo integri o meno l'ipotesi di espressione di opinioni insindacabili a norma dell'articolo 68, primo comma, della Costituzione, in quanto connesse all'esercizio delle funzioni svolte da parte di un membro del Parlamento, eccezione che anche la difesa del senatore Tedesco ha sollevato nel corso del procedimento e per la quale il giudice per le indagini preliminari di Bari ha disposto conseguentemente l'invio degli atti al Senato. Per quanto riguarda le dichiarazioni extra moenia rese da un parlamentare, come nel caso in esame, occorre valutare gli orientamenti sia della giurisprudenza costituzionale che di quella «parlamentare» onde effettuare una corretta valutazione della vicenda. La giurisprudenza della Corte costituzionale individua parametri di stretta connessione funzionale delle dichiarazioni extra moenia con gli atti espletati in sede parlamentare, sebbene la Giunta in molte decisioni abbia auspicato una estensione dei confini del nesso funzionale per il riconoscimento della prerogativa dell'insindacabilità. Anche a voler seguire dunque l'indirizzo interpretativo più restrittivo della Corte costituzionale, nel caso in esame occorre verificare se per le dichiarazioni extra moenia del senatore Tedesco sia riscontrabile una corrispondenza con opinioni già espresse o con atti legati alla propria attività parlamentare. Nella sopra citata memoria il senatore ha dato atto di tale nesso funzionale in termini non generici, bensì specifici. L'intervista resa dal signor Tedesco risale al 9 agosto 2009, ossia pochi giorni dopo la seduta del 31 luglio in cui il Presidente della Commissione di inchiesta sull'efficacia e l'efficienza del Servizio sanitario nazionale evidenziava che l'Ufficio di presidenza integrato dai rappresentanti dei Gruppi aveva deciso di ampliare l'oggetto dell'inchiesta a tutti i fenomeni di corruzione nell'ambito del Servizio sanitario nazionale, «fermo restando che i primi approfondimenti istruttori riguarderanno, come si era convenuto, la Regione Puglia» e precisava testualmente che «si provvederà inoltre all'acquisizione della documentazione raccolta in materia nel corso della passata legislatura». Orbene, l'acquisizione di tale documentazione non poteva non riferirsi anche alle risultanze dell'attività di verifica della Guardia di finanza espletata nei confronti del signor Tedesco. L'attività parlamentare riguardava quindi proprio il signor Tedesco e aveva come destinatario proprio l'operato di costui nella veste di assessore alla sanità. In conclusione, alla luce della giurisprudenza della Corte costituzionale in materia, si ritiene che le dichiarazioni extra moenia rese dal signor Tedesco, senatore all'epoca dei fatti, rientrino nell'ambito applicativo dell'insindacabilità di cui all'articolo 68 della Costituzione. In tal senso sarà l'espressione del nostro voto.
2014-01-22	PD	CuccaGiuseppeLuigiSalvatore	Si è reso necessario procedere ad attività istruttoria in quanto va evidenziato che, nell'ambito del citato procedimento, l'allora ex senatore e, oggi, nuovamente senatore della Repubblica, Ulisse Di Giacomo, ha convenuto in giudizio l' ex senatore Giuseppe Ciarrapico - indicato quale corresponsabile in qualità di editore di fatto - promuovendo un'azione risarcitoria per i danni conseguenti al contenuto di alcuni articoli pubblicati sul quotidiano «Nuovo Molise Oggi ». L'attività istruttoria, quindi, si era, di fatto, concretata nell'acquisizione di questi giornali, che non erano stati allegati alla domanda. Il 5 settembre il Presidente del Senato ha inoltrato copia di questi articoli e si è preceduto alla disamina della vicenda. Gli articoli in questione parlano dell'operato dell'allora ex senatore Ulisse Di Giacomo sia in ambito regionale, in qualità di assessore alla sanità, sia in ambito nazionale, in qualità di membro del Senato stesso. Nei confronti del Di Giacomo si utilizzavano asseritamente toni e termini che sarebbero stati denigratori, accusandolo di condotte non limpide e di incapacità a ricoprire ruoli politici. La Giunta ha fissato un termine per la presentazione di eventuali memorie da parte del signor Ciarrapico, al quale è stato anche chiesto se volesse essere audito. Non è pervenuta alcuna richiesta di audizione alla Giunta, né sono state presentate memorie. Dall'esame degli articoli in questione si è potuto desumere che nessuno degli stessi era stato firmato dal senatore Ciarrapico e in nessuno degli stessi era riportata un'intervista effettuata dallo stesso ex senatore. Anche dalla richiesta della deliberazione in materia di insindacabilità, avanzata dal tribunale di Cassino, era emerso che, in effetti, l' ex senatore era stato chiamato in giudizio in qualità di editore di fatto del giornale già citato. Dagli elementi prospettati si evince che, nel caso di specie, ai fatti illeciti attribuiti all'onorevole Ciarrapico non può essere conferita la valenza di opinioni espresse, essendo l'attività editoriale di fatto, per sua natura, un comportamento materiale e, in quanto tale, non riconducibile nell'alveo del concetto di «opinione espressa», né, tanto meno, a un'attività divulgativa funzionale all'esercizio del mandato parlamentare. Deve essere precisato anche - e questo è stato oggetto della discussione - che l'articolo 11 della legge 8 febbraio 1948, n. 47, la legge sulla stampa, prevede che: «Per i reati commessi col mezzo della stampa sono civilmente responsabili, in solido con gli autori del reato e fra di loro, il proprietario della pubblicazione e l'editore». È questo, appunto, il motivo per il quale era stato chiamato in causa, in quanto editore di fatto, il signor Ciarrapico. Deve essere anche evidenziato, riguardo alla responsabilità dell'editore, che questa si connota come responsabilità oggettiva, che, evidentemente, in quanto tale, non è ascrivibile né a colpa né a dolo. Il fondamento stesso trae origine dall'assunzione del rischio di impresa, che il legislatore pone a carico di coloro i quali prendendo un utile da un'attività a loro in qualche modo riconducibile - in questo caso come editore di fatto - devono accollarsi anche i relativi rischi. La natura oggettiva della responsabilità dell'editore rende, quindi, incompatibile questa fattispecie con l'ambito applicativo della prerogativa dell'insindacabilità, che richiede invece, come sappiamo e come è già stato annunciato in precedenza, a proposito della vicenda di cui ci siamo testé occupati, un comportamento attivo che, nell'ipotesi in questione, trattandosi di responsabilità oggettiva, non è stato rinvenuto. Diviene, quindi, anche superfluo verificare il nesso funzionale con l'esercizio dell'attività parlamentare, che non è comunque ravvisabile nel caso di specie, in quanto manca il presupposto ontologico, cioè l'espressione di opinioni o la divulgazione delle opinioni stesse. Solo in quel caso si sarebbe potuto parlare di valutazione funzionale dell'attività. Richiamo brevemente - ma essendo presente nella relazione non mi pare il caso di dilungarmi su questo - la giurisprudenza costituzionale cui la Giunta si è evidentemente attenuta. La Giunta ha ritenuto che i comportamenti posti in essere dal signor Ciarrapico, in qualità di editore di fatto, non siano sicuramente nemmeno astrattamente riconducibili all'espressione di opinioni. Un'ultima notazione va fatta riguardo all'obbligo da parte del magistrato presso il quale è stata sollevata l'eccezione di insindacabilità, perché esso, qualora non intenda accoglierla, ha l'obbligo di trasmettere gli atti alla Camera competente, affinché la Giunta se ne occupi, e tanto è accaduto. In conclusione, quindi, da tutto quanto fin qui esposto, emerge l'insussistenza dell'insindacabilità per la totale estraneità dei fatti illeciti, citati nella richiesta del tribunale di Cassino, rispetto alla prerogativa di cui all'articolo 68, primo comma, della Costituzione. Per tali motivi, la Giunta ha proposto all'unanimità all'Assemblea di deliberare che le dichiarazioni rese dal signor Ciarrapico, senatore all'epoca dei fatti, non costituiscono opinioni espresse da un membro del Parlamento nell'esercizio delle proprie funzioni e non ricadono quindi nelle ipotesi previste dal primo comma dell'articolo 68 della Costituzione.
2014-01-29	M5S	RomaniMaurizio	Siccome su tale questione vi è accordo in quasi tutta la Commissione sanità, e siccome abbiamo sentito la disposizione da parte del Ministero a prolungare questi termini, e l'unica ad opporsi è AIFA, ritengo sia utile non penalizzare 11 milioni di cittadini, non penalizzare queste aziende e prorogare una volta per tutte questi termini.
2014-01-29	PD	DirindinNerina	Signor Presidente, l'emendamento 7.14, che è sostanzialmente analogo a quello illustrato dal senatore Maurizio Romani, è stato ritirato. È stato quindi presentato, sottoscritto da numerosi membri della Commissione sanità, un ordine del giorno che chiede, anziché una proroga dei termini, una semplificazione delle procedure, in modo che possano essere completate entro i termini attualmente previsti dalla norma in vigore.
2014-01-29	LN	BisinellaPatrizia	Signor Presidente, onorevoli colleghi, rappresentante del Governo, pur nell'economia dei lavori che ci siamo imposti per arrivare velocemente all'approvazione del decreto, mi sia consentito di fare alcune considerazioni per spiegare la posizione del nostro Gruppo, che è di contrarietà finale, complessiva nel valutare questo provvedimento, ma vorrei anche argomentarne le motivazioni. Annuncio pertanto che il voto del Gruppo della Lega Nord sarà contrario, innanzitutto alla luce di alcune considerazioni che riguardano l'utilizzo, per l'ennesima volta, dello strumento della decretazione d'urgenza, uno strumento che anche in questo caso non rispetta, come abbiamo evidenziato in sede di esame dei presupposti di costituzionalità in 1ᵃ Commissione, i dettami dell'articolo 77 della Costituzione, cioè i requisiti della straordinaria necessità ed urgenza. Se è pur vero che il Governo sostanzialmente legittima l'adozione di questo provvedimento per alcuni interventi in determinati settori che sono considerati essenziali, è anche vero che il motivo di fondo addotto, cioè quello dell'assoluta necessità di prorogare delle disposizioni normative in scadenza, in realtà è un modo per giustificare una prassi che non condividiamo e che non è più possibile sostenere in questo Paese, aspetto che già altri colleghi che mi hanno preceduta hanno voluto evidenziare. Parliamo cioè di norme di legge che dovevano essere fatte rispettare ben prima nei tempi e che spesso arrivano alla scadenza semplicemente perché lo stesso Governo non ha saputo adottare i decreti attuativi o comunque le norme di riferimento nei tempi dovuti, trovandoci sempre noi nell'urgenza di dover rincorrere e mettere toppe per cercare di sopperire a dei danni. Questo è un sistema che non possiamo più accettare e, sebbene venga ormai considerata una prassi consolidata nel modo di operare, certamente non si può fare di quella che è una grave stortura dell' iter normativo una regola. Vorrei ricordare che si tratta dell'ennesimo decreto-legge, come dice la stessa denominazione «milleproroghe», dal contenuto estremamente eterogeneo, che tocca gli argomenti più vari, dall'emergenza ambientale alle calamità naturali, a norme in materia di infrastrutture, giustizia e sanità, senza capo né coda, fino a diventare un corpo normativo davvero incomprensibile. Alla fine, ci troviamo qui a dover approvare in tutta fretta emendamenti, presentati all'ultimo minuto e riformulati anche in Aula, che non abbiamo avuto modo di approfondire, pertanto nemmeno sappiamo bene cosa andiamo a votare. Immaginiamoci i cittadini cosa possano pensare e capire di norme che, quando escono dal Parlamento, sono di fatto assolutamente indecifrabili e incomprensibili. Inoltre, andiamo ad arricchire un surplus normativo che in questo Paese è già eccessivo. Anche il Presidente della Repubblica recentemente ha avuto modo di ribadire - e vale la pena richiamarlo in questa sede - che la continua e reiterata decretazione d'urgenza altera lo schema fisiologico dei rapporti tra Governo e Parlamento, proprio per i motivi che ho voluto evidenziare. Non si tratta, però, colleghi, soltanto di un problema di valutazione sui requisiti di straordinaria necessità ed urgenza che vogliamo fare, ma sull'articolato stesso, nel merito del provvedimento. Ci troviamo infatti di fronte ad un corpo normativo complesso e farraginoso, che sembra non avere né capo né coda, e ad un provvedimento che non ha una struttura organica e non presenta nemmeno un senso nello sviluppo del proprio contenuto. Questo spiega i motivi della contrarietà di fondo che vogliamo mantenere. Andando però ad analizzare le singole disposizioni normative, là dove abbiamo potuto abbiamo cercato di promuovere diverse proposte emendative, alcune delle quali sono state approvate in sede di Commissione affari costituzionali e recepite anche dall'Aula: pertanto ci piace sottolinearle. Ad esempio, abbiamo contribuito al prolungamento dell'adeguamento della normativa antincendio per le strutture alberghiere più piccole e a prevedere agevolazioni fiscali in ambito di efficientamento energetico per le ristrutturazioni edilizie. Anche in questo caso, è stato svolto un lavoro che ha trovato condivisione in sede di Commissione, e ci fa piacere che anche in Aula questi emendamenti abbiano trovato accoglimento. Abbiamo voluto proporre, ad esempio, emendamenti recanti proroga del pagamento di rate di mutui e di finanziamenti per i soggetti (famiglie ed imprese) colpiti dal terremoto emiliano del 2012. Abbiamo cercato quindi di dare un contributo in maniera responsabile, ove possibile, per migliorare il testo della norma. Stesso discorso vale per quanto riguarda le agevolazioni per l'acquisto di immobili o per l'arredo, sempre in strutture alberghiere o nell'ambito dell'efficientamento. Ci fa piacere poi che sia stato accolto un emendamento che riguarda le nuove costruzioni e ristrutturazioni, relativo all'innalzamento della copertura del fabbisogno termico dal 20 al 35 per cento. Questo dà una boccata d'ossigeno ad un settore, quello dell'edilizia, che è stato piegato da una crisi senza precedenti, da normative assurde e da una burocrazia eccessiva. Grazie all'accoglimento del nostro emendamento, quindi, ribadisco che questo settore riceve una boccata d'ossigeno. Con ciò intendo dire che la nostra non è una posizione critica e di negatività per partito preso, ma fondata sul fatto che - lo ribadisco - ci troviamo di fronte all'ennesimo provvedimento che, pur non presentando i requisiti di straordinarietà ed urgenza, il Governo invece impone di adottare in tutta fretta, sostenuto dai partiti di maggioranza, perché per sua negligenza, carenza o inerzia non ha saputo provvedere in tempo a risolvere le necessità di alcuni settori. Benché abbiamo cercato di migliorare il testo in maniera responsabile, là dove abbiamo potuto, nell'insieme questo è un modo inaccettabile di proseguire i lavori, pertanto manterremo il nostro voto di contrarietà.
2014-02-04	PD	DeBiasiEmiliaGrazia	Signora Presidente, mi scuso con il relatore, ma purtroppo, pur essendo una materia che ha a che fare molto con la sanità, rilevo che non è neanche passata in 12ᵃ Commissione; ma di questo si discuterà in un altro momento, perché poi ci troviamo in Aula di fronte a provvedimenti che creano imbarazzo a tutti.
2014-02-05	PD	CuomoVincenzo	Signora Presidente, ringrazio innanzitutto la Commissione ambiente, nella persona del Presidente, di tutti i componenti e del relatore Sollo, che sono giunti al termine di un iter abbastanza approfondito. La Commissione ha infatti svolto, nei mesi scorsi, audizioni sul posto e sopralluoghi dei siti interessati, ha audito moltissime rappresentanze istituzionali, dei comitati e dei cittadini, così come della società civile e dei Corpi delle Forze dell'ordine che sono ordinariamente deputati al controllo del territorio in materia ambientale. Alla fine di questo percorso il Governo, nella persona del ministro Orlando e del sottosegretario Cirillo, che oggi lo rappresenta in Aula e che saluto e ringrazio per l'attento e approfondito lavoro che è stato fatto nei mesi scorsi su questi temi, ha adottato un provvedimento che si muove su diverse direttrici e che probabilmente si scontra - come ricordava il collega De Cristofaro - con la criticità di mettere insieme due emergenze ambientali, da questo punto di vista limitando un approfondimento anche da parte della Commissione. Ma, oggettivamente, limitandomi a un'analisi dell'intervento sulla Terra dei fuochi e sull'emergenza ambientale in Campania, è un provvedimento che tende a raggiungere alcuni risultati. Innanzitutto, lo Stato fa lo Stato e quindi la mappatura e le indagini. È vero - mi rivolgo ai senatori D'Anna e Milo - che probabilmente negli anni la Regione Campania o alcuni Corpi di polizia, in particolare i Carabinieri, hanno fatto una loro mappatura di alcuni terreni contaminati, ma è anche vero che con questo provvedimento intervengono alcune autorità scientifiche di livello istituzionale, come l'ISPRA e l'ARPAC. Tra l'altro, la cosa importante è che essi si avvalgono di alcuni Corpi di polizia, in particolare il Nucleo operativo ecologico dei Carabinieri (NOE), il Corpo forestale dello Stato, il Comando politiche agricole e alimentari dei Carabinieri, l'Ispettorato per la repressione frodi presso l'Istituto superiore di sanità, e anche le Capitanerie di porto, in seguito ad un emendamento approvato dalla Camera dei deputati, per un controllo sulle specificità ittiche di quella terra. Il primo risultato molto forte è dunque il monitoraggio da parte dello Stato, dei Ministeri competenti, della Regione, e delle autorità scientifiche e istituzionali che intervengono. Tali autorità intervengono entro tempi stabiliti, signora Presidente e signori colleghi, entro i quali dovranno conseguire dei risultati a seguito della mappatura. Entro sessanta giorni esse dovranno depositare una relazione. Quindi, non siamo più ad un momento generico, in cui l'intervento si muove in una dinamica che non prevede alcuna coercizione nei tempi: queste autorità dovranno presentare una relazione, con allegata una proposta sui tempi e sui costi delle bonifiche e delle acque di falda. In proposito, più volte ho sentito, anche nel dibattito - purtroppo brevissimo - tenutosi in Commissione ambiente, che c'era qualche perplessità dovuta al fatto che si interverrebbe poco sulle acque di falda. Non è così: non solo si interviene anche a proposito delle acque di falda, ma è stato addirittura inserito il comma 6- sexies all'articolo 1, con cui si modifica il decreto legislativo n. 152 del 2006, ovvero il cosiddetto codice dell'ambiente, stabilendo i parametri sulla base di quelle che sono le indagini. Capisco quindi la frustrazione dell'Assemblea, chiamata ad esaminare in poco tempo un provvedimento abbastanza complesso come quello in esame, ma devo riconoscere che i colleghi parlamentari della Camera dei deputati hanno svolto un lavoro estremamente profondo e complesso, che ha arricchito e migliorato il provvedimento. Il secondo tema che voglio proporre riguarda i controlli. Non mi iscrivo al partito degli ideologismi secondo cui l'uso dell'Esercito per il controllo del territorio, di supporto alle attività di pubblica sicurezza, può far scaturire un dibattito tale da amplificare la portata del provvedimento. In questo provvedimento viene stabilito innanzitutto che il prefetto di Napoli dovrà coordinare tutti gli interventi in materia di pubblica sicurezza e di controllo del territorio. C'è un problema: con l'articolo 3 del provvedimento in esame inseriamo un nuovo articolo del codice penale, il 256- bis e un nuovo reato. È ovvio che, dal momento in cui si parla di Terra dei fuochi, negli anni c'è stato un problema roghi tossici e di mancato controllo del territorio. Lo Stato intende dunque dare un messaggio immediato per fronteggiare questa emergenza e poi ci sarà bisogno di un intervento strutturale. Ho ascoltato con grande attenzione gli interventi dei colleghi degli altri Gruppi parlamentari in Commissione su questo tema: c'è bisogno di un intervento strutturale. Lo ha detto anche il senatore De Cristofaro, a cui sono accomunato dall'appartenenza geografica e campanilistica a questa terra. Fronteggiata dunque l'emergenza e affrontato il periodo iniziale, c'è bisogno che le Forze dell'ordine si diano una caratterizzazione strutturale per il controllo del territorio: dobbiamo passare dall'eccezione alla regola. La Presidente mi consentirà di intervenire su un tema ulteriore, anche per restituire un minimo di correttezza al dibattito: il tema dei controlli antimafia. Nella seduta di ieri, la senatrice Capacchione, in un intervento che condivido integralmente, ha rappresentato il problema: ricordo che la senatrice, avendone probabilmente pagato personalmente, negli anni, le conseguenze, ha denunciato da anni cosa accadeva nella Terra dei fuochi. PRESIDENTE. Dovrebbe concludere, senatore Cuomo. CUOMO (PD). Signora Presidente e signori colleghi, la legislazione antimafia prevista all'interno del decreto in esame è molto più restrittiva. La deroga è riferita a maglie molto più strette nei controlli, che prevedono addirittura l'accesso nei cantieri. Il comitato per l'alta sorveglianza sulle grandi opere, un modello mutuato da altre esperienze, che si sta utilizzando per l'Expo di Milano e anche per altre opere di ricostruzione, prevede maglie molto più strette e addirittura l'accesso ai cantieri e quindi l'intervento immediato in materia di controlli antimafia, anche in ordine alle informazioni atipiche. Questo decreto, nell'idea del Gruppo del Partito Democratico e di chi vi parla, non vuole coprire alcuna responsabilità; chi ha sbagliato ha il dovere di pagare, e sicuramente ci sono stati sbagli politici e imprenditoriali. Nessuno vuole coprire nulla, e il Parlamento farà bene a conseguire quella verità che bisogna restituire alla gente di quei luoghi, che ha sofferto negli anni e che è stata penalizzata sotto il profilo della tutela della salute. Questo provvedimento ha voglia di intervenire. Con questa voglia mi consenta di ringraziare il Capo dello Stato, il quale cerca faticosamente di mantenere ancora in piedi un rapporto tra istituzioni e cittadini e che spesso viene vilmente e volgarmente attaccato anche in quest'Aula, richiamato anziché essere ringraziato per la sensibilità che in questo tema ha dimostrato nei confronti delle popolazioni.
2014-02-05	PD	GranaiolaManuela	Dagli studi svolti anche dall'Istituto superiore di sanità è emerso che la contaminazione di acqua e terreni, causata dai rifiuti illegali interrati, è un problema concreto e misurabile e che lo stato di salute della popolazione campana è peggiore rispetto al resto d'Italia giacché presenta una mortalità più elevata rispetto alla media nazionale, con punte del 29 per cento in alcuni Comuni.
2014-02-05	PD	GranaiolaManuela	Molto bene, dunque, affermare il principio (ma bisognerà poi essere conseguenti) della necessità di uno screening della popolazione, nonché intensificare con ogni mezzo gli interventi repressivi. Delle conseguenze per la salute umana della gestione criminale o sconsiderata dei rifiuti si sono occupati altri studi, già a partire dal 2009, svolti anche in collaborazione con l'Organizzazione mondiale della sanità. Queste ricerche hanno evidenziato una probabile connessione fra la mortalità e i rifiuti soprattutto per quanto riguarda gli scarichi di rifiuti illegali. Prendiamone definitivamente atto, anche se purtroppo c'è voluta l'esplosione di un'ennesima emergenza per cominciare ad affrontare seriamente la questione. La pratica criminale di smaltire o riciclare i rifiuti bruciandoli va avanti da troppo tempo; è stato più e più volte documentato. Ora finalmente interveniamo significativamente, ma dobbiamo sapere che non è sufficiente, perché buone ragioni fanno ritenere che tale pratica è assai più diffusa di quanto si creda. Occorre allora rivedere il quadro normativo armonizzandolo. Occorre monitorare seriamente tutto il territorio nazionale, a partire dalle situazioni conclamate, e mettere in rete quanto esiste per sanare e colpire con fermezza i comportamenti criminali, ma soprattutto prevenire. Dobbiamo dare un segnale forte: riconoscere questo problema come una priorità nazionale che riguarda la salute dei cittadini, ma che è anche una vera e propria questione di civiltà. Sono dei giorni scorsi le segnalazioni della scoperta di alcune discariche abusive, venute alla luce anche a causa degli effetti indiretti delle recenti alluvioni: scoperte avvenute in luoghi inaspettati come la Liguria; ma molte, moltissime sono le situazioni segnalate da tempo da privati, associazioni o comitati di cittadini: situazioni diverse per gravità e priorità di intervento. In Commissione sanità abbiamo espresso un parere positivo al disegno di legge, ma con alcune raccomandazioni di intervento, tese ad affrontare l'emergenza, puntando nel contempo al suo superamento. Mi limito a denunciare solo alcune delle ulteriori misure richieste, come quelle volte a programmare la prevenzione sanitaria secondo la geolocalizzazione epidemiologica per microaree sulla base dell'individuazione delle patologie a maggior incidenza oncologica e, per quanto riguarda i difetti congeniti, a maggiore prevalenza alla nascita o per prevalenza totale; a distribuire le risorse sanitarie secondo fattori di ponderazione della quota sanitaria, con particolare rilievo a stato lavorativo, mortalità, morbosità e aspettativa di vita media alla nascita; a garantire l'esenzione dai ticket sanitari per i residenti nelle aree con sversamenti illegali di rifiuti tossici e a maggior incidenza di patologia oncologica; ad avviare un monitoraggio nazionale della situazione in un'ottica di rete delle competenze: ambientali, sanitarie, giuridiche ed economiche e con un aperto confronto con i territori e le loro rappresentanze istituzionali, civili ed associative; a sollecitare la realizzazione del Registro dei tumori su tutto il territorio nazionale.
2014-02-05	M5S	NugnesPaola	Lo dice l'Organizzazione mondiale della sanità.
2014-02-05	M5S	NugnesPaola	Signor Presidente, signor Ministro, in quest'Aula ho sentito molti colleghi parlare del decreto-legge in esame come se finalmente lo Stato stesse mettendo mano alle soluzioni per la Terra dei fuochi. Purtroppo così non è; allora cerchiamo di capire con calma cosa sono queste disposizioni urgenti per le emergenze ambientali. In primo luogo, gli interventi per la cosiddetta Terra dei fuochi, per la sicurezza agroalimentare; solo su questo piccolo particolare. Ci sono poi la proroga della gestione commissariale e amministrativa della Campania in deroga al divieto di proroga, disposizioni in materia di commissari per il dissesto idrogeologico e modifiche all'articolo 1 del decreto-legge 4 giugno 2013, n. 61, il decreto salva-Riva, o meglio detto decreto ammazza-Taranto. Procediamo con ordine ed analizziamo i punti fondamentali di questo decreto: la Terra dei fuochi e l'Ilva di Taranto per l'appunto, due dei capitoli più tristi della gestione ambientale del nostro Paese, che contribuisce a collocarlo, Ministro, al primo posto tra i Paesi più inquinati d'Europa, secondo l'ultima relazione dell'Organizzazione mondiale della sanità. All'uopo vorrei ricordare ai colleghi della Lega e a lei, Presidente, che la Padania è l'area più inquinata del mondo.
2014-02-05	PD	CaleoMassimo	Signor Presidente, signor Ministro, Sottosegretario e onorevoli colleghi, vorrei che tutti qui oggi ci soffermassimo a riflettere su un aspetto che è per me fondamentale. Con il provvedimento presentato per la conversione, il Governo finalmente dimostra di voler affrontare e aggredire problemi che da tempo, troppo tempo, erano stati lasciati marcire senza soluzione. Diciamolo chiaramente: in questa vicenda le istituzioni, e con esse la classe politica, non hanno brillato; anzi, distinguendosi per decenni di errori, assenze e dimenticanze, hanno dimostrato l'inadeguatezza nel fornire per tempo risposte efficaci. Il dramma della Terra dei fuochi e dell'illegalità diffusa in Campania è un fenomeno che si conosce da tempo. Da tempo si sapeva che in questo territorio straordinario, al quale la criminalità organizzata ha inferto un colpo quasi mortale (l'antica Campania felix, così ricca sia per la varietà e l'importanza delle sue produzioni agroalimentari sia per la bellezza e l'importanza del suo patrimonio storico e culturale), la camorra ha attuato un vero e proprio piano industriale, fondato sul business dei rifiuti e capace di superare persino quello della droga. Ce lo dicevano gli atti prodotti dalla Commissione d'inchiesta sui rifiuti, gli atti delle procure di Napoli, assieme ad una parte importante di comunità sana che non si vuole arrendere. Tutto questo però - va detto - non sarebbe stato possibile senza la complicità di una parte di tessuto produttivo e non solo del Mezzogiorno: basti pensare che alcuni dei fusti che sono stati rinvenuti, collega Arrigoni, portano la firma di aziende del Nord-Italia e del Nord-Europa che con scorciatoie facili hanno anteposto il profitto e il denaro facile al rispetto delle leggi. Una vicenda quindi conosciuta da tempo, che grazie al coraggio e alla denuncia dei cittadini, della Chiesa e dei comitati, si è imposta all'attenzione dell'opinione pubblica e delle istituzioni determinando questo intervento. È un intervento che, a mio avviso, va nella giusta direzione, parte dalla necessità di risolvere un'emergenza ambientale di questa portata, ma delinea anche un percorso basato sulla tutela dell'ambiente, sulla difesa della salute e del lavoro e sul ripristino della legalità per il rilancio dei propri territori. Delle misure messe in campo vorrei segnalare in primo luogo gli interventi in materia di tutela della salute, l'importante stanziamento di risorse (pari a 25 milioni di euro annui per il 2014 e il 2015) per le indagini sanitarie gratuite per le popolazioni residenti nella Terra dei fuochi e nei Comuni di Taranto e Statte per quanto riguarda l'Ilva, nonché l'aggiornamento e la pubblicazione dello studio SENTIERI, uno studio approfondito e importante sull'epidemiologia e quindi sull'effetto dell'inquinamento ambientale sulla salute dei cittadini, e il potenziamento degli studi connessi. A questo proposito, signor Ministro, è stato approvato un ordine del giorno che impegna il Governo ad affiancare anche il potenziamento del sistema di sorveglianza epidemiologica, attività di sanità pubblica finalizzata a tenere sotto controllo nel tempo e nello spazio lo stato di salute delle popolazioni interessate. Altro punto di rilievo è la mappatura dei terreni destinati all'agricoltura. È previsto inoltre l'avvio di un programma straordinario per la bonifica dei siti inquinati dallo sversamento illegale dei rifiuti, a cui sono destinate risorse riprogrammabili e soprattutto - lo sottolineo perché è molto importante - anche le risorse confiscate alla criminalità per reati ambientali commessi nella Regione Campania. Il potenziamento dell'attività di prevenzione e di controllo del territorio, unite alle disposizioni per la trasparenza e la libera concorrenza nell'affidamento delle attività di monitoraggio e di bonifica delle aree inquinate, rappresentano un segnale importante contro il rischio di nuove infiltrazioni della criminalità organizzata. Con l'introduzione nel nostro ordinamento del reato di combustione illecita dei rifiuti abbiamo raggiunto un fondamentale obiettivo, primo passo di quel progetto di rafforzamento degli strumenti previsti nell'ordinamento giuridico a tutela di un bene essenziale qual è l'ambiente che, come Partito Democratico, abbiamo deciso di portare avanti con grande determinazione. Sul fronte Ilva, infine, l'introduzione di misure più cogenti per l'attivazione delle misure contenute nell'AIA permetterà sicuramente di rendere più tempestive ed efficaci le azioni rivolte al risanamento ambientale dell'insediamento pugliese, perfezionando ulteriormente gli interventi che questa Assemblea ha già approvato, salvaguardando occupazione e salute. A tal proposito si segnala il potere attribuito al commissario per chiedere prioritariamente un aumento del capitale sociale ai fini della bonifica del sito e la facoltà, qualora questa ipotesi non si realizzi, di ottenere il trasferimento nella disponibilità delle somme sequestrate ai Riva anche per reati diversi da quelli ambientali. Questo provvedimento - lo dico soprattutto ai colleghi senatori del Movimento 5 Stelle - non fa sconti a nessuno e non è propaganda: con senso di responsabilità si sta governando una situazione complessa e difficile, senza demagogia e senza spargimento di notizie false e tendenziose attraverso la Rete e i social network. Questo decreto-legge sicuramente non è esaustivo, ma rappresenta...
2014-02-17	M5S	NugnesPaola	Signor Presidente, facciamo come se tutto fosse normale, ma di questa pantomima italiana, di questo teatrino dell'assurdo, la cosa che più mi ha colpito davvero è stato vedere un condannato per frode fiscale al Colle; ossia un condannato per un atto grave contro la pubblica amministrazione salire da Napolitano per le consultazioni. Ma proviamo a capire cos'è un evasore fiscale e usciamo dalla logica di questa partitocrazia, che pur si dice innovativa senza esserlo, e dalle logiche distorte di un Presidente della Repubblica che si dice a tutela della Nazione senza esserlo, che ritengono si possa sorvolare su un dato di tale gravità. Gli effetti dell'evasione fiscale sono economicamente ed eticamente riprovevoli e uno Stato che sia tale ha il dovere di prendere le distanze e ripudiare chi è stato condannato per un tale reato. Quali gli effetti primari? Si ha una riduzione delle entrate dello Stato e delle risorse per la collettività; si peggiora la qualità dei servizi pubblici; si diminuiscono i fondi disponibili per finanziare la crescita economica; si aumenta il livello di tassazione e di pressione fiscale sui contribuenti; si creano situazioni di concorrenza sleale tra operatori economici; lo Stato deve limitare le risorse sulla spesa pubblica, quali sanità, istruzione e welfare, fatto che tende a gravare maggiormente sui meno abbienti. Ma, come abbiamo detto, Berlusconi è stato condannato per frode fiscale, che è una variante molto più grave dell'evasione e per questo punita molto più severamente, con sanzioni anche penali, dato il suo livello di estrema pericolosità sociale. Ma se la cosa, già grave, che Berlusconi sia un uomo che ha agito contro lo Stato italiano, recando danni etici ed economici a tutti gli italiani, non dovesse bastare (ma dovrebbe bastare in un Paese etico e civile ed egualitario), sappiamo che il «nostro uomo resuscitato dalla sinistra» è anche un pregiudicato sotto processo per compravendita di senatori a Napoli ed è stato condannato in primo grado a sette anni per concussione e prostituzione minorile. Per i magistrati di Milano l'ex Premier era il regista del «bunga bunga», era consapevole che la ragazza fosse minorenne e per questo motivo chiamò la questura di Milano. E non regge assolutamente la giustificazione politica che lo vuole rappresentante di un grosso elettorato. In primo luogo, perché l'elettorato l'ha votato prima della sentenza definitiva e quindi ignaro del reato. In secondo luogo, perché anche don Vito Cascio Ferro, ad esempio, il primo capo riconosciuto della mafia siciliana agli inizi del Novecento, era rappresentativo di una grossa parte degli italiani, ma mai, credo, un Presidente della Repubblica o un segretario di partito avrebbero sentito l'esigenza di consultarlo sulle grandi riforme o sulla formazione di un nuovo Governo. O mi sbaglio?
2014-02-24	LN	VolpiRaffaele	Se mi permette di iniziare brevemente con un piccolo excursus, che ha un senso politico, penso che su quella sedia avrebbe dovuto esserci Bersani, che però non è riuscito a sedercisi. Ci fu Letta. Lei, signor Presidente, prima ha parlato al popolo, ma la scelta di mandare via Letta è stata presa da 136 persone chiuse nella sede di via del Nazareno. Non è una critica, ma un dato di fatto: una settimana prima la Camera dei deputati aveva espresso, con un'ampia maggioranza, il voto di fiducia al presidente Letta. Quindi la scelta è puramente politica e interna al Partito Democratico: lei ne è anche il segretario e quindi si prenda questa responsabilità politica (del resto, se l'è presa). Penso però che in politica ci siano dei passaggi legati ai rapporti umani, perché la politica è fatta anche di rapporti umani, e il «passaggio della campanella» di ieri, credo che abbia segnato un passaggio storico nel nostro modo di vivere la politica e i rapporti nella politica. Ieri abbiamo visto la rottura di un rapporto umano. Allora, rispetto alla scaltrezza con cui oggi ha voluto presentarsi in quest'Aula, a Gigliola Cinquetti le voglio rispondere con Leonardo Sciascia (lo farò non appena avrà finito di leggere sul suo telefonino). Desidero dunque ricordare quella parte che tutti conoscono de «Il Giorno della civetta», in cui Sciascia racconta in modo ben chiaro quella che ritiene essere la catalogazione degli uomini. Non la ripeto tutta, ma essa parte dagli «uomini», i «mezzi uomini» e gli «ominicchi»: il resto non lo dico, perché di quest'Aula ho più stima probabilmente di lei. Ognuno si cataloghi per dove vuol essere; certamente alcune cose che si sono viste, anche rispetto ai rapporti politici ed umani, dovrebbero far riflettere. Venendo al suo Governo, lei non ha voluto affrontare alcuni problemi, anzi devo dirle che proprio non li ha affrontati. Le riassumo quelli che sono già stati richiamati da altri colleghi: non ha parlato di sanità, non ha parlato di infrastrutture, non ha parlato di ambiente, non ha parlato di agricoltura, non ha parlato di Expo, non ha parlato degli esodati. E guardi (detto da uno della Lega...) non ha parlato di Sud (glielo hanno già ricordato). Magari avrebbe potuto ricordare il problema del Sud con le parole del presidente Napolitano, di cui si è dimenticato di citare il nome, nonostante le abbia concesso di essere Presidente del Consiglio. Il presidente Napolitano ha detto che il Sud può riprendersi e che serve un colpo d'orgoglio da parte del Sud. Per definire il suo Governo avevo pensato a due parole (scelga lei): commissariato o condizionato. Io preferisco condizionato, perché mi sembra più educato nei suoi confronti. È un Governo condizionato dai poteri dell'Europa. Intervenendo, mi veniva il dubbio se chiamarlo Governo Renzi o Governo Padoan. È il Governo Renzi; però Padoan sicuramente rappresenta quell'Europa delle banche, della BCE, di tutto un sistema che sicuramente è quello che a noi non piace e che ormai non piace a molti italiani anche fuori. Una cosa è certa: lei ha fatto bene a non indicare un Ministro per i rapporti con l'Europa, visto che ha l'Europa in casa, proprio lì. Non ha bisogno di mandare qualcuno, perché gli ordini arrivano attraverso Padoan; non ci sono dubbi su questo. Così come non ci sonno dubbi sul fatto che quelli che dalla stampa sono stati fatti passare come endorsement fossero in effetti qualcosa di diverso, cioè quelli che qualcun altro ha definito i "pizzini" con gli ordini. D'altra parte, un sessantennio fa si sarebbe potuto dire che lei si è apprestato immediatamente a rassicurare «l'alleato tedesco»: nessun dubbio in questo caso, perché lei indubbiamente ha un problema di rapporti con l'Europa. Le hanno detto che Padoan sa cosa fare; beh, sì, evidentemente penso che in questa frase ci sia assolutamente tutto quello che rappresenta il suo Governo. Vorrei parlarle delle sue proposte istituzionali. Non venga qua a fare il gioco di dire che lei vuole fare le cose e poi c'è il Senato che non le vuole fare, e quindi è colpa nostra. No, non faccia questo gioco, perché, guardi, ci sono delle cose su cui si può ragionare, mentre ce ne sono altre, come la sua proposta sul Senato, che io ritengo un'oscenità istituzionale. Si potrebbe pensare di fare come in Inghilterra, dove ci sono 760 lord; li mettiamo direttamente lì e abbiamo risolto il problema. Non credo che sia la scelta migliore; ma credo che ci saranno i termini e i modi per approfondire la questione.
2014-02-24	M5S	NugnesPaola	Era un minuto e mezzo. PRESIDENTE. Le do un minuto. NUGNES (M5S). Signor Presidente, secondo l'ultimo rapporto dell'Organizzazione mondiale della sanità, siamo primi in Europa per inquinamento (come per la corruzione); siamo primi per le infrazioni comunitarie (e nella lista, al primo posto, quelle per l'ambiente). Le multe sono di centinaia di milioni di euro. Incalcolabili i costi diretti ed indiretti della mancata prevenzione e del mancato controllo. Eppure la casella del Ministero dell'ambiente è stata riempita a caso, come tappabuchi da manuale Cencelli. Primo Ministro, mi ascolti.
2014-02-24	PD	DeBiasiEmiliaGrazia	Abbiamo a che fare non solo con un Servizio sanitario nazionale, ma con un diritto, quello alla salute, che è l'unico diritto che la Costituzione definisce come fondamentale, e con una definizione di salute, da parte dell'Organizzazione mondiale della sanità, come benessere fisico e psichico delle persone. Bisogna tutelare, ma per tutelare occorre avere contezza dei cambiamenti avvenuti nel Paese e delle necessità di adeguamento, di modernizzazione, sapendo però che la sanità italiana è una buona sanità. La sanità è leva di sviluppo economico, sociale, istituzionale, culturale, e di sviluppo economico: penso al farmaco, alla ricerca, al fatto che in Italia siamo leader mondiali nella ricerca delle molecole, ma siamo quasi una sede di delocalizzazione per la produzione. In secondo luogo, basta con quel luogo comune della sanità come spreco, anche perché 30 miliardi tagliati in questi anni alla sanità ci pongono al di sotto della media europea per le spese e gli investimenti in questo settore. E allora credo che si debba passare dalla logica del taglio lineare a quella della riconversione della spesa; in una parola, come abbiamo detto al commissario Cottarelli, da qui non esce uno spillo: ogni euro risparmiato in sanità deve ritornare ad incrementare quantitativamente e qualitativamente il Servizio sanitario nazionale. Per quanto riguarda lo sviluppo sociale, mi permetta di lanciare un allarme molto grande sulla non autosufficienza: a quando un piano sociosanitario per queste migliaia e migliaia di persone che davvero sono abbandonate a se stesse e non riescono ad avere né nel pubblico né nel privato la soddisfazione di quel diritto minimo alla vita quotidiana? In terzo luogo, vorrei soffermarmi sullo sviluppo istituzionale e sulla riforma del Titolo V della Costituzione. Credo che con tutte le buone intenzioni di partenza, noi oggi dobbiamo però dirci che la sanità non può essere affidata a 21 «Staterelli» autonomi che non comunicano con lo Stato, con uno Stato che non comunica con loro, al di là della Conferenza Stato-Regioni. Credo che vi sia un tema serio; la diversità dei modelli e del modo di lavorare è una ricchezza, ma la difformità è un'altra cosa, perché la difformità diventa disuguaglianza e, dato che io credo nelle pari opportunità, come ridefinizione moderna del valore dell'uguaglianza, penso che non possa essere il caso, dove si nasce o si vive, a decidere se una persona viene curata bene o male. Credo che questo sia un tema che riguarda il rapporto con il territorio, con modelli innovativi che portino al risparmio, al reinvestimento e ad una semplificazione. Ci vogliono persino 50 mesi per definire protocolli sui farmaci innovativi tra l'Agenzia nazionale del farmaco e le Agenzie regionali: 50 mesi per un farmaco innovativo significa che uno, nel frattempo, è morto. Penso allora che su questo si debba mettere mano velocemente. Per quanto riguarda lo sviluppo culturale, sono convinta che anche nella sanità e nel welfare il tenore di vita si definisca come un incrocio tra le condizioni materiali di vita, il reddito e le ambizioni sull'autonomia del proprio progetto di vita, che è la grande sfida moderna del welfare. Un welfare che ci accompagni lungo l'arco della vita e sappia produrre lavoro e qualità sociale, che sappia mettere in Rete le risorse e che si occupi delle vecchie e nuove povertà, che non sono solo materiali. Insomma, sanità e welfare sono nella scia dello sviluppo come libertà, per dirlo con Amartya Sen. Ciò significa che almeno una parte di questo immenso compito - io mi auguro - possa essere abbracciata dal suo Governo, a cui mi appresto a dare fiducia, convinta che al centro vi sarà la promozione della libertà umana.
2014-02-24	PD	DeBiasiEmiliaGrazia	Signor Presidente, il Presidente del Consiglio ha ringraziato giustamente gli insegnanti; io vorrei che si associasse a noi nel ringraziamento alle tantissime persone che lavorano ogni giorno nella sanità e nel welfare del nostro Paese
2014-03-11	M5S	SantangeloVincenzo	Signora Presidente, signori colleghi, rimaniamo sempre molto stupiti dall'atteggiamento che si ha. È un discorso di metodo. Oggi era stata convocata, per le ore 15, una riunione della Conferenza dei Capigruppo. La stessa riunione è stata sconvocata. Iniziamo con il capire per quali motivi questa riunione è stata prima convocata e dopo sconvocata: cerchiamo di capire chi l'ha richiesta e chi l'ha sconvocata. Per quanto riguarda la richiesta del senatore Calderoli, ritengo che avanzarla in quest'Aula del Parlamento sia pienamente nelle sue facoltà, per cui ci esprimeremo con un voto, favorevole o contrario, in maniera assolutamente serena. Quello che è accaduto oggi, signora Presidente, è che sulla mozione sul MUOS, che è stata presentata nell'agosto del 2013, oggi i Presidenti delle Commissioni sanità e ambiente sono intervenuti a gamba tesa per prendere ancora tempo e per non consentire a questa Assemblea di votare giovedì. Sottolineo che si tratta di una discussione che è iniziata già il mese scorso. Il calendario, lo dico al senatore Zanda, va discusso nella Conferenza dei Capigruppo, ma va assolutamente mantenuto. Già la scorsa settimana questo programma è stato concordato insieme, quindi è un discorso di metodo. Chiediamo che il calendario venga discusso nella Conferenza dei Capigruppo: se non c'è l'unanimità si viene in Aula a votare, e ognuno si prende la responsabilità dei vari spostamenti. Questo rientra nell'azione lecita di ciascun Gruppo e di ciascun parlamentare. Il Movimento 5 Stelle voterà contro la richiesta avanzata dal presidente Calderoli, e attende ulteriori sviluppi rispetto alla Conferenza dei Capigruppo; soprattutto attende che vengano resi pubblici i motivi per cui la Conferenza è stata convocata e poi sconvocata.
2014-03-26	M5S	CastaldiGianluca	Signor Presidente, ben 700.000 cittadini, 700.000 (più della metà degli abitanti della mia Regione, l'Abruzzo), senza escludere ospedali e scuole, sono stati riforniti di acqua contaminata. Questo non ce lo comunica né il condannato e attualmente nostro Presidente di Regione Chiodi, nonché candidato per il centrodestra nelle prossime elezioni regionali di maggio, né il plurindagato, quello candidato a Presidente della Regione per il centrosinistra D'Alfonso. Ce lo comunica, presidente Gasparri, l'Istituto superiore di sanità, che ha analizzato per conto dell'Avvocatura dello Stato le acque contaminate dalla megadiscarica dei veleni di Bussi. L'informazione, quella vera (non quella dei vostri giornali e delle vostre TV), in Abruzzo l'hanno fatta i cittadini. Il Movimento 5 Stelle, riunendo l'attivismo di coloro che hanno compreso che voi tutti mai penserete a risolvere i problemi della gente, si è documentato e ha fatto informazione presentando uno studio denominato «Abruzzo Regione verde» e contestualmente ha ricevuto critiche dai partiti, che ci accusavano e accusavano questi cittadini di creare ingiustificato allarme. Il fatto che in mezza Regione è stata distribuita acqua contaminata non basta a giustificare l'allarme? O dobbiamo arrivare al cento per cento di persone che bevono quest'acqua? La dura realtà è che stiamo di fronte all'ennesima prova di quanto i nostri amministratori fino ad oggi abbiano avuto riguardo della nostra salute. Glielo dico io: zero. Alcuni parlamentari abruzzesi divisi (per modo di dire) tra centrodestra e centrosinistra ci informano adesso del gigantesco rischio tossico. Mi chiedo, anzi i cittadini abruzzesi si chiedono: ma finora dove siete stati? Dove eravate? Eravate e siete nelle istituzioni, voi tutti, nessuno escluso. I cittadini, il Movimento chiedono da tempo, tramite interrogazioni, chiarimenti sulla situazione del SIN di Bussi. Chiedono da tempo quale attività abbia svolto il commissario Adriano Boio. Queste attività a tutt'oggi sono ancora sconosciute. Gli abruzzesi oggi mi comunicano - visto che noi siamo portavoce - di chiedere ai parlamentari del «PD più o meno L» quando la finiranno di schiacciare bottoni favorendo con il loro voto ogni provvedimento utile a grandi lobby e a grandi amici. Ancora una volta si denota l'importanza e l'urgenza di restituire le istituzioni ai cittadini italiani. Informo gli abruzzesi che avranno la prima occasione a maggio con una candidata pulita, Sara Marcozzi, per la carica di Presidente di Regione e ben 29 cittadini incensurati e lontani dai partiti su cui riporre la fiducia di cittadini abruzzesi.
2014-03-26	M5S	MorraNicola	Signor Presidente, che gli interventi siano brevi è una questione tutta da verificare, perché mi pare che il Regolamento prescriva che per noi vi siano spazi che non dipendono dalla sua volontà. PRESIDENTE. È una prassi che è stata instaurata, senatore Morra, altrimenti non esisterebbero gli interventi di fine seduta. MORRA (M5S). Ma cerchiamo di rispettarli, anche se l'Aula è vuota, e capisco che magari si avrebbe fretta: questi, però, sono doveri. Avverto appunto il dovere di segnalare all'Aula quanto sta avvenendo ormai da mesi in Calabria, esattamente in provincia di Cosenza, ricollegandomi a quanto è già stato oggetto di un mio intervento oltre un mese fa. La sanità calabrese, e cosentina in particolare, è stata di recente scossa dall'ennesimo scandalo (e dico ennesimo per non dire duemiliardesimo), perché ormai gli scandali in Calabria sono all'ordine del giorno e non ci si scandalizza più di fronte ai furti ed alle ruberie che vengono sempre denunciati dalla magistratura. Oltre un mese fa, con tutta probabilità si riuscì addirittura a non far arrivare un giornale in edicola e l'inchiesta tuttora in corso sta facendo venir fuori consulenze d'oro, per le quali il figlio del senatore Antonio Gentile del Gruppo NCD sarebbe stato indagato, che danno l'esatta misura di come in Calabria si intenda la spesa pubblica nella sanità, ossia a vantaggio di pochi e a danno di tutti, in particolar modo dei calabresi, che avrebbero necessità di avere presidi e ospedali a disposizione delle emergenze delle loro comunità. Dico questo perché il tratto della fascia tirrenica da Praia a Mare fino a Paola rischia di rimanere assolutamente sprovvisto di presidi sanitari, in quanto già a suo tempo la Giunta regionale attuale aveva deciso di dare la morte all'ospedale di Praia a Mare, una sorta di eccellenza che aveva anche bilanci in attivo. Se si pensa che oggi l'ospedale di Paola è a rischio chiusura, a causa di una frana intervenuta da diversi mesi, coinvolgendo quanto meno per il momento il parcheggio dello stesso, si comprende benissimo in quale situazione si viva questa tutela del diritto alla salute. Sottolineo inoltre all'Aula la necessità di studiare bene le questioni calabresi, perché in Calabria c'è il tavolo Massicci che sembra più un tavolo da poker che un tavolo di risoluzione dei problemi della sanità calabrese. Tutti dicono di volerli risolvere, offrendo consulenze e competenze, ma alla fine in Calabria abbiamo sempre meno sanità e sempre più inchieste della magistratura che fanno il loro corso.
2014-03-26	PD	GuerraMariaCecilia	Signor Presidente, vorrei sottolineare tre aspetti di particolare interesse del decreto che stiamo discutendo. Il primo riguarda la cancellazione della norma, contenuta nella legge di stabilità, che comportava una riduzione lineare di quelle detrazioni che sono in sede IRPEF e che riguardano attualmente il 19 per cento delle spese sostenute dalla famiglia per sanità, scuole e interessi passivi sui mutui. È infatti importante che questo intervento sulle agevolazioni fiscali, che io giudico assolutamente necessario, non sia trattato in questo modo ma rimandato all'attuazione della delega fiscale. In quella sede, infatti, si potrà intervenire con un'opera più complessiva di razionalizzazione e di sistematizzazione delle agevolazioni che si sono stratificate nel corso degli anni e che riguardano tutti i tributi e non solo l'IRPEF. In quella sede si potrà anche salvaguardare la tutela delle famiglie, della salute, oltre che quella dei redditi di lavoro dipendente e autonomo, di impresa minore e di pensioni, così come recitano i principi direttivi e come non sarebbe invece stato con un intervento di tipo lineare.
2014-04-02	M5S	PetrocelliVitoRosario	; o che li abbia nominati il PD dell'unico Governo D'Alema, come Pierluigi Bersani, l'uomo dei «rigassificatori in ogni porto»; o, ancora, che li abbia nominati il «tecnico» Mario Monti, come nel caso di Corrado Passera, il ministro della furbata dell'articolo 35 del decreto-legge n. 83 del 2012, che ha fatto finta di confermare il limite delle 12 miglia «imposto» nel 2010 dalla tragedia del golfo del Messico, salvo però recuperare «i permessi in essere prima della legge del 2010»; o, infine, che si tratti di ministri dello sviluppo economico fotocopia, nominati dal Governo delle larghe intese, come Zanonato e Guidi, che vogliono per esempio «rendere legale il fracking », la pratica più disastrosa possibile per le riserve idriche nazionali (solo perché qualcuno assicura loro a voce che è una tecnica conveniente, ovviamente per i petrolieri, non certo per la Nazione); insomma, oramai è conclamato, cara sottosegretario Vicari: chiunque sia a nominarli, l'unico sviluppo che i Ministri dello sviluppo economico hanno saputo procurare è quello per le compagnie minerarie, non certamente per gli italiani, visto il disavanzo economico disastroso a cui anche loro hanno contribuito. La nostra contrarietà al petrolio - sappiatelo - non è ideologica, ma logica e legata al fatto che l'industria petrolchimica è quella che più di ogni altra ha avvelenato il pianeta, a maggior gloria della tanto osannata «libertà di andare in automobile dove si vuole», oltre alla certezza che il petrolio è una risorsa finita. Non si tratta di sindrome NIMBY, ma di constatazione del fatto che l'uscita dalle fonti fossili e dal petrolio non è una scelta, bensì un obbligo. Nel transitorio verso un futuro «libero dal fossile», data da segnare sul calendario di qualunque agenda politica per chi pensa ad un pianeta Terra ancora abitabile, pretendiamo che una normativa più rigida verso le attività estrattive vada pensata e proposta. Non è possibile, infatti, che in California tutta la filiera del petrolio, dalla prospezione sismica per le ricerche al pieno di benzina in auto, sia considerata cancerogena e sia soggetta a controlli spietati, anche sociali, mentre in Italia no. Da noi, infatti, enti strapagati per controllare la qualità dell'ambiente nei dintorni delle raffinerie del greggio (come nel caso della ormai fallita Metapontum Agrobios, pagata circa 6 milioni di euro dalla Regione Basilicata per uno studio di 2 anni intorno al Centro Oli di Viggiano) non fanno altro che ribadire: «Tutto a posto!», quando nella realtà siamo arrivati a contare in un bicchiere di acqua da bere la presenza di ben 37 sostanze tossiche e nocive. Non è possibile che l'Organizzazione mondiale della sanità dica che l'idrogeno solforato emesso in aria durante le attività industriali - qualunque sia quella in atto - non debba superare i limiti di 0,005 parti per milione, mentre in Italia sia di 5 parti per milione, se è industria non petrolifera, e di 30 parti per milione, se si raffina petrolio greggio. Sono, queste, alcune delle ragioni che ci hanno spinto, come Movimento 5 Stelle, a lavorare ad una nuova legge sugli effetti del petrolio, per la quale ci siamo rivolti a esperti internazionali e indipendenti; una legge che sia omnicomprensiva anche di quei sottili sotterfugi burocratici pensati ad arte per favorire le compagnie minerarie, dei quali potrei ricordare i principali: la possibilità per le Regioni di eludere le valutazioni di impatto ambientale; le franchigie ai diritti dei cittadini; le lusinghe perverse delle royalty, che sono una miseria, messe in mano ad amministratori con bilanci risicati, e non sono altro che un sistema legale e pubblico che agisce con gli stessi effetti di una tangente. Non per altro, Presidente e colleghi, anziché buttarci nell'avventura del fracking, è tempo ormai di calmare quest'ansia da perforazione che ancora oggi trasmette l'amministratore delegato di ENI, Scaroni, e di iniziare un reale percorso che risparmi i combustibili fossili.
2014-04-02	PD	PaduaVenera	Signor Presidente, volevo ricordare all'Assemblea che oggi, 2 aprile, ricorre la Giornata mondiale per la consapevolezza sull'autismo. Una modalità magari un po' originale è quella di illuminare le nostre istituzioni di una luce blu, proprio per accendere una luce nelle nostre coscienze e nei nostri cuori e per poter accompagnare queste persone, questi bambini e queste bambine, che poi diventano ragazzi e ragazze, uomini e donne, perché le persone affette da autismo crescono e non possiamo lasciarle da sole durante la loro vita. L'autismo, com'è noto, è una sindrome comportamentale causata da un disordine dello sviluppo biologico determinato, con esordio nei primi tre anni di vita. Interessa prevalentemente le aree relative all'interazione sociale reciproca, all'abilità di comunicare idee e sentimenti e alla capacità di stabilire relazioni con gli altri. Si configura come una disabilità permanente che accompagna il soggetto nel suo ciclo vitale, che si esprime in modo variabile e si caratterizza per un funzionamento mentale atipico tale da richiedere interventi terapeutici e socio-assistenziali particolarmente delicati. Ecco perché rivolgo un appello a quest'Assemblea: perché anche noi abbiamo responsabilità importanti, perché il problema non afferisce soltanto alla sfera medica, ma soprattutto alla sfera sociale, perché abbiamo il dovere di accompagnare queste persone nella loro vita. Spesso infatti a 18 anni sembra che il problema dell'autismo scompaia, ma in realtà queste persone non hanno più accesso alla scuola, quindi se non c'è un territorio organizzato, se non c'è lo Stato pronto a sostenerle, le famiglie non ce la possono fare ad accompagnarli per tutta la vita, o ce la fanno, ma a prezzo della loro stessa vita. E poi, quando questi genitori non ci saranno più, questi ragazzi saranno soli e il lavoro che è stato fatto precedentemente rischia di essere buttato. Sono uomini e donne, sono ragazzi e ragazze che hanno gli stessi diritti di tutti gli altri: il diritto allo studio, il diritto al lavoro, il diritto alla salute, il diritto alla felicità, come ogni altro essere. Dobbiamo quindi crescere tutti in questa consapevolezza, accompagnare i genitori, sostenere le famiglie, educare la comunità alla consapevolezza, così come ci viene ricordato oggi. In Commissione sanità stiamo elaborando un disegno di legge che domani arriverà, nel suo testo base, speriamo condiviso da tutti, per poter essere portato in Aula proprio per dare quelle risposte sociali e non solo mediche (perché a queste ultime ci pensa la letteratura scientifica) che sono dovute a queste persone.
2014-04-03	PD	BiancoAmedeo	Ma il campo più interessante è quello relativo all'esercizio abusivo in ambito sanitario. I dati rilevati dal 2006 al 2012 dal Nucleo antisofisticazioni e sanità dei carabinieri (NAS) evidenziano in ambito medico l'80 per cento dell'abusivismo riferito alla professione odontoiatrica. In questi sei anni, i NAS hanno compiuto 7.745 ispezioni; sono state operate 3.601 segnalazioni all'autorità giudiziaria, 2.422 delle quali riferite alla violazione dell'articolo 348 del codice penale; sono stati chiusi e sequestrati 877 laboratori o studi.
2014-04-03	M5S	GaettiLuigi	Signora Presidente, signor Ministro, l'Italia è il Paese europeo con il maggiore numero di controlli a tutela dei nostri prodotti e degli acquirenti. Ci sono molti organi controllori, e tra i tanti vorrei ricordare l'Istituto controllo qualità del Ministero, l'Agecontrol, le Aziende sanitarie locali, i Nuclei antisofisticazione dei carabinieri, la Guardia di finanza, l'Istituto zooprofilattico sperimentale, il Corpo sperimentale, gli Uffici sanità marittima, e potrei continuare. Anche il disegno di legge collegato accenna alla semplificazione, in maniera peraltro un po' vaga. E, a questo punto, le chiedo come intende operativamente incidere sulla semplificazione: privilegiando la riduzione degli enti, o un maggior coordinamento tra loro, o intende intervenire sulle procedure dei controlli? Inoltre, le chiedo anche come intende muoversi in Europa: operando sul versante della repressione, che peraltro, per essere concreta, deve avere quella etichettatura esaustiva a cui è stato precedentemente accennato, oppure anche sulla promozione della qualità?
2014-04-08	M5S	GaettiLuigi	Nel 1995 fu Bardonecchia il primo Comune del Nord sciolto per mafia, seguito poi da Leinì nel 2012 e da Rivarolo Canavese. Purtroppo, non sono i soli paesi piemontesi dove le infiltrazioni mafiose nel mondo della politica sono finora apparse più evidenti. Ad essi vanno aggiunti Ciriè, Castellamonte, Borgaro Torinese. Vi ricordo che Nevio Coral ha ricoperto la carica di sindaco dal 1994 al 2005 a Leinì. Dopo di lui prese il suo posto il figlio Ivano. La nuora di Nevio Coral era l'ex assessore regionale alla Sanità, Caterina Ferrero, sulla quale pende una richiesta di rinvio a giudizio per lo scandalo denominato «Sanitopoli». Questi intrecci familiari aiutano a capire come le reti di connivenze erano e sono chiare e consolidate e coinvolgono persone del luogo. Il processo Minotauro, giunto in sentenza di primo grado, ha confermato il quadro accusatorio condannando 36 soggetti, tra cui alcuni politici, come il sindaco di Leinì, ad una pena di 10 anni per associazione mafiosa, l'ex assessore del Comune di Chivasso a sette anni ed il segretario comunale di Rivarolo Canavese a due anni per voto di scambio politico-mafioso. Questa sentenza evidenzia come alcuni uomini politici fossero collusi con le organizzazioni criminali.
2014-04-09	M5S	CappellettiEnrico	Io definisco quest'opera una vergogna, perfino un'infamia, se consideriamo che per finanziarla vengono sottratte risorse preziose da destinare a gangli vitali del nostro Paese, come la sanità, la scuola e l'occupazione. Peraltro, come mi ricordano i colleghi, è il secondo regalo che facciamo in pochi giorni alla malavita organizzata dopo l'intervento della Camera dei deputati sul provvedimento di modifica dell'articolo 416- ter del codice penale.
2014-04-09	M5S	ScibonaMarco	Collusi! SCIBONA (M5S). Ancora una volta appoggiate i potenti, gli affaristi, i vostri amici, a discapito della cittadinanza italiana, dei cittadini che pagano le tasse, che pagheranno anche per questo e che ne avranno in cambio solamente carenza di servizi, eliminazione del diritto allo studio, alla sanità, al trasporto. Noi del Movimento 5 Stelle votiamo orgogliosi contro questa ratifica. Questo Trattato è assolutamente indegno. Siamo contro la mafia, contro la cessione di sovranità ad altri Stati esteri. A voi non rimane che vergognarvi. Uno, due, tre... (I senatori del Gruppo M5S scandiscono all'unisono le parole: «A sarà düra!»).
2014-04-17	M5S	BertorottaOrnella	Se si considera poi che le misure di austerità adottate in Italia, prima dal Governo Berlusconi e poi dal Governo Monti, che non hanno prodotti gli effetti positivi sperati, anzi hanno acuito gli effetti negativi (avevano come scopo la diminuzione della spesa pubblica e miravano a equilibrare il bilancio, con l'ovvia conseguenza di ridurre ulteriormente la spesa nazionale senza risultati notevoli in termini di recupero e crescita, nonché di riduzione del rapporto fra debito e prodotto interno lordo) e che hanno prodotto come risultato una riduzione della domanda aggregata e, direttamente e indirettamente, hanno indebolito il potere d'acquisto dei lavoratori (ad esempio, riducendo la spesa per servizi pubblici, sanità e istruzione), si arriva alla conclusione che le cattive performance dell'Italia sono da ricercarsi nelle cattive politiche economiche, in particolare, relative alla non tutela dei posti di lavoro. Questa posizione è, tra l'altro, confermata da un recente documento prodotto dalla Commissione europea datato 5 marzo 2014 che, appunto, è intitolato «Macroeconomic imbalances - Italy 2014». In questa sede mi piace ricordare che gli articoli 99 e 104 del Trattato di Roma, istitutivo della Comunità economica europea (così come modificato con il Trattato di Maastricht e dal Trattato di Lisbona), trovano attuazione attraverso il rafforzamento delle politiche di vigilanza sui deficit ed i debiti pubblici, nonché un particolare tipo di procedura di infrazione. Sappiamo bene che se il deficit del Paese si avvicina al tetto del 3 per cento del prodotto interno lordo la Commissione europea propone un «avvertimento preventivo» (insomma una tiratina di orecchie!) e che se, nonostante la raccomandazione, lo Stato non adotta sufficienti misure correttive della propria politica di bilancio lo stesso verrà sottoposto ad una sanzione che assume la forma di un deposito infruttifero da convertire in ammenda dopo due anni di persistenza del deficit eccessivo. Una possibilità che si profila per lo Stato che sa di sforare i parametri è quindi quella di discostarsi temporaneamente dall'obiettivo programmatico, stabilendo le finalità alle quali destinare le risorse disponibili in conseguenza dello stesso e definendo il piano di rientro verso l'obiettivo programmatico. Noi del Movimento 5 Stelle non ci stiamo! La scelta di Renzi apre una strada che, anziché farci uscire dalla palude, ci farà inghiottire da questa! Chiediamo pertanto che venga ritirata la relazione allegata al Documento di economia e finanza 2014, ripresentandola solo successivamente all'assenso ottenuto dalle preposte autorità europee, come prescritto dalla legge n. 243 del 2012 e integrandola altresì con i dati, attualmente mancanti, necessari al fine del rispetto dell'articolo 6, comma 3, della legge citata, ovvero indicando esattamente la misura e la durata dello scostamento, le finalità alle quali destinare le risorse disponibili in conseguenza dello stesso e un preciso piano di rientro verso l'obiettivo programmatico commisurando la durata alla gravità degli eventi. Pertanto, signor Vice Ministro, la prego di invitare il suo Premier a smetterla di fare campagna elettorale promettendo e illudendo la gente, se poi non è capace di fare riforme vere e necessarie per l'economia del nostro Paese! Gli faccia sapere che non si fa politica sulla pelle degli italiani.
2014-04-17	M5S	FucksiaSerenella	Il ministro Lorenzin, al suo insediamento, proclamò la fine dei tagli lineari. Ebbene, i tagli lineari, se non li volete definire così, ci sono ma secondo me non sono di certo puntuali e mirati alla riduzione degli sprechi. Occorrerebbe distinguere le spese previdenziali da quelle assistenziali, come le spese per l'erogazione di cure in senso stretto da quelle amministrative. Come poi non restare perplessi sui dati concernenti l'impatto dell'invecchiamento della popolazione sulla spesa sanitaria, che sfugge ad ogni logica? Ma basta annunci, passiamo ai fatti. Centrale unica di acquisto in tutta Italia: la famosa siringa deve costare allo stesso modo da Aosta a Pantelleria. Politica vera e seria sul costo del personale: è inutile bloccare la possibilità di assumere con decreti anti turnover o anche mantenere personale anziano al lavoro o ricorrere al lavoro in affitto e parlare di servizi, quando si tratta invece di lavoro effettivo. Rapido aggiornamento e approvazione del nomenclatore tariffario di protesi e ortesi, con uso razionale delle risorse. Quando un paziente muore, il 90 per cento delle volte i parenti non possono restituire gli ausili alla ASL perché spesso manca l'ufficio competente. Assurdo che non vengano poi computati gli investimenti per migliorare l'efficienza energetica nelle passività di bilancio. Ricordiamo che a Roma spendiamo 10 volte quanto spendono per riscaldamento nelle strutture sanitarie a Monaco di Baviera. Il DEF punta sulla sanità online per incrementare efficienza e sostenibilità del Sistema sanitario nazionale. Benissimo, evviva la ricetta elettronica! Ricordiamo che informatizzare la cartella clinica significa un miliardo di risparmio all'anno.
2014-04-17	M5S	FucksiaSerenella	Non sarà questo DEF a permetterci il risanamento strutturale dei conti pubblici e a perseguire gli obiettivi in materia di occupazione, innovazione, istruzione e sostenibilità. Negli ultimi cinque anni abbiamo assistito ad un trend negativo su tutti i principali parametri economici: prodotto interno lordo (riduzione del 9 per cento); spesa delle famiglie (meno 7 per cento); spese della pubblica amministrazione (meno 3 per cento); riduzione degli investimenti (oltre il 26 per cento); import (meno 16 per cento); export (meno 5,6 per cento). Abbiamo una disoccupazione attorno al 13 per cento e le famiglie italiane non solo non risparmiano più ma faticano ad arrivare a fine mese. Eppure, a pochi passi da noi, a Palazzo Chigi, l'ottimismo regna sovrano: è previsto un incremento del PIL dello 0,8 per cento per il 2014, dell'1,3 per il 2015 e, per il periodo compreso fra il 2016 e il 2018, attorno all'1,7 per cento. Capitolo sanità: a Roma si direbbe «'na sòla».
2014-04-17	M5S	FucksiaSerenella	Per completezza di informazione, ricordo che l'Italia è undicesima nella classifica della spesa informatica per abitante relativa alla sanità pubblica e privata (19 euro contro una media europea di 33). Pubblicizziamo il Servizio sanitario nazionale per importare pazienti dall'estero e non esportare pazienti fuori. Vogliamo dimenticarci poi delle ASL? Abbiamo parlato tanto di auto blu: ma le auto grigie, quelle dei dirigenti amministrativi e sanitari delle ASL? Abbiamo un numero di ASL eccessivo, un numero di dirigenze apicali eccessivo, a fronte di un personale sanitario che invece va oltre i propri turni di lavoro, non ha i riposi e anche qui siamo in una condizione di infrazione delle direttive europee. Per questo dobbiamo distinguere tra dirigenti che esercitano funzioni sanitarie da quelli che esercitano funzioni amministrative, che sono troppi. I contratti dei medici e del personale sono fermi da cinque anni, eppure continuiamo a sprecare su tutto, anche sull'erogazione dei farmaci. Non abbiamo ancora la monodose e c'è uno spreco di tutto. Ma tra le tante mancanze... PRESIDENTE. Concluda, prego. FUCKSIA (M5S). ...scopro con stupore - e con questo concludo - la mancanza di una parola importantissima: prevenzione. Questa parola manca del tutto. Forse perché ogni euro speso in prevenzione se ne risparmiano dieci in cure?
2014-04-17	M5S	SerraManuela	È chiaro che il programma del DEF è pura propaganda, scevra di ogni possibile attuazione, dove un esplicito riferimento al cittadino che fronteggia, spesso in solitudine, il lento e macchinoso apparato statale è assente e dove le istituzioni, la scuola, la giustizia e la sanità appaiono luoghi lontani, irreali e gestiti in modo irrazionale.
2014-04-23	LN	VolpiRaffaele	Signor Presidente, desidero innanzitutto ringraziare la presidente De Biasi per aver proposto alla nostra attenzione un tema davvero importante, nonché tutti i colleghi che fanno parte della Commissione igiene e sanità.
2014-04-23	M5S	DonnoDaniela	Le attenzioni premurose della famiglia sono un vero e proprio scudo protettivo per la manifestazione di patologie neurodegenerative. In questo modo, si amplifica naturalmente l'efficienza dei circuiti neuronali e la cosiddetta brain reserve, ossia la capacità del cervello di attivare i circuiti neuronali alternativi. Per questo non bisogna lasciare gli anziani da soli; anziani che troppo spesso, con leggerezza, vengono parcheggiati in ospedali e case di cura. È qui che il sostegno della famiglia è un indispensabile un atto d'amore, uno scambio tra generazioni, un gesto di riconoscenza tra i giovani e coloro che conservano il patrimonio dell'esperienza e della saggezza. Secondo l'ISTAT, l'invecchiamento della popolazione, in particolare della popolazione anziana, comporterà un ulteriore aumento del numero di persone con demenza. Fra trent'anni - ipotizziamo - solo in Italia vi saranno oltre tre milioni di persone bisognose di cure e di assistenza ininterrotte a causa della demenza senile e dell'Alzheimer. Eppure, ad oggi, mancano test diagnostici, farmaci davvero efficaci e un training su misura per familiari e badanti, vale a dire coloro che sono più a contatto con i malati. Per questa ragione, qui ed ora, è necessario inserire l'Alzheimer tra le priorità della sanità pubblica nazionale, attraverso valide azioni curative della patologia. Per un Paese come il nostro, in una condizione di costante prolungamento delle aspettative di vita, la parola d'ordine dovrebbe essere «prevenzione». Di seguito, un'altra fondamentale priorità è quella relativa alla facilitazione dell'accesso agli esami di laboratorio e agli esami strumentali da parte di tutte le fasce sociali, soprattutto dei meno abbienti. Questa malattia neurodegenerativa deve essere oggetto di un'approfondita ricerca che va adeguatamente finanziata, senza risparmi. Vi deve essere un costante monitoraggio della diffusione epidemiologica e capillari azioni di sensibilizzazione. Serve assistenza domiciliare, garanzia di sostegno anche economico da parte dello Stato e il coinvolgimento di figure competenti, continuamente aggiornate. Il diritto alla salute dovrebbe essere garantito, sempre. Per concludere, l'Alzheimer è una malattia che non ha solamente bisogno di una trasversale considerazione, ma anche e soprattutto di un impegno istituzionale reale, attendibile e durevole. Ma ciò non basta. Per garantire un'adeguata tutela ai malati è necessario che ci siano tre elementi fondamentali: solidarietà, sostegno, sostanza; solidarietà dalla comunità, sostegno dalla famiglia, sostanza dallo Stato.
2014-04-23	PD	CassonFelice	Anche il lavoro svolto dalle Commissioni riunite giustizia e sanità dà atto della delicatezza della materia, perché da una parte bisogna tener conto dei diritti fondamentali della singola persona e, dall'altra, delle esigenze di sicurezza della collettività. Alla ricerca di questo delicato equilibrio si è arrivati, alcuni anni fa, al superamento degli ospedali psichiatrici giudiziari, con il tentativo di far arrivare queste persone, che sono ammalate, sotto cura di persone e strutture adeguate.
2014-04-23	PD	CassonFelice	Un successivo provvedimento è intervenuto poi ad integrare questo decreto - che disciplinava in effetti il trasferimento di tutte le funzioni di sanità penitenziaria dall'amministrazione della giustizia al Servizio sanitario nazionale - con degli indirizzi normativi e programmatici che fanno riferimento ad una conferenza unificata e che hanno visto il loro completamento nella legge del 17 febbraio 2012, n. 9, recante disposizioni per il definitivo superamento degli ospedali psichiatrici giudiziari.
2014-04-23	PD	DeBiasiEmiliaGrazia	Signora Presidente, mi permetta di ringraziare innanzitutto la Commissione igiene e sanità, che all'unanimità ha presentato questa mozione, di cui come Presidente sono prima firmataria, e che ha raccolto, ripeto, il consenso dell'intera Commissione. Mi consenta altresì di ringraziare anche quelle colleghe e quei colleghi che hanno chiesto di sottoscrivere la mozione. È un dato molto positivo che, a mio avviso, ha il significato di segnalare l'urgenza che riguarda questa patologia. Da un'indagine mondiale risulta che le malattie legate alla demenza e all'Alzheimer fanno più paura del cancro. Le persone sono particolarmente spaventate, e in modo generalizzato (lo si capisce), da una patologia che nei prossimi anni vedrà un raddoppio dei casi in tutto il mondo, e non soltanto a causa dell'invecchiamento della popolazione, tratto che riguarda molto da vicino il nostro Paese: sappiamo infatti che l'Alzheimer colpisce anche persone al di sotto dei cinquant'anni. È quindi particolarmente urgente un intervento tempestivo, per quel che riguarda il nostro Paese, da parte del Governo. Sappiamo che sono già in discussione ad un tavolo tecnico le linee guida sull'Alzheimer, e ci auguriamo che vengano emanate prima possibile. Ci permettiamo di sollevare alcuni elementi di discussione che possano poi trovare soddisfazione in tali linee guida. La prima cosa che credo vada detta di contesto è che per curare l'Alzheimer bisogna innanzitutto occuparsi di una diagnosi precoce, che non sempre viene effettuata dalle strutture del nostro Servizio sanitario nazionale.
2014-04-23	PD	GranaiolaManuela	Signor Presidente, colleghi, signor Sottosegretario, grazie alla Commissione sanità, che ha lavorato con serietà e in armonia, e grazie anche alla conduzione della Presidenza, finalmente è arrivata in Aula questa mozione; essa è così importante per affrontare, in maniera organica, gli aspetti sociosanitari riguardanti una malattia terribile e devastante come l'Alzheimer, che in Italia registra - come ci ha ricordato puntualmente la senatrice De Biasi - numeri da brivido. Dati preoccupanti che evidenziano la necessità di costruire un modello basato su prevenzione, diagnosi e cura della malattia, che preveda non solo l'assistenza al malato, ma anche il supporto ai fornitori primari di cure, vale a dire a familiari, badanti, infermieri, assistenti medici e medici. Occorre davvero una rete territoriale a sostegno del malato che comprenda tutti i soggetti coinvolti, dal medico di famiglia agli specialisti, ai centri di riferimento, all'assistenza domiciliare, ai centri diurni, ai ricoveri di sollievo e ai ricoveri definitivi. L'Alzheimer è la più comune e la più devastante causa di demenza: annulla la persona, la confina in un mondo di paura, di angoscia, di allucinazioni. La persona malata non riconosce più se stessa e i propri familiari e questi ultimi spesso non ce la fanno a sostenere quelle situazioni imprevedibili e ingestibili che la malattia provoca. L'Alzheimer ruba la vita alla persona che ne è affetta e distrugge la sua famiglia, che finisce col sentirsi impotente rispetto all'evoluzione della patologia. Per questo è importante votare la mozione in esame, nella quale si chiede con forza al Governo di promuovere un progetto generale di cura, che segua in parallelo gli aspetti propriamente clinici e quelli legati allo sviluppo di servizi specifici dedicati alle diverse fasi della malattia, ai problemi familiari e ai luoghi delle cure. La ricerca scientifica fino ad oggi non ha individuato l'eziopatogenesi della malattia, anche se nei giorni scorsi, in visita al Senato, il premio Nobel in medicina, il professor Susumu Tonegawa, ci ha lasciato ben sperare sui progressi fatti. Le moderne terapie sicuramente riescono a rallentare la progressione della malattia, ma non si vede all'orizzonte niente che lasci sperare in una guarigione. Da qui l'invito al Governo a promuovere idonee iniziative per il sostegno e lo sviluppo della ricerca scientifica nel campo delle demenze. Abbiamo evitato nel DEF tagli lineari alla sanità, ma resta la preoccupazione che i risparmi chiesti alle Regioni possano incidere sulla qualità e l'efficienza del servizio sanitario nazionale. Mi auguro, dunque, che nel Patto per la salute siano seriamente affrontati i temi oggetto di questa mozione. Se così non fosse, le ottimistiche previsioni in esso contenute circa l'invecchiamento della popolazione sarebbero messe in serio pericolo da quella che ritengo essere una vera e propria bomba ad orologeria, pronta ad esplodere se non presa con cura e accuratamente disinnescata. Il problema della demenza - come ci ricordava la senatrice Bianconi - è globale. Per questo, per la prima volta, i leader mondiali del G8 si sono riuniti a Londra in un vertice per decidere come combattere l'epidemia mondiale della demenza. I punti principali dell'accordo siglato sulle misure da intraprendere sono stati, tra gli altri, quelli di identificare, entro il 2025, una cura o una terapia che modifichi il decorso della malattia, il che significa: aumentare i fondi per la ricerca e il numero dei ricercatori coinvolti; sviluppare un piano di azione internazionale per la ricerca; scambiare informazioni, studi e dati; lavorare insieme per ottenere migliori risultati; invitare l'Organizzazione mondiale della sanità e l'OCSE a dichiarare la demenza una minaccia per la salute pubblica e sostenere i Paesi a incidere sui loro sistemi sanitari e sociali per le persone con demenza; invitare tutti a trattare le persone con demenza con dignità e rispetto ed aumentare il proprio contributo nella prevenzione, assistenza e cura. La maggior parte dei Governi è impreparata ad affrontare l'epidemia della demenza. Fino ad ora solo 13 Paesi hanno effettuato un piano nazionale sulle demenze e l'Italia, ahimè, non è fra questi. Cerchiamo, signor Sottosegretario, almeno di rimediare al più presto, predisponendo una rete di assistenza in grado di tutelare non solo i malati di Alzheimer, ma anche i familiari e chi li assiste, a partire dalla promozione di una maggiore sensibilità sociale sulla malattia, al fine di facilitare il percorso diagnostico e la presa in carico globale per il malato. Per tutti questi motivi, espressi anche dai colleghi, il Partito Democratico voterà con convinzione la mozione con la quale abbiamo voluto dare un messaggio di speranza al Paese e mostrare il nostro impegno contro questa malattia che, secondo i medici, fa più paura del cancro. Quindi, signor Sottosegretario, vigileremo affinché gli impegni richiesti al Governo siano assolti con l'impegno e la celerità di cui il Paese ha bisogno. La ringraziamo per il suo parere favorevole e per l'affermazione che gli impegni presi nella sua replica non sono rituali, ma avranno un seguito reale e concreto. Consentitemi di concludere con un accorato appello che mi ha rivolto una collega la cui madre, come la mia, è morta purtroppo a causa dell'Alzheimer. Ricordiamoci tutti che, al di là di ogni ricerca, di ogni medicina, la cura più efficace, che non costa niente è solo e soltanto l'affettività.
2014-04-23	PD	ManasseroPatrizia	Le famiglie vivono uno stress psicologico e fisico altissimo. Nessuna malattia è un fatto privato: questa, di sicuro, è una patologia che chiede attenzione pubblica. Com'è stato ricordato anche nell'illustrazione della mozione di questa patologia si occupa l'Organizzazione mondiale della sanità per l'alto numero di persone colpite e per le previsioni di aumento nei prossimi anni, sia nei Paesi sviluppati che in quelli in via di sviluppo. Dobbiamo parlarne anche noi, ed è importante parlarne oggi: il fatto stesso di farlo significa che c'è bisogno ancora di molto lavoro. Il percorso narrato della difficile convivenza della malattia accompagna le richieste bene espresse nella mozione, quelle cioè della diagnosi precoce, della promozione della ricerca scientifica - per arrivare a farmaci e terapie che vadano oltre gli attuali, che sono sollievi e rallentamenti del percorso della patologia - dell'aggiornamento dei medici di base e degli operatori, oltre a campagne di educazione sanitaria. È importante sapere che è stato avviato in questo senso un tavolo di lavoro tecnico. Infine, ci sono dei punti evidenziati nella mozione che voglio sottolineare perché esprimono necessità, ben riprese, che vanno oltre la semplice assistenza, necessaria ed indispensabile, sulla quale bisogna disporre risorse, denari e competenze, e cercano di ovviare alla solitudine del malato e delle famiglie, puntando anche alla globalità della cura. È dunque indispensabile un progetto generale di cura della demenza, che parta dagli aspetti clinici, quali la diagnosi e il trattamento farmacologico e non farmacologico, sviluppando in parallelo specifici servizi dedicati alle diverse fasi della malattia, ai problemi familiari e ai luoghi delle cure. Per il paziente e per le famiglie è importante creare un sistema che tenga conto della situazione globale, ambientale e sociale del singolo, garantendo una presa in carico globale. Fondamentale è poi certamente la disponibilità di strutture sociosanitarie dedicate alle varie fasi della malattia, all'accoglienza temporanea, nonché di centri di sollievo, indispensabili per una patologia così lunga ed impattante e di stress psicologico per i familiari. È già stata richiamata, ma ci tengo a sottolinearla nuovamente, l'importanza di prevedere uno stabile monitoraggio epidemiologico, che consenta di adottare ogni iniziativa necessaria a creare una rete integrata di servizi: è uno strumento indispensabile per programmare le giuste politiche. Concludo ringraziando la presidente De Biasi per l'iniziativa assunta: abbiamo bisogno di parlare di questa patologia, di abbattere muri e pregiudizi, perché il benessere dei malati e delle loro famiglie passa anche e soprattutto da qui.
2014-04-23	PD	GranaiolaManuela	Tale provvedimento di proroga, ancorché inevitabile, mi rattrista profondamente, perché rinviare ancora una volta la chiusura degli OPG, luoghi «indegni per un Paese civile», come li ha definiti il presidente Napolitano, è grave in sé, ma sarebbe intollerabile se fosse motivato da una questione di lavori pubblici innanzi tutto, anche perché nelle REMS (residenze per l'esecuzione della misura di sicurezza sanitaria) programmate dalle Regioni sono previsti 910 posti, un numero superiore agli attuali internati in OPG, dato che per fortuna negli ultimi anni la mobilitazione che c'è stata ha invertito il trend di crescita degli internamenti, che attualmente sono 836. Di questi internati, circa il 31 per cento sono sottoposti ad una misura di sicurezza provvisoria, mentre poco meno del 70 per cento sono autori di reati di scarsa rilevanza. Solo a dicembre 2010 erano 1.400, quindi vi è stato un calo di più di 400 unità, dovuto anche alla forte sensibilizzazione determinata dalla Commissione d'inchiesta sul sistema sanitario del Senato, la cosiddetta Commissione Marino, dalle dure parole del presidente Napolitano, dalla mobilitazione di tante associazioni, come «Stop OPG», e dall'appassionato viaggio di Marco Cavallo. Nel 2010 la Commissione denunciò con parole pesanti come macigni la condizione di vita degli internati. Le relazioni sui sopralluoghi effettuati portarono ad una forte presa di coscienza della questione, anche sul piano politico, che portò al varo della legge n. 9 del 2012, che prevedeva la chiusura degli OPG prima entro il marzo 2013, poi il 1° aprile 2014; oggi voteremo una proroga al 31 marzo 2015, ma votarla senza pensare a norme che introducano precisi vincoli, che favoriscano le dimissioni e le misure alternative alla detenzione, che frenino gli ingressi impropri e mettano fine alle proroghe dalla misura di sicurezza, dovute in gran parte all'inadempienza delle istituzioni, che dovrebbero farsi carico di costruire un adeguato progetto terapeutico-riabilitativo individuale, sarebbe davvero inaccettabile e contro lo spirito della legge n. 9 e della stessa legge n. 180 del 1978. Per questi motivi, in Commissione sanità abbiamo votato una risoluzione con l'intento di offrire un contributo affinché le REMS che si andranno a realizzare non ripropongano le contraddizioni e le inefficienze sul piano terapeutico di risocializzazione e riabilitazione che da sempre hanno afflitto gli OPG. Le REMS sono luoghi che, fermo restando il modello culturale e giuridico di riferimento, anche se più nuovi, ordinati e sanitarizzati, rischiano di restare luoghi di sofferenza, separazione e custodia e di riprodurre, a dispetto della legge n. 180, istituzionalizzazione, disagio mentale e pericolosità sociale. Se non si interviene con determinazione, avremo soltanto spostato il problema in un contenitore più nuovo e più pulito, ma non avremo raggiunto l'obiettivo giusto, che è lo sviluppo di un'efficace rete di servizi di salute mentale che consenta la presa in carico da parte dei dipartimenti di salute mentale delle persone con programmi e risorse ad esso riservate. Siamo consapevoli che un cambiamento profondo potrà avvenire solo quando si metterà mano al codice Rocco del 1930 e alla revisione dei concetti di imputabilità, pericolosità sociale e misure di sicurezza; tuttavia, dobbiamo fare in modo che la proroga che ci apprestiamo a votare, pur essendo frutto anche di errori, ritardi ed inadempienze, possa trasformarsi in un'opportunità: arrivare allo scadere dell'ulteriore proroga con un numero davvero esiguo di internati. Le risorse messe a disposizione dal Governo per le Regioni, circa 180 milioni in conto capitale per costruire le strutture e 55 milioni in spesa corrente per sostenerne la gestione, potrebbero essere utilizzate dalle Regioni stesse in modo migliore, in primo luogo per migliorare le strutture già esistenti, modificando entro un termine prestabilito i programmi già presentati, mentre le risorse per la spesa corrente potrebbero servire per costruire progetti terapeutico-riabilitativi personalizzati su misura per ogni singola persona, con il concorso di tutti i soggetti istituzionali e le compagini sociali presenti nei territori di appartenenza. Siamo inoltre convinti che sia necessaria una vera e propria governance del superamento degli OPG con l'istituzione di una cabina di regia in cui siano rappresentate tutte le istituzioni coinvolte, con funzioni di monitoraggio, stimolo e coordinamento e con obbligo di rendere una periodica relazione al Parlamento. Questa governance è fondamentale per non doversi ritrovare a votare un'altra proroga o, peggio, per non vedere derubricato il superamento degli OPG a problema di lavori pubblici. È indispensabile dunque che le REMS siano considerate solo una parte del percorso di cura dei pazienti autori di reato, percorso che deve prevedere, oltre al potenziamento dei servizi territoriali, anche un attento monitoraggio regionale dei percorsi di cura, la formazione del personale dedicato e il potenziamento dell'assistenza psichiatrica in carcere dove, oltre al grave problema del sovraffollamento degli ambienti, l'assistenza sanitaria è assolutamente carente e precaria. Mi auguro che gli emendamenti presentati dalle Commissioni riunite sanità e giustizia possano essere accolti in quanto conferiscono al decreto in discussione una maggiore credibilità e ci lasciano sperare che il cammino avviato possa giungere davvero alla cancellazione non solo degli edifici ma anche di un sistema di assistenza che non funziona e che ci fa vergognare di appartenere a un Paese che vuol definirsi civile. Mi auguro anche che si possa giungere all'approvazione di un provvedimento di riforma del codice di procedura penale specialmente per quanto riguarda le misure di sicurezza e il giudizio di pericolosità sociale. Se così non fosse, avremo tradito le speranze di tante persone che, anziché essere curate ed inserite in percorsi terapeutico-riabilitativi, saranno state abbandonate a loro stesse.
2014-04-23	PD	MattesiniDonella	In tutto questo, il tema del potenziamento dei DSM è essenziale. Cito soltanto un dato: la Società italiana di psichiatria rileva che oggi in Italia vi sono 17 milioni di italiani con problemi di disagio mentale e che 1.200.000, cioè il 2 per cento della popolazione, ha una cartella attiva presso i DSM. Questa stessa Società italiana di psichiatria, in un'indagine presentata nel novembre del 2013, ha sottolineato che, negli ultimi anni, il personale attivo dei DSM ha subìto una fortissima riduzione, stimata intorno al 50 per cento, dei propri dipendenti; invece oggi i DSM sono strutture sempre più complesse ed articolate, che negli ultimi anni, a fronte della riduzione del personale, hanno visto aumentare le competenze e gli utenti in carico. Purtroppo, oggi molti operatori dei DSM sono precari, con la conseguente difficoltà di non avere continuità professionale sia nel lavoro di équipe sia nella continuità trattamentale. La chiusura degli OPG - che le Regioni ed il Governo hanno l'obbligo di attuare - rende ancora più urgente ed impellente il rafforzamento dei servizi territoriali. Per questo insisto - e mi rivolgo al rappresentante del Governo - affinché il Ministero assegni subito alle Regioni quei 55 milioni di euro assegnati in parte corrente per le assunzioni e nel contempo, all'interno del patto per la salute che si sta predisponendo, venga posto dal Governo alle Regioni il tema della salute mentale al centro del patto stesso. Allo stesso modo, credo che le Regioni debbano subito attivare le assunzioni, coperte - appunto - da quei 55 milioni di euro, ed affrontare il tema della formazione finalizzata alla progettazione e all'organizzazione dei percorsi terapeutico-riabilitativi e alle esigenze di mediazione culturale. In tal senso, sottolineo ancora una volta l'importanza di quell'emendamento che stabilisce in modo inequivocabile che non deve costituire elemento idoneo a supportare il giudizio di pericolosità sociale (e quindi l'invio agli OPG oggi e alle REMS domani) la sola mancanza di programmi terapeutici individuali. Il Parlamento, il Governo, le Regioni e tutti noi abbiamo il dovere di approvare questo provvedimento e soprattutto di applicarlo, con l'impegno a non chiedere nuove proroghe. Ringrazio la Commissione sanità per il lavoro importante svolto in questi mesi. Penso alle varie audizioni con i rappresentanti delle Regioni, nonché alla risoluzione approvata o al convegno proprio sulla questione degli OPG, che ci permette oggi di rispondere alla richiesta di proroga delle Regioni, con l'individuazione però di precise e puntuali condizioni ed azioni. Esse sono tese a favorire le dimissioni e le misure alternative alla detenzione, ponendo fine a quelle proroghe delle misure detentive, dovute in gran parte non alla pericolosità sociale delle persone, ma all'incuria e all'impossibilità di quelle istituzioni che avrebbero dovuto farsi carico di costruire un incredibile progetto riabilitativo individuale. Chiudere definitivamente gli OPG oggi è un dovere di civiltà e solidarietà; un dovere che nasce dal fatto che nessun paziente deve essere mai esposto al rischio di subire danni alla propria salute perché ristretto in un luogo che non ha le caratteristiche adeguate per esercitare davvero una funzione di cura. Allo stesso modo, nessun operatore deve essere costretto a lavorare in un ambiente dove non sussistono adeguate condizioni per esercitare il proprio mandato di cura e di assistenza agli utenti.
2014-04-23	PD	MattesiniDonella	Per questo è importante l'emendamento (che è stato approvato in sede referente all'unanimità e che io spero possa essere approvato anche dall'Assemblea) che prevede la possibilità per le Regioni di modificare entro il 15 giugno 2014 i programmi già presentati riguardanti le strutture, al fine di qualificare i DSM e di contenere il numero dei posti letti, prevedendo così la possibilità di porre attenzione anche a quei luoghi alternativi alle REMS, a quelle realtà che stanno e dovranno essere tra le REMS stesse e la domiciliarità familiare. Quindi, è altrettanto importante - lo sottolineo - l'obbligo per le Regioni di comunicare al Ministero della sanità, entro il 1° ottobre 2014, lo stato di realizzazione delle strutture.
2014-04-24	M5S	SimeoniIvana	Signor Presidente, colleghi, intervengo oggi in dichiarazione di voto per un provvedimento che è quasi la fotocopia del decreto proroga approvato nel marzo 2013, quando, appena entrati nelle istituzioni, dovemmo confrontarci con il delicato argomento del superamento degli OPG. Dico «quasi» fotocopia, perché in quel decreto, che fummo costretti a convertire, vi era anche l'infausta disposizione sul caso Stamina a dimostrazione di come, spesso, l'utilizzo della decretazione d'urgenza porti a commistioni scellerate. Le norme per il superamento degli OPG sono necessarie ed auspicabili ed il ritardo nella loro applicazione sta diventando insopportabile. Qui in Senato, lo scorso 27 marzo, abbiamo partecipato ad un convegno in cui sono intervenute varie autorità, dai medici esperti del settore al nostro ex-collega, ed ora sindaco di Roma, Ignazio Marino. In quel convegno è stato ribadito ancora una volta come gli ospedali psichiatrici giudiziari siano dei veri e propri campi di concentramento o - come sono stati definiti da una delegazione del Consiglio d'Europa - luoghi di tortura. È stato, inoltre, ricordato che l'esistenza di queste strutture sul suolo italiano è stato motivo di sanzioni da parte dell'Europa, ma soprattutto motivo di vergogna per il nostro Stato, agli occhi del resto dei popoli europei. È stato raccontato come i cosiddetti ospiti di quelle strutture vengano contenuti in strutture fatiscenti, in condizioni igienico-sanitarie disastrose e senza alcuna assistenza medica o psichiatrica. È stato raccontato come gli stessi versino in stato di abbandono da parte dello Stato e delle istituzioni. È stato raccontato come gli OPG siano un buco nero in cui, una volta entrati, si smette di essere umani. È stato raccontato di un ragazzo che ha fatto una rapina da 7.000 lire nel 1992 e, dopo essere stato rinchiuso per 22 anni, oggi è ancora detenuto. Mi viene allora da dire: basta con le proroghe, non prendiamoli e non prendiamoci in giro! Dal testo del disegno di legge in esame ci accorgiamo del rischio che il termine effettivo per la chiusura degli OPG venga spostato al 2017 e questo è assolutamente inaccettabile. Ad un anno di distanza dalla precedente proroga ci troviamo a rimandare ancora il termine di una riforma necessaria ed irrimandabile e mi chiedo: stiamo davvero facendo tutto ciò che è possibile per attuare la chiusura degli OPG? Al centro di tutto c'è la realizzazione degli ormai famosi REMS, delle nuove strutture che devono essere costruite o riconvertite dalle Regioni per ospitare i detenuti-pazienti. E naturalmente nelle Regioni, tra gare di appalti, Conferenze di servizi, patti della salute, Conferenze Stato-Regioni ed infiniti ricorsi giudiziari, i tempi si dilatano all'infinito. Ancora una volta ci rendiamo conto di come le Regioni siano dei carrozzoni inutili, che spesso hanno il solo ruolo di rendere complicata una soluzione semplice. Inoltre, in questi due anni, ci si è concentrati sull'aspetto strutturale del problema: l'unico obiettivo pare sia quello di costruire. Proprio su questo argomento il Movimento 5 Stelle è stato sempre molto critico: invece di riconvertire strutture che potrebbero essere funzionali (ospedali dismessi), si pensa solo ad appaltare la costruzione di nuovi edifici, con un grave aumento dei costi e degli sprechi. Il rischio è che si ripeta il disastro del piano per la riduzione dell'affollamento penitenziario. Il 29 giugno 2010 è stato approvato il piano carceri dall'allora Governo Berlusconi, che prevedeva la realizzazione di 9.150 posti, per un importo totale di 661 milioni di euro. Oggi i fondi sono calati a 450 milioni, ma neanche un mattone è stato posto. Partendo da queste premesse, in Commissione sanità ci siamo interrogati se il problema delle strutture sia l'unico da superare: la risposta è no! Vi sono tantissimi aspetti che vengono trascurati, a partire dalla necessità della gestione unitaria della riforma, attraverso una cabina di regia, fino ad arrivare alla formazione del personale e alla previsione di programmi di sostegno. Nel mio ultimo intervento su questo argomento, all'inizio dell'attuale legislatura, avevo sottolineato che nella relazione della Commissione d'inchiesta sugli OPG della precedente legislatura veniva riscontrato dai sopralluoghi effettuati dai colleghi, una forte carenza di personale medico specialistico all'interno delle strutture: spesso un solo medico e due infermieri, a fronte di centinaia di pazienti, e l'assenza di figure quali psichiatri o psicologi, che sono l'essenza di questo settore. Detti aspetti non possono e non devono venire trascurati nel processo di riforma e superamento degli OPG. Proprio per questo abbiamo adottato una risoluzione, votata dalla Commissione all'unanimità, che vuole riequilibrare il testo inserendo specifiche norme sulla riqualificazione dei Dipartimenti di salute mentale, sulla formazione degli operatori e sulla durata massima delle misure di sicurezza da scontare presso i REMS. A questo proposito vorrei sottolineare che la nostra posizione, come Movimento 5 Stelle, è sempre stata per la certezza della pena, ma non contro la rieducazione ed il recupero del detenuto, che è un principio fondamentale inserito anche nella nostra Costituzione. Vogliamo che chi ha sbagliato paghi, ma non vogliamo buttare via la chiave. Non dobbiamo però farci illusioni, perché alcuni soggetti sono oggettivamente irrecuperabili ed inadatti a tornare ad una normale vita sociale. E questo lo dico per esperienza personale, visto che per molti anni ho prestato servizio presso alcuni istituti di cura di malattie psichiatriche. In ogni caso, non è questo un buon motivo per trattarli come bestie. Dobbiamo garantire loro il rispetto ed il decoro che spetta agli esseri umani. Dobbiamo capire che il benessere sociale passa attraverso il benessere psichico dei nostri cittadini. Per questo è un nostro obbligo recuperare quei soggetti che possono essere aiutati e garantire la sicurezza ed il decoro a coloro che non possono essere reinseriti nella società, per dimostrare ai nostri cittadini che il sistema funziona e che vivono ancora in uno stato civile; per rassicurare tutti i famigliari disperati che si sentono abbandonati e che hanno paura di farsi aiutare dallo Stato, perché temono di vedersi strappare un proprio caro e di vederlo buttato in un buco nero da cui non riemergerà più. Noi dobbiamo ridare fiducia e speranza alle famiglie e, allo stesso tempo, garantire la sicurezza della comunità. Realizzare una valida alternativa agli ospedali psichiatrici giudiziari non deve essere un'utopia né un fastidioso impegno da rimandare eternamente, ma una priorità in cima alla lista dei nostri impegni. Come in cima alla lista degli impegni deve essere la risoluzione del problema carcerario in generale, e non perché temiamo le multe della Corte di Strasburgo, ma perché ce lo dice la nostra coscienza. Sebbene le considerazioni inserite nella nostra risoluzione siano state recepite parzialmente nel testo in esame, e pur nutrendo forti dubbi che il Governo possa realmente gestire in maniera efficiente questa importantissima riforma, oggi il Gruppo del Movimento 5 Stelle voterà a favore del provvedimento.
2014-04-24	PD	DirindinNerina	Signor Presidente, onorevoli colleghe e colleghi, annuncio il voto convintamente favorevole del Gruppo Partito Democratico rispetto al provvedimento che ci accingiamo ad approvare in questa giornata, e lo esprimo ancora più convintamente dopo l'interessante dibattito e gli interventi svolti questa mattina. Il Gruppo Partito Democratico e soprattutto la Commissione sanità hanno lavorato intensamente nel corso dell'anno per evitare quello che, in tante occasioni, molti di noi (ultimamente anche in quest'Aula) hanno definito vergognoso. Mi riferisco non tanto alla richiesta di proroga, quanto al fatto che essa discende da inerzie di tutte le istituzioni e di tutti i soggetti che sono stati e sono responsabili dei procedimenti necessari per superare gli OPG, con alterne vicende. È vero - come ha detto la senatrice Alberti Casellati - che il procedimento, se guardiamo agli anni più recenti, è stato avviato con un decreto del Presidente del Consiglio dei ministri del 1° aprile 2008, esattamente sei anni fa. Vorrei però ricordare che, dal 1° aprile 2008, per ben quarantadue mesi non si è fatto quasi niente. Ci sono voluti quarantadue mesi semplicemente per riuscire ad approvare un tavolo di monitoraggio e farlo passare in Conferenza Stato-Regioni. Sicuramente ci sono delle responsabilità anche dei precedenti Governi. È inutile, quindi, dichiarare che siamo responsabili di aver previsto una nuova proroga. Bisogna essere concreti e guardare i fatti con realismo. Bisogna guardare gli errori che sono stati fatti in passato e domandarci come possono essere risolti e affrontati per non commettere ancora lo stesso errore. Vorrei anche ricordare alla collega Alberti Casellati che - come lei dovrebbe sapere - il commissariamento è già previsto nella legge n. 9 del 2012 ed è stato solo reinserito nel decreto-legge che il Governo ha presentato e che stiamo convertendo con delle modifiche. Mi corre l'obbligo di informare l'Aula che l'unica Regione che ha in corso una procedura di commissariamento, perché il Governo ha rilevato che non è stata in grado di presentare entro il mese di maggio dell'anno precedente il programma per il superamento degli OPG, è la Regione Veneto, rispetto alla quale probabilmente dobbiamo chiedere al Governo (e sarà fatto sicuramente nelle prossime occasioni) di accelerare la procedura, perché è partita parecchi mesi fa e non è stata ancora conclusa. Non solo. Il decreto-legge che il Governo ha sottoposto al nostro esame sta accelerando - per così dire - e rafforzando l'azione di commissariamento, sulla base dell'articolo 120 della Costituzione, prevedendo che se entro sei mesi dalla sua entrata in vigore non ci saranno elementi che consentano di rilevare una vera accelerazione, tale da consentire la conclusione nell'anno, il commissariamento partirà nei successivi sei mesi. Il commissariamento, quindi, sta a cuore a tutti noi, proprio perché vogliamo che chi è inadempiente sia soggetto a poteri sostitutivi affinché le cose possano andare avanti. Certamente, tutti noi approviamo con grande amarezza questo provvedimento, perché dimostra, ancora una volta, che si è avviato un processo che ha subito un'accelerazione negli ultimi mesi anche grazie al lavoro di monitoraggio che la Commissione sanità del Senato ha svolto affinché tutti i soggetti relazionino e si rendano conto delle difficoltà. È vero che questo progetto è stato avviato lentamente, ma credo che questo provvedimento stia portando avanti il superamento della logica delle mere enunciazioni di principio e stia avviando un processo più cogente che impone una serie di adempimenti a tutti i soggetti, chiedendo una forte accelerazione. Credo, dunque, che la sfida sia importante. Se noi crediamo in essa e mettiamo tutto l'impegno necessario affinché ognuno la raccolga e la porti avanti con determinazione e anche con coraggio - talvolta occorre coraggio per superare gli ostacoli e le inerzie che, per troppi anni, abbiamo visto - forse riusciremo a vincerla nei tempi che oggi ci siamo prefissati. Il Partito Democratico, dunque, annuncia il voto favorevole sul provvedimento, per una serie di ragioni che voglio rapidamente sintetizzare. Innanzitutto, si tratta di un provvedimento che si occupa di coloro che sono gli ultimi tra gli ultimi. Come è stato già evidenziato nella seduta di ieri, sono persone che soffrono di disagio mentale. Tutti noi sappiamo, per esperienze dirette e indirette, quanto le persone che soffrono il disagio mentale siano spesso vittima dello stigma e del degrado delle strutture in cui sono accolte ed assistite; sono persone che hanno commesso reati e, quindi, sono private della libertà. Risulta che le persone presenti nei sei OPG ancora aperti siano 1.051. Queste persone sono private della libertà in luoghi indegni di una società civile - come ha sottolineato innanzitutto il Presidente della Repubblica - e dunque soffrono di quello stigma e di quegli enormi pregiudizi che ancora esistono nel nostro Paese nei loro confronti. Soffrono di esclusione, di isolamento e della mancanza di piani terapeutico-riabilitativi degni di un servizio sanitario che si faccia carico soprattutto dei più deboli. Riteniamo, inoltre, che rafforzare gli interventi a favore del superamento degli OPG sia una questione di rispetto della dignità delle persone e dei diritti dei cittadini. Ci amareggia molto il fatto che negli ultimi mesi - come abbiamo potuto rilevare dalle varie audizioni svolte - i provvedimenti precedentemente adottati siano stati spesso interpretati in maniera restrittiva, trasformando questo processo quasi in una questione di meri lavori pubblici. Ciò è estremamente deludente, perché il problema è la tutela della salute e non la realizzazione di nuove strutture. La realizzazione delle nuove strutture è lo strumento con cui noi possiamo riconoscere il diritto alle persone malate di mente a essere curate, assistite e aiutate al reinserimento sociale, nei limiti in cui ciò è possibile, come qualunque altra persona nel nostro Paese, con lo stesso diritto a essere curate. Gli elementi messi in campo integrando il decreto-legge presentato dal Governo ci aiutano ad avere fiducia nel processo che svolgeremo quest'anno. Posso affermare, e non solo a nome del Gruppo PD, ma credo anche di tutti i colleghi che hanno lavorato con noi in 12ª Commissione permanente, che quest'anno non mancheremo di seguire regolarmente e sistematicamente le tappe raggiunte da tutti i soggetti, affinché tutti noi possiamo svolgere quel ruolo di sostegno, di promozione e di stimolo che spetta al Parlamento una volta emanato un provvedimento, proprio per verificare che poi alla legge sia data attuazione. È stato previsto un tavolo di monitoraggio, perché vi è bisogno di un forte coordinamento per andare avanti. Il coordinamento che non si è creato autonomamente necessita di una sorta di cabina di regia per favorire una vera e propria governance del sistema. C'è bisogno che le Regioni tutte facciano i piani terapeutico-riabilitativi, per rendere chiaro e cogente - questo l'abbiamo scritto, perché deve essere chiaro alle aziende sanitarie - che l'obbligo di predisporre per ogni persona attualmente internata un piano terapeutico è necessario per rispetto del loro diritto. C'è bisogno della formazione del personale, com'è già stato detto ieri, e c'è bisogno, soprattutto, di norme per ridurre i nuovi ingressi in OPG. Se da un lato il sistema sanitario si dovrà attrezzare convintamente per accogliere le persone che attualmente sono internate, è necessario che non siano inviate agli OPG le 600 persone che negli ultimi anni mediamente vi sono state inviate, perché altrimenti svuotiamo una vasca, che nel frattempo però si riempie con nuove persone che vengono inviate negli OPG. Per questo è molto importante il ruolo che possono svolgere il Ministero della giustizia e la magistratura e la collaborazione tra le aziende sanitarie e il Servizio sanitario. Quindi voteremo convintamente a favore di questo decreto-legge e lavoreremo per poter dare attuazione a quanto abbiamo proposto, in questo anno che ci resta, nella convinzione che alla fine del prossimo anno avremo fatto passi avanti di gran lunga più importanti di quelli fatti in passato.
2014-05-07	LN	MuneratoEmanuela	Diminuire le tasse con questa politica è pura utopia, anzi, sarete costretti ad aumentarle per garantire servizi, sanità, vitto e alloggio a chi sbarca ogni giorno sulle nostre coste, mentre tanti nostri concittadini hanno smesso di curarsi perché non riescono nemmeno a pagare i soldi del ticket. E voi, con il vostro jobs act e con quegli 80 euro fino a fine anno, pensate di aver risolto il problema? Ma chi pensate di prendere in giro, dicendo che con 80 euro si fa la spesa per quindici giorni? Ben vengano, quegli 80 euro, perché per chi non arriva a fine mese può sembrare una manna dal cielo, ma il problema rimane! Rimane soprattutto perché ormai sappiamo bene come siete abituati! Siamo pronti a scommettere, o meglio, a dimostrare che da qui a fine anno ad ogni 80 euro di «elemosina» ne corrisponderanno 160 di prelievo, perché voi siete abituati così.
2014-05-08	M5S	FattoriElena	Signor Presidente, onorevoli colleghi, vorrei richiamare l'attenzione su una mozione, a mia prima firma, la 1-00192 , riguardante l'istituzione obbligatoria delle audit intramoenia, cioè dei controlli delle attività intramoenia, presso le ASL. Ebbene, ieri la Guardia di finanza ha denunciato diversi medici che svolgevano attività intramoenia un po' allegramente. Oltre alla mozione, all'epoca producemmo un'interrogazione a seguito di una audit redatta nella nostra ASL di competenza, che è la ASL Roma H: mai pubblicata, essa però evidenziava inefficienze e spostamento di interessi verso il settore privato. Sappiamo che questo tipo di gestione porta dei danni di decine di migliaia di euro allo Stato e alla Sanità e ci domandiamo se siamo ancora in regime di spending review perché, se è così, il "taglia e cuci" orizzontale nella sanità non è più ammissibile. Riteniamo da sempre, noi del Movimento 5 Stelle, che sia ora di dare uno stop definitivo a nomine politiche, clientelismo e a favoritismo che vanno a danno solo dei cittadini che, in alcune ASL, non hanno veramente più assistenza. Nella nostra ASL abbiamo trovato liste di attesa bloccate (e tutti sanno che questo non è regolare), un sistema di fatturazione gestita su fogli di carta (quando è disponibile un software acquistato con denaro pubblico) e un grave abuso dell'attività intramuraria. All'epoca ricevemmo anche attestati di indignazione da parte dei dirigenti ASL, che non apprezzarono il nostro intervento in questo campo. Adesso invece le indagini scoprono ulteriori altarini. Invece di tagliare la sanità, chiediamo di imporre un controllo e un rispetto delle regole già esistenti, questo ci farebbe risparmiare. Chiediamo la calendarizzazione della nostra mozione e impegniamo il Governo a emettere provvedimenti (questi sì urgenti, non come tutte queste false riforme) che ridimensionino questo concetto partitocratico della sanità come sistema clientelare che ormai solo ad attingere voti, potere e soldi.
2014-05-14	M5S	AirolaAlberto	Signora Presidente, colleghi, rappresentanti del Governo, come sappiamo, nel 2006 il senatore Giovanardi inserì il suo disegno di legge in un decreto d'urgenza per le Olimpiadi invernali di Torino. Non poteva farlo: lo sapevano bene tutti quanti, lo sa anche chi è presente tuttora in queste Aule. Politici, giuristi e magistrati - per non parlare delle quattro sedi giudiziarie che hanno presentato l'esposto alla Corte costituzionale, cioè la corte d'appello di Roma, la Terza sezione della Corte suprema di cassazione, il gup di Torino e il tribunale di Vibo Valentia - lo sapevano: per otto anni, signori - lo sottolineo - sono state condannate migliaia di persone con una legge incostituzionale. Ecco l'abominio giuridico cui siamo arrivati oggi. Il risultato di questo immane disastro peserà sulle spalle di tutto il sistema economico e giudiziario italiano, svuotando ulteriormente le tasche dei cittadini e ingolfando tribunali e processi, senza dimenticare ovviamente l'ingiustizia gravissima inflitta a migliaia di imputati e subita da loro e dalle loro famiglie. Cos'hanno pensato bene questo Governo e questa maggioranza? Di varare un altro decreto-legge, blindato e immodificabile, su cui hanno messo la fiducia alla Camera e adesso, di nuovo, qua al Senato. Complimenti. La settimana scorsa, in sede di Commissioni riunite giustizia e sanità qui in Senato, abbiamo votato gli emendamenti: ovviamente, è stato fatto in modo di non far passare nulla, altrimenti il decreto sarebbe decaduto. Ci domandiamo allora quale sia il problema: perché non migliorarlo? O avete paura di fare peggio? Il Movimento 5 Stelle, che da sempre ritiene centrale il tassello della depenalizzazione della cannabis ad uso personale e terapeutico per innumerevoli buone ragioni - che investono l'efficienza del sistema di giustizia delle carceri e la possibilità di curarsi per milioni e milioni di italiani - e, non ultimo, per ragioni libertarie ed economiche, si è battuto per cercare di limitare i danni di quest'ennesimo decreto. Ha dunque proposto con vari emendamenti diverse forme di legalizzazione e depenalizzazione della cannabis : per uso personale, per potersi curare, per avere potere decisionale nella distribuzione delle sostanze stupefacenti nelle tabelle governative e per non criminalizzare fatti di lieve entità, a miglioramenti del sistema gestionale farmaceutico nazionale, quale l'informatizzazione, ma non avete votato nemmeno questo. Vediamo per sommi capi le criticità di questa vicenda Giovanardi-Fini. Premesso che la Giovanardi-Fini viene ora cancellata, come se non fosse mai esistita, ritorna in vigore la Jervolino-Vassalli. Tutti quelli condannati con la Giovanardi-Fini (e sono decine di migliaia) dovranno confrontarsi con questa legge e tra le due vi sono discrepanze notevoli nell'impianto, tali da generare una confusione immane. La Jervolino-Vassalli puniva lo spaccio, distinguendolo tra quello di droghe pesanti e quello di droghe leggere, con pene da otto a vent'anni nel primo caso e da due a sei nel secondo; la Giovanardi-Fini, invece, unifica le droghe pesanti e leggere e differenzia il reato di spaccio, che diventa ordinario o lieve e viene punito con una pena che va sei a vent'anni nel primo caso o da uno cinque anni nel secondo. Quindi già ci troviamo in una situazione di non sovrapponibilità. Ecco il primo problema, relativo alle droghe pesanti: chi, a norma della Giovanardi-Fini, si è preso un minimo di sei anni, adesso, con la Jervolino-Vassalli, dovrebbe vederselo aumentare di otto? Il secondo problema, relativo alle droghe leggere: in questo caso, il minimo di pena previsto dalla legge Giovanardi-Fini corrisponde al massimo di pena previsto dalla Jervolino-Vassalli, per cui chi ha subito una condanna per spaccio di droghe leggere dal 2006 adesso ha l'occasione di ricorrere per farsi abbassare la pena. In un caso e nell'altro le parti in un processo possono fare ricorso per chiedere di aumentare le pene, nel caso del pubblico ministero, o di ridurle, nel caso degli imputati. Ad oggi, sono detenute in carcere, per violazione dell'articolo 73 del decreto del Presidente della Repubblica n. 309 del 1990, ben 24.273 persone al dicembre 2013. E questa cifra non è mai scesa sotto le 23.000 unità, con punte di oltre 28.000. Quindi potete immaginare quanti ricorsi ci saranno e il delirio giuridico-processuale che ne seguirà. È una bomba atomica sulla giustizia italiana. È questo che volevate? Forse sì. Lasceremo tutto sul groppone del giudice: una legge fatta per bene, complimenti. Il nuovo decreto-legge riformula la norma del testo unico, e non distingue più tra droghe pesanti e leggere. E se questo nell'ottica della Giovanardi-Fini poteva essere coerente con l'impianto della legge, che non differenziava in toto le due situazioni, adesso ci sarà una differenza di legge in termini di pena tra pesanti e leggere, che verrà meno però per le ipotesi di lieve entità. Quindi, converrà spacciare piccole quantità di droghe pesanti, perché le pene sono uguali, piuttosto che spacciare dell'hashish, della marijuana o delle droghe leggere. Bene, la ciliegina arriva adesso. Terzo problema: in questi anni ci sono stati molti condannati per il traffico di 500 sostanze che non c'erano nelle tabelle del 2006 e che sono state aggiunte nel corso di questi otto anni. Cosa succederà a questi signori? Succederà che saranno liberi ed avranno anche ragione nel fare causa allo Stato. Ecco dove ci ha portato la malafede e l'incompetenza di certi politici e legislatori: uno Stato ingiusto, come al solito forte con i deboli e debole con i forti. Tutti hanno votato l'uso della cannabis terapeutica, dall'UDC alla Lega, a Forza Italia, al PD, in varie Regioni italiane. In Veneto è successo questo, ad esempio, per uso terapeutico. L'ho già detto ed ho già fatto un altro intervento nelle numerose volte che abbiamo cercato di depenalizzare la cannabis. E invece qua, a livello nazionale, non succede niente. Siete dei partiti diversi: passando dal livello locale al livello nazionale siete persone diverse, avete politiche diverse.
2014-05-14	M5S	CottiRoberto	Signora Presidente, colleghi, parlerò di un aspetto particolare di questo decreto, ovvero del rinnovato accanimento della legge contro una sostanza e chi ne fa uso: la cannabis. Anche in questo decreto, nonostante la collocazione della cannabis nella tabella II piuttosto che nella tabella I, come in passato, si persevera nella persecuzione della sua coltivazione per uso personale, della detenzione di quantità di scorta o della pratica di consumo di gruppo, ottenendo il risultato di combattere di fatto anche i consumatori senza per altro riuscire a scalfire la capacità di guadagno e di espansione del mercato nero dei trafficanti. Il mio concittadino professor Gianluigi Gessa, docente di neuropsicofarmacologia, direttore di un dipartimento di neuroscienze di fama mondiale, nei Quaderni della Società italiana di farmacologia, pagina 10, volume 6, edizione 2006, afferma: «Nel corso degli ultimi cento anni i Governi di differenti Nazioni hanno incaricato delle commissioni per stabilire i danni del consumo di marijuana sui consumatori e sulla società. Le conclusioni delle commissioni, a cominciare da quella indiana sulla cannabis del 1894 al più recente Cannabis 2002 dei Ministeri della sanità di Belgio, Francia, Svizzera, Germania e Olanda, sono state che l'uso della marijuana non è un problema tanto grave da sottoporre a procedimenti penali le persone che ne facciano uso o la possiedano a tale scopo». Ma come è stato possibile arrivare a proibire la detenzione di questa sostanza in tutto il mondo? Fino agli anni Trenta la cannabis non era considerata un problema. Nel 1937, negli Stati Uniti, si verificarono un insieme di circostanze concomitanti che cambiarono la storia di questa sostanza: finiva il fallimentare proibizionismo sugli alcolici, lasciando senza compiti un gigantesco apparato repressivo. Un funzionario di nome Anslinger rivolse tutti i suoi sforzi al tentativo di introdurre la proibizione della marijuana al posto di quella del neolegalizzato alcol. Proprio in quegli anni venivano brevettate, dall'industriale Dupont, una serie di nuove sostanze di derivazione petrolifera (come il nylon) che entravano in competizione commerciale con la pianta della canapa, che all'epoca costituiva una delle principali materie prime per la produzione tessile. Ma c'è di più. Dupont strinse un accordo commerciale con il magnate della stampa Hearst, che consentiva a quest'ultimo di avere una fonte di carta per giornali molto economica. La canapa minacciava questo progetto e l'approvazione del «Marijuana Tax Act » del 1937 servì allo scopo. L'affare della Dupont fu interamente spalleggiato da un banchiere chiamato Mellow, che altri non era che il suocero di Anslinger; era stato proprio Mellow, grazie al suo incarico di ministro del tesoro, nel 1931, a far nominare Anslinger capo dell'Ufficio federale sulle droghe pericolose. Il magnate della stampa Hearst, insieme a Davison Rockefeller, petroliere, dichiararono: «Perché violentare la natura tagliando la canapa? C'è il petrolio!». Proprio grazie ad un lavoro intenso e capillare dei mass media, guidato da Hearst, si condizionò l'opinione pubblica sul «pericolo marijuana». Nel 1937, durante una audizione al Congresso degli Stati Uniti, Anslinger dichiarò che «ci sono 100.000 fumatori di marijuana negli Stati Uniti, e la maggior parte neri, ispanici, filippini; la loro musica satanica, jazz e swing, è il risultato dell'uso di marijuana. Il suo uso causa nelle donne bianche un desiderio di ricerca di relazioni sessuali con essi». Grazie alla diffusione di questo tipo di scemenze i potenti che avevano interessi contrastanti al successo dell'uso industriale della Canapa (Anslinger, Dupont Mellow, Hearst, Rockefeller), rendevano l'opinione pubblica spaventata da questa pianta. Arriviamo al 1961, quando l'ONU si risolse ad unificare tutti i singoli trattati internazionali nella Convenzione unica sugli stupefacenti, alla quale aderirono oltre 150 nazioni. La Convenzione stabiliva un tribunale internazionale per il controllo delle sostanze e impegnava i singoli Stati a combattere per eradicare al più presto la coltivazione della cannabis. Vediamo se indovinate chi era il delegato americano all'ONU per lotta agli stupefacenti. Harry Jacob Anslinger, proprio lui. Con gli anni Sessanta arriva la contestazione giovanile e operaia. L'uso della cannabis si diffonde tra i giovani movimentisti ed i conservatori sono ben contenti di approfittarne per criminalizzare alcuni avversari politici attraverso la persecuzione dell'uso di cannabis. Ancora oggi si arriva a distorcere le conclusioni di studi scientifici, come quello che dimostrava una maggiore attrazione verso l'utilizzo di cannabis da parte di persone affette da disturbi schizofrenici, divenuto, con esemplare ribaltamento tra causa ed effetto, una maggior predisposizione all'insorgenza di schizofrenia da parte di chi fa uso di cannabis. PRESIDENTE. Dovrebbe concludere, senatore Cotti. COTTI (M5S). Sì, signora Presidente. Questa è la triste storia di una sostanza che non ha mai fatto morire nessuno, salvo qualche ragazzo innocente, pestato a morte in qualche carcere o commissariato, di cui tutti voi, che continuate ad avvallare una politica di persecuzione ottusa e insensata, dovreste vergognarvi profondamente.
2014-05-14	M5S	MontevecchiMichela	Signora Presidente, prima di entrare direttamente nel merito del provvedimento e in particolare in merito all'articolo 3, che riguarda l'utilizzo dei farmaci cosiddetti off label, desidero fare una precisazione: nella ricostruzione fatta dal senatore Bianco manca un passaggio in merito alla vicenda di Avastin e Lucentis. Egli si è infatti dimenticato di dire che nel settembre 2012 il cosiddetto decreto Balduzzi prevedeva una deroga alla cosiddetta legge Di Bella, secondo cui, se il costo del farmaco fosse stato almeno della metà e l'AIFA avesse considerato il farmaco sicuro, si sarebbe potuto utilizzare il farmaco off label, ovvero non registrato, anche in presenza di un farmaco equivalente registrato. Nel novembre dello stesso anno, quando il decreto fu convertito, sparì magicamente questo punto, e ancora ci stiamo chiedendo il perché. Inoltre, sempre in merito alla vicenda di Avastin e Lucentis, vorremo anche far notare che il Movimento 5 Stelle nel maggio del 2013 ha depositato un'interrogazione in merito, chiedendo al Ministro, in particolare, di quantificare l'ipotetico danno a carico del Sistema sanitario nazionale. A questa interrogazione non è mai stata data risposta. Il Ministro ha invece preferito rispondere a interrogazioni presentate alla Camera dei deputati, che non entravano nel merito della quantificazione del danno. Inoltre il Ministro, anche nelle successive audizioni e in tutte le dichiarazioni rilasciate in merito al caso Avastin-Lucentis, si è sempre dimenticato di citare l'Organizzazione mondiale della sanità - vedo che tale dimenticanza ha colpito anche il senatore Bianco - poiché tale organismo aveva già raccomandato l'utilizzo di Avastin. Ci si chiede come mai nel provvedimento sia assente l'Organizzazione mondiale della sanità come organo in grado di dire una parola autorevole in merito all'utilizzo o meno di un farmaco non registrato. Per sanare questa mancanza abbiamo presentato un emendamento. Ma se, come si dice, su questo decreto-legge verrà posta la questione di fiducia - ahimè! - esso si perderà nella notte dei tempi e, con esso, la grande occasione di avere un provvedimento molto buono. Così non sarà, forse. Questo in merito alla vicenda Roche e Novartis che, lo vorrei ricordare, nel solo 2012 si calcola abbia comportato maggiori oneri al Servizio sanitario nazionale per oltre 600 milioni di euro. Se calcoliamo che questa vicenda si va protraendo, se non erro, dal 2007 fate voi il conto di quanto ci è costata. Dalla modifica apportata al testo, così come è stata operata alla Camera dei deputati, ci si aspetta una maggiore autonomia nella possibilità di operare scelte terapeutiche utilizzando anche farmaci cosiddetti off label. Riagganciandoci alla vicenda che ha coinvolto Roche e Novartis, considerata paradigmatica, possiamo affermare che finora abbiamo avuto dei cittadini di serie A e dei cittadini di serie B. Abbiamo cioè avuto una parte di persone che hanno potuto accedere al trattamento in regime pubblico che però, per le lungaggini nell'erogazione delle prestazioni, hanno subito un danno alla propria salute (ricordo che alcune di queste persone, addirittura, sono diventate cieche). Noi crediamo che in un Paese che si professa civile, democratico e garante della tutela del cittadino vedere un Ministero che assiste passivamente al perpetrarsi di questa situazione di chiara diseguaglianza nel trattamento, nell'accesso ai trattamenti sanitari, sia una cosa vergognosa. Siamo contenti che questo decreto-legge... PRESIDENTE. Deve concludere, senatrice Montevecchi. MONTEVECCHI (M5S). ...ponga una pezza alla questione e, in qualche modo, la redima. Ci teniamo però a sottolineare che ci si è, ancora una volta, dimenticati dell'Organizzazione mondiale della sanità e dell'opportunità di delegare ad essa l'autorizzazione all'utilizzo di un farmaco non registrato, prevedendo che AIFA recepisca solamente il parere della stessa OMS solo per questi fatti esclusivi.
2014-05-14	PD	BiancoAmedeo	L'articolo 1 del disegno di legge provvede alla caducazione degli articoli 4- bis e 4- vicies-ter del decreto-legge 30 dicembre 2005, n. 272 (cosiddetto decreto Fini-Giovanardi). Avete già sentito i profili e gli aspetti di questa sentenza. Quindi, mi limito a dire e a precisare che il citato articolo 4 -bis interveniva sull'articolo 73 del testo unico, unificando il trattamento sanzionatorio previsto per le violazioni concernenti le sostanze stupefacenti psicotrope; trattamento in precedenza differenziato - mi riferisco alla cosiddetta legge Jervolino-Vassalli - a seconda che i reati avessero per oggetto le sostanze incluse nelle tabelle II e IV (definite, nel gergo, droghe leggere), ovvero quelle incluse nelle tabelle I e III (definite, nel gergo, droghe pesanti). Il successivo articolo 4- vicies ter (caducato - ripeto - dalla sentenza della Corte costituzionale) aveva parallelamente modificato la normativa, intervenendo sugli articoli 13 e 14 del testo unico ed accorpando le sostanze stupefacenti in due tabelle: la prima comprendeva le sostanze stupefacenti e psicotrope in senso stretto, mentre la seconda, articolata in cinque sezioni, individuava le sostanze aventi attività farmacologica e pertanto usate in terapia in quanto farmaci. Molto in sintesi, faccio presente che la caducazione dell'articolo 4- vicies-ter ha determinato di fatto la sostanziale illegittimità di numerosi e rilevanti atti amministrativi; più precisamente: 22 decreti ministeriali finalizzati a completare ed aggiornare le tabelle, secondo l'articolo 13 così come modificato; l'allegato 3- bis contenente l'elenco dei medicinali impiegati nella terapia del dolore così come modificato dalla legge n. 38, quella sulla terapia del dolore e le cure palliative, che mi permetto di ricordare a mia memoria che fu una delle pochissime, forse l'unica legge che nella scorsa legislatura registrò il consenso unanime di tutto il Parlamento. Ulteriori sei decreti risulterebbero diventati illegittimi, che riguardano la consegna di medicinali per il trattamento delle tossicodipendenze, la registrazione con i sistemi informatici, la detenzione e il trasporto di medicinali da parte di viaggiatori, approvazione dei ricettari per la prescrizione dei farmaci stupefacenti (e qui capiremo anche un altro piccolo problema); 500 decreti autorizzativi rilasciati ai sensi dell'articolo 17 per la produzione, fabbricazione, impiego e commercializzazione delle sostanze stupefacenti; lo stesso decreto del Ministero della salute congiunto con il Ministero della giustizia, che individua i limiti quantitativi massimi di cui parlava il senatore Giovanardi. In altre parole, per farvi capire la necessità della ricostruzione della cornice normativa, se il decreto-legge 30 dicembre 2005, n. 272, la cosiddetta Fini-Giovanardi, era intervenuto sul testo unico apportando modificazioni a 30 articoli di quel testo unico, dobbiamo ricostruire questa cornice normativa e questa reinterviene modificando 32 articoli del testo unico. Come avete capito, il provvedimento è complesso, quindi proverò a citarne gli elementi qualificanti. Avete già sentito parlare da parte del senatore Giovanardi dell'intervento dell'Istituto superiore di sanità, che sostituisce il Dipartimento nazionale per le politiche antidroga. Questo certamente rafforza la valenza più strettamente sanitaria delle questioni poste. Il comma 3 sostituisce l'articolo 14 del testo unico, individuando coerentemente le modalità con cui riformulare le quattro tabelle. In sintesi, le quattro tabelle ripristinate sono suddivise come segue. La tabella I comprende le sostanze stupefacenti e psicotrope, lo dico in parole molto semplici e facilmente comprensibili: oppio e derivati naturali di sintesi; foglie di coca e alcaloidi naturali o derivati ad azione eccitante sul sistema nervoso centrale, anfetamine; ogni altra sostanza che produca analoghi effetti sul sistema nervoso centrale; gli indolici sia triptaminici che lisergici (l'LSD), che abbiano effetti allucinogeni; le sostanze di sintesi e semi-sintesi riconducibili per struttura chimica al tetraidrocannabinolo, già citato dal senatore Giovanardi. Nella tabella II c'è un'unica presenza: la cannabis, i prodotti da essa ottenuti e le preparazioni contenenti la medesima. Nella tabella III sono compresi i barbiturici, che hanno notevole capacità di indurre dipendenza fisico-psichica, nonché altre sostanze ad effetto ipnotico o sedativo. Sono esplicitamente esclusi i barbiturici a lunga durata o di accertato effetto anti-epilettico, per l'ovvio motivo che potete comprendere, e i barbiturici a brevissima durata, che sono usati nell'induzione dell'anestesia o nel mantenimento dell'anestesia. La tabella IV comprende le sostanze e le prestazioni contenenti le medesime sostanze nelle quali sono stati accertati pericoli di induzione o di dipendenza. Questo, a grandi linee, è il disegno delle quattro tabelle ripristinate. La tabella medicinali è suddivisa in cinque sezioni (A, B, C, D ed E). In questo contesto, e per non rubare troppo spazio al dibattito, mi preme solo sottolineare che la sezione A comprende anche i medicinali di cui all'allegato 3- bis del testo unico, oggetto di modalità prescrittive semplificate in base alla disciplina delle cure palliative della terapia del dolore (quella famosa legge n. 38 del 2010 di cui dicevo prima), si è infatti dovuto anche recuperare e ricostruire la cornice di legittimità di questo provvedimento. Il decreto-legge in esame ripristina, in materia, la disciplina vigente alla data di pubblicazione della sentenza della Corte costituzionale numero 32 del 2014, apportando le modifiche necessarie per assicurare il corretto richiamo alle tabelle con talune integrazioni. Per quanto riguarda invece l'articolo 2, il senatore Giovanardi ha già illustrato l'opportunità del raccordo e come validare tutti gli atti che sono stati messi in essere in ragione della legge o dei provvedimenti caducati. A me preme ancora ricordare che questa legittimità degli atti deve intendersi estesa anche all'intervallo compreso tra la pubblicazione della sentenza n. 32 e l'entrata in vigore del decreto, che è di sedici giorni dopo. Anche questo è importante. Per quanto riguarda, invece, l'articolo 3, che è di assoluta prevalenza sanitaria, questo concerne disposizioni in materia di impiego di medicinali per indicazioni terapeutiche diverse da quelle contemplate nell'autorizzazione all'immissione in commercio. Si tratta della famosa AIC, che è più nota come utilizzo off label dei farmaci. Occorre in premessa ricordare, per capire la portata del provvedimento, che qualunque medicinale può essere prescritto a carico della sanità pubblica, esclusivamente per le indicazioni alle quali è stato autorizzato dalle Agenzie regolatrici (in Italia l'AIFA, in Europa l'EMA e negli Stati uniti l'FDA, che tutti conoscete) successivamente ad una valutazione derivante da studi clinici che ne accertino e ne qualifichino, in modo positivo, i profili di rischio beneficio. Tutta la nostra normativa in materia, non solo nazionale ma anche internazionale, ha come fondamento e ragionamento cardine la tutela della salute dei cittadini. Ora, la norma vigente prevede solo delle eccezioni a questa norma di carattere generale: eccezioni per le quali può essere prescritto un farmaco off label, in presenza di un farmaco on label, cioè autorizzato con quelle indicazioni terapeutiche. Le eccezioni a questa regola generale sono già presenti nel nostro ordinamento. Vi ricordo la legge n. 94 del 1998 (la cosiddetta legge Di Bella), che prevedeva modalità particolari, per le quali potevano essere usati determinati farmaci, che oggi definiamo off label. Ma ricordo anche la legge finanziaria del 2007, cioè il decreto-legge n. 296 del 2006, che prevede l'uso off label di farmaci. Questi però vanno collocati e individuati in una particolare lista, che è diventata la lista 648, in relazione al provvedimento di riferimento (cioè la legge n. 648 del 1996), ma solo in assenza di un farmaco on label, consentendone quindi la dispensazione a carico del Servizio sanitario nazionale. L'inserimento in questa lista quindi autorizza la dispensazione del farmaco a carico del Servizio sanitario nazionale. L'intenzione del legislatore di allora era verosimilmente quella di limitare l'uso di costosi nuovi farmaci (i quali all'inizio hanno sempre un costo elevato) a fronte di farmaci già registrati con la stessa indicazione; una preoccupazione che però si è completamente capovolta alla luce della nota vicenda Avastin-Lucentis, entrambi impiegati in una diffusa malattia dell'occhio (maculopatia degenerativa, con alcune caratterizzazioni cliniche particolari) che conduce alla cecità, se non trattata. Il secondo farmaco (Lucentis prodotto dalla Novartis) è previsto on label, ha l'AIC per quella indicazione specifica (trattamento della maculopatia degenerativa) con un costo di mercato largamente superiore all'Avastin (prodotto dalla Roche), che non ha quella indicazione ma di cui pratiche professionali di lunghi anni, nonché cinque studi internazionali, hanno dimostrato la pari efficacia. Si badi, i costi sono in un rapporto da uno a 50/60. L'Antitrust sanziona l'intesa per la quale l'industria produttrice del farmaco Avastin (Roche) non ha mai chiesto l'autorizzazione al commercio del suo prodotto Avastin per il trattamento della maculopatia degenerativa, lasciando di fatto grandissima parte del mercato e della domanda al farmaco prodotto dalla Novartis (Lucentis). Un intreccio - cito solo gli atti dell'Antitrust - di quote azionarie tra le due multinazionali chiude quel cerchio che l'Antitrust ha sanzionato come restrittivo della concorrenza. Questo è il quadro sul quale interviene l'articolo 3 del decreto, al comma 1, integrando l'articolo 48, comma 19, della legge del 24 novembre 2003 n. 326, prevedendo che il fondo istituito presso l'AIFA, alimentato con i contributi obbligatori a carico delle aziende farmaceutiche, possa essere destinato da parte dell'AIFA anche alla sperimentazione clinica di medicinali per un impiego non compreso nell'AIC. Tale destinazione può essere operata, sentito il Consiglio superiore di sanità - è questa la novella - anche su richiesta delle Regioni e delle Province autonome (ricordo che l'Emilia-Romagna aveva sollevato in un recente passato il problema Avastin-Lucentis, ma aveva perso davanti al giudice - o delle stesse società scientifiche, che sono state molto attive su questo tema specifico nel settore clinico di specifico interesse. Il comma 2, riformulato dalla Camera, inserisce nella famosa finanziaria del 2007, la legge n. 648, dopo il comma 4, la previsione che, anche qualora sussista un'alternativa terapeutica nell'ambito dei medicinali autorizzati, sia possibile inserire, previa valutazione del Comitato tecnico-scientifico dell'AIFA, secondo parametri di appropriatezza ed economicità, nel novero dei farmaci a totale carico del Servizio sanitario nazionale (la famosa lista 648), i medicinali che possono essere impiegati per un'indicazione diversa da quella prevista dalla propria AIC, sempre che tale indicazione sia nota e conforme a ricerche condotte nell'ambito della comunità medico-scientifica nazionale ed internazionale. Ovviamente, l'uso off label di questi farmaci impegna l'AIFA ad una particolare ed eccezionale attività di valutazione, monitoraggio e controllo di possibili effetti indesiderati, ricordandovi ancora una volta che la normazione ha la sua centralità nella tutela della salute. PRESIDENTE. Senatore, dovrebbe concludere. BIANCO, relatore. Signora Presidente, mi preme quindi ricordare che questa norma interviene in un settore delicatissimo e su beni del tutto speciali quali sono i farmaci, nella misura in cui gli eventuali usi off label, confortati da solide evidenze, possono produrre innanzitutto un beneficio ai pazienti e poi contribuire alla sostenibilità economica della spesa sanitaria pubblica. La ringrazio, signora Presidente, e chiedo scusa per essere andato oltre il tempo a mia disposizione.
2014-05-14	PD	CassonFelice	Signor Presidente, intervengo contro la proposta appena formulata dal senatore Malan e per segnalare che quest'Aula, così come richiesto e indicato dal Governo, dovrebbe passare immediatamente alla votazione del provvedimento al nostro esame. Si tratta di un tema estremamente delicato e complesso di cui abbiamo avuto sentore anche durante la discussione svolta, innanzitutto, davanti alle Commissioni riunite giustizia e sanità e poi durante la discussione generale in quest'Aula. La vicenda, ben nota, riguarda la materia delle sostanze stupefacenti e psicotrope e, in particolar modo, la prevenzione, la cura e la riabilitazione di coloro che hanno o che potrebbero avere la sventura di finire in questa piaga. Credo che l'indicazione data dal Governo sia da accogliere totalmente, proprio perché decide su questa materia dopo una disamina ancora più ampia compiuta dalla Camera dei deputati con un confronto, e direi alle volte anche con uno scontro, di posizioni per decidere su un testo che è il frutto ovviamente di una mediazione di carattere politico. È una mediazione importante, che è stata raggiunta con estrema difficoltà. Come in tutti i casi, sappiamo benissimo che sarebbe certamente possibile arrivare a testi migliori, in assoluto migliori, e peraltro la perfezione, come non è di questo mondo, tanto meno lo è di questo ramo del Parlamento.
2014-05-14	PD	DeBiasiEmiliaGrazia	Mi chiedo allora, proprio perché si tratta di una storia lunga e travagliata: perché continuiamo a parlare esclusivamente della cannabis? Lo chiedo anch'io. Perché non parliamo delle morti per alcol? L'Organizzazione mondiale della sanità ha detto che nel mondo, ogni tre minuti, muore una persona per abuso di alcol. In Italia, per fortuna, il margine è ancora molto più basso, ma proprio per questo dovremmo essere incentivati a un lavoro serio di prevenzione, innanzitutto verso i giovani. Vorrei che qualche volta dicessimo con più forza che l'alcol è tra le principali cause di incidenti stradali. Certamente capisco che le famiglie siano agitate e preoccupate, ma a queste famiglie come rispondiamo? Chiudendo in galera l'adolescente o con politiche di prevenzione? Questo è infatti il tema oggi all'ordine del giorno. Credo si sia parlato fin troppo delle tabelle e degli spostamenti all'interno delle tabelle. Voglio dire che c'è una pubblicistica scientifica davvero molto ampia, che discute in modo serio sul fatto che l'efficacia sia più importante della potenza e che la tossicità della cannabis sia limitata e indipendente dalla dose assunta e non comparabile a sostanze d'abuso dagli effetti di tossicità letali, comparabili quindi ad alcol, eroina e cocaina: questo è un dato scientifico. Altro dato sono le indiscusse conseguenze negative del consumo di cannabis, le potenzialità di abuso e di dipendenza, che dipendono però da diversi elementi, quali la vulnerabilità individuale, la via di somministrazione e la durata del consumo. Di questo dobbiamo parlare: non del giochino tra le tabelle, ma di come ci si occupa delle persone che sono soggette a dipendenza. Sia chiaro: con questo provvedimento, dal punto di vista della giustizia, non c'è nessun cedimento per ciò che riguarda la questione della lieve entità: restano le norme severissime, che puniscono con un minimo di vent'anni di detenzione nel caso di associazione criminale e mafiosa, e inoltre, se sono coinvolti i minori e se c'è lo spaccio davanti a scuole, ospedali e luoghi di aggregazione, la norma sulla lieve entità non si applica. Non c'è nessun cedimento dunque, ma l'interesse a prevenire, curare e riabilitare e non quello a sorvegliare e punire: è una vecchia storia, che ha riguardato gli ordinamenti penitenziari nel mondo e che oggi non possiamo che superare. Il decreto in esame ci fa fare un passo avanti: prevenire, curare e riabilitare, in nome di un diritto mite, con pene alternative al carcere, con programmi certi e personale adeguato. Insomma, su questo problema vogliamo finalmente entrare nella modernità dal volto umano. I sistemi sono tanti: c'è una sanità penitenziaria che ha moltissimi problemi, ma che va coinvolta. Ci sono le comunità di recupero. Voglio dire ai colleghi, signora Presidente, che le comunità di recupero e riabilitazione non sono degli agriturismi per le vacanze: sono dei luoghi seri, in cui si adottano programmi di cura e riabilitazione, anche con una certa rigidità e quindi non c'è un problema che riguarda la sicurezza dei cittadini, ma un problema di controllo e di funzionamento di questi luoghi. Infine, ci sono i servizi territoriali, ovvero i SERT: approfitto dell'occasione per dire al Governo che i SERT devono tornare nell'alveo della sanità, perché non possiamo continuare a pensare che prevenzione, cura e riabilitazione siano solo un problema di carattere sociale.
2014-05-14	PD	DirindinNerina	Sulle droghe voglio soltanto ricordare che il problema è molto ampio e che in Commissione sanità abbiamo lavorato diffusamente, così come ha lavorato la Camera, che, per la verità per prima, ha posto mano a questo decreto-legge. Il problema non è soltanto quello della definizione delle pene: il problema è della nostra capacità, su cui ci dobbiamo impegnare, a fare in modo che i servizi per le dipendenze - per tutte le dipendenze - non siano così penalizzati, come lo sono stati in questo anno, anche a causa di norme che non rendevano sufficientemente visibile il lavoro che è possibile fare all'interno di quei servizi. Non si tratta certamente soltanto del problema di svuotare le carceri: è il problema di fare in modo che chi può essere curato e trattato al di fuori delle carceri venga così trattato, perché tutti i servizi che se ne occupano sono in grado di farlo.
2014-05-28	PD	MicheloniClaudio	Credo quindi che vi siano materie di dialogo, ma ciò non è stato possibile: per questo motivo ora siamo qui con questa mozione e chiediamo all'Aula di approvarla nei termini in cui l'abbiamo proposta. Chiediamo anche al Governo ed al vice ministro Pistelli qui presente di riflettere bene prima di esprimere il parere su questa mozione, perché qui ci rifacciamo ad un documento che è stato redatto da una Commissione istituita dopo che in quest'Aula fu votata la legge sulla revisione della spesa ( spending review ), il cui titolo esatto era «a invarianza dei servizi». Quella Commissione ha dato le direttive che ho detto prima, ossia meno diplomazia e più servizi, ma il piano messo in atto dal Ministero degli affari esteri fa esattamente il contrario rispetto alle linee programmatiche di questo Governo. E questa mozione è l'unica cosa che rientra nelle linee programmatiche del Governo. Allora chiedo al rappresentante del Governo di riflettere prima di esprimere un parere definitivo su questa mozione. Chiedo ai colleghi di riflettere anche su un'altra cosa. Il Ministero degli esteri appare come qualcosa un po' difficile da afferrare, che sta in tutto il mondo e fa cose complicate. Ma così non è: il Ministero degli affari esteri è una delle aziende più semplici dello Stato, e se la politica non riuscirà a dare delle direttive precise per far rispettare quello che è stato chiesto e che il Governo si è impegnato a fare, ossia una vera revisione della spesa a invarianza dei servizi, se non riusciremo ad applicarla nei confronti dell'amministrazione del Ministero più semplice da organizzare e da gestire, mi dovete spiegare come faranno questa politica, questo Governo, ad applicare quelle regole a Ministeri di altra dimensione e di altra portata, penso ad esempio a quelli dell'interno, della cultura, dell'istruzione e della sanità. Vorrei capire questo. Qui è davvero implicata la nostra responsabilità. Si vanno a toccare delle posizioni acquisite da decenni, che si sono consolidate nel tempo, e di questo mi rendo conto, ma non c'è nessuna guerra contro la diplomazia: c'è una presa di coscienza che il mondo è cambiato. Noi abbiamo proposto più volte di fare una media dei costi della diplomazia dei Paesi a noi paragonabili, come la Francia, la Germania e l'Inghilterra. Invece i nostri diplomatici hanno condizioni economiche ben diverse. All'interno stesso della Farnesina esistono delle differenze inconcepibili: ad esempio, mandiamo una classe di giovani diplomatici, senza averne il titolo, a fare gli ambasciatori in alcuni Paesi a condizioni economiche non sufficienti. Ripeto, abbiamo all'interno stesso della Farnesina delle cose inaccettabili. Stiamo chiedendo semplicemente una riorganizzazione, e stiamo chiedendo che il nostro Ministero si comporti come i Ministeri degli esteri di altri Paesi. Ad esempio, tutti i Paesi importanti dell'Europa hanno ridotto l'invio all'estero del personale metropolitano. Oramai in molti uffici consolari, come ad esempio quelli inglesi e tedeschi, si arriva a un rapporto di otto a dieci: otto persone assunte in loco e due mandate dalla loro capitale. Noi siamo ancora attorno alla metà: mandiamo ancora segretari da Roma quando si può assumere personale in loco. In più, noi abbiamo nel mondo una risorsa che gli altri non hanno: i nostri milioni di discendenti. Io ho dato per letta questa mozione, dove trovate tutti i dati e le città che sono state penalizzate. Aggiungo ancora due cose. Nella relazione tecnica del decreto del 6 luglio 2012, n. 95, il Ministero degli esteri ha avuto il coraggio di scrivere che il piano proposto tiene conto dell'esigenza di salvaguardare il personale dirigenziale in servizio presso le rappresentanze diplomatiche e i consolati generali di prima classe. Il contrario di quello che ha dettato la revisione della spesa. L'ultimo punto è importante e riguarda anche la nostra immagine all'estero. Signor Vice Ministro, il Ministro degli esteri non ha dato risposta ad autorità locali, e porto solo due o tre esempi. La città di Wolfsburg ha deliberato nel suo bilancio annuale di mettere a disposizione dell'agenzia consolare e dell'antenna dell'Istituto italiano di cultura di Wolfsburg 78.000 euro l'anno per coprire le spese. Non abbiamo neanche detto di no. La città di Saarbrücken ha messo a disposizione locali per risparmiare l'affitto purché si garantisca il servizio agli italiani di quella località, ma al sindaco di quella città non abbiamo neanche detto di no. Dunque, le autorità locali che vedono il disastro che stiamo provocando alle nostre comunità e alla nostra economia si mettono anche a disposizione. Signora Presidente, credo di averle fatto risparmiare dieci minuti concludendo qui il mio intervento. PRESIDENTE. Senatore Micheloni, lei ha impiegato esattamente i dieci minuti che hanno a disposizione tutti gli oratori, anzi ha superato il suo tempo di un minuto. MICHELONI (PD). Pensavo di essere stato più generoso. PRESIDENTE. Non lo è stato. MICHELONI (PD). Chiedo ai colleghi di riflettere prima di votare questa mozione. Ma soprattutto chiedo - ripeto - al Governo di rendersi conto del parere che esprimerà: se lo darà in linea con la sua politica, come prevede anche la nostra mozione, o se lo esprimerà in totale contrapposizione con le linee che ha prefissato, secondo il piano che l'amministrazione del Ministero degli esteri sta mettendo in atto.
2014-06-04	LN	ArrigoniPaolo	Signor Presidente, onorevoli colleghi, Vice Ministro, l' iter di questo decreto è stato sofferto. Per diversi giorni su troppi emendamenti sono stati fatti approfondimenti e sono state apportate modifiche dal Governo, senza rimuovere i mal di pancia a molti membri della maggioranza. Per noi è un decreto irriguardoso, che umilia gli enti pubblici, a partire dai Comuni, dalle Province e dalle Regioni, visto che per la copertura finanziaria, giunti ad un terzo dell'esercizio in corso, dunque a impegni di spesa già assunti, sono chiamati a correggere i propri bilanci per garantire al premier Renzi decisi risparmi di spesa, che inevitabilmente si tradurranno, soprattutto per gli enti virtuosi, che in passato hanno già fatto la propria spending review, in maggiori tasse a famiglie e imprese o, di converso, in tagli a servizi pubblici, a partire da sanità, assistenza sociale e trasporto pubblico locale. Il decreto in esame dall'inizio è stato definito da noi del Gruppo della Lega Nord - ma non solo da noi - lo spot elettorale voluto dal premier Renzi, e così è stato. Il 41 per cento conseguito dal PD nelle recenti elezioni europee lo ha confermato, anche al di sopra delle migliori aspettative. Il provvedimento riconosce, ma solo per il 2014 e per un ammontare complessivo di 6,7 miliardi di euro, un credito di imposta di 640 euro ai lavoratori dipendenti che hanno un reddito inferiore ai 24.000 euro: si tratta dei famosi 80 euro in busta paga. Come seconda misura fiscale è prevista la riduzione di circa il 10 per cento dell'IRAP alle imprese, per complessivi 700 milioni. Misure, le due predette, condivisibili, se non fosse per l'iniquità e per le coperture. Questo decreto è tutt'altro che equo, come sbandierato da Renzi e dai suoi sodali: è un provvedimento ingiusto e sbilanciato. Innanzitutto, non prevede misure stabili nel tempo. Infatti, il bonus di 80 euro vale solo per otto mesi di quest'anno, da maggio a dicembre. La promessa di un intervento strutturale da attuarsi con la legge di stabilità per il 2015 temo rimarrà vana, perché non ci sono le coperture. Un'altra criticità: il bonus viene dato esclusivamente a chi un reddito da lavoro dipendente ce l'ha. Il premier Renzi ha trascurato totalmente i pensionati con la minima, gli incapienti, i disoccupati e i lavoratori autonomi con basso reddito e, badate bene, coloro che hanno alte detrazioni a livello di imposta lorda rischiano, il prossimo anno, di restituire il bonus, come molti datori di lavoro stanno avvertendo. L'iniquità è confermata anche nei casi di normali situazioni familiari. In una coppia senza figli, dove marito e moglie lavorano entrambi e hanno ciascuno un reddito di 24.000 euro, entrambi beneficiano degli 80 euro. In una famiglia monoreddito, con moglie e più figli a carico e reddito sopra i 26.000 euro, nessun beneficio. In proposito, come non sottolineare come il tentativo del Nuovo Centrodestra di introdurre la correzione per queste famiglie sia stata respinta in modo - lasciatemelo dire - ridicolo ed umiliante per gli stessi proponenti? Questo a dimostrazione non solo che non ci sono più soldi e che il provvedimento è senza coperture, ma anche che nella maggioranza il Nuovo Centrodestra conta poco. Veniamo al nodo critico delle coperture, cioè: chi paga il regalo di Renzi? Sottolineiamo come un terzo sono rappresentate da una tantum : 1,8 miliardi derivano dall'imposta sostitutiva sulla rivalutazione delle quote di partecipazione al capitale della Banca d'Italia, mentre 650 milioni sono connessi alla previsione di maggiori incassi IVA legati al pagamento dei debiti delle pubbliche amministrazioni. Pagamento, quest'ultimo, che non è automatico produca il gettito IVA stimato, in quanto le imprese potrebbero utilizzare la liquidità ricevuta per pagare i loro fornitori, generando effetti di compensazione, come peraltro hanno evidenziato quei cattivoni dei funzionari del Servizio del bilancio del Senato. Sulla parte stabile della copertura relativa ai risparmi per 2,1 miliardi imposti ad esercizio in corso sugli acquisti di beni e servizi, da conseguire ai diversi livelli di governo, sottolineiamo come gli enti territoriali, oggetto di drastici tagli negli ultimi anni, siano chiamati ancora pesantemente a contribuire. Si chiedono 700 milioni alle Regioni, 340 milioni alle città metropolitane e alle bistrattate Province, ancora in vita nonostante il Delrio, alle quali si chiedono ulteriori 100 milioni di risparmi dei costi della politica. Sempre per il 2014 è di 360 milioni la richiesta di riduzione di spesa ai Comuni, sui quali gravano i già vigenti tagli governativi, oltre alle recenti disposizioni in materia di TASI. Per conseguire i risparmi di spesa, gli enti territoriali dovranno ricontrattare del 5 per cento con i fornitori. Una lesione del diritto per questi ultimi, una illegittimità, come ha dichiarato il collega Di Biagio, da cui nasceranno certamente dei contenziosi. L'unica certezza è che alla fine interverranno ancora dei tagli lineari. Anche il taglio di 150 milioni alla RAI già a valere sull'anno in corso rappresenta un'entrata a gamba tesa sulla programmazione dell'anno effettuata dalla televisione pubblica che, oltre alla svendita delle quote di RAI Way, proprietaria delle antenne, rischia seriamente di smantellare l'articolazione regionale. È inevitabile che le sedi territoriali, che sono un importante patrimonio del servizio pubblico, verranno fortemente ridimensionate, se non addirittura tagliate. Gli italiani devono dunque sapere che anche il loro canone servirà a pagare gli 80 euro in busta paga. Il taglio imposto, funzionale all'emergenza di Renzi, rischia di inficiare un serio piano organico di riorganizzazione e razionalizzazione, di cui la RAI avrebbe veramente bisogno, che dovrebbe incidere sui veri sprechi, che partono, per esempio, dalle centinaia di milioni di euro spesi per consulenze ed appalti esterni. Per completare il gioco delle tre tavolette, come non ricordare, infine, il raddoppio dei costi di rilascio del passaporto e l'aumento impositivo sulle rendite finanziarie dal 20 al 26 per cento? Le conseguenze? Maggiori tasse anche sugli interessi maturati dai conti correnti delle famiglie e il serio rischio che molti scelgano di investire in attività finanziarie estere, determinando così una flessione del gettito. Siamo convinti che la finalità del bonus e dunque del provvedimento - vale a dire il rilancio dei consumi e della domanda interna, in decrescita da anni in Italia - non verrà perseguita: con una mano si dà, ma a una sola parte dei cittadini, e con l'altra si mettono a tutti più tasse, a partire dalla TASI, che si aggiunge all'IMU, e si taglia ancora agli enti territoriali, e dunque si riducono i servizi. Inoltre - e lo sostengono tutti gli economisti - una ripresa dei consumi, indicatore tipico della situazione economica di un Paese, è sostenibile solo se il provvedimento è di durata stabile e continuativa, caratteristiche che il decreto non ha. Anche le disposizioni che sgravano - ma per i soli Comuni - dal Patto di stabilità gli interventi sulle scuole sono molto distanti dalle promesse fatte da Renzi, che al suo insediamento ha promesso oltre 3 miliardi per il riammodernamento degli edifici scolastici. Il plafond concesso nel decreto non consiste dunque in nuove risorse, ma in soli 244 milioni di euro nel biennio: una beffa, se si confronta con i tagli ai sindaci di 375 milioni per il 2014 e di 563 milioni a partire dal 2015. L'importo di 240 milioni è decisamente insufficiente per affrontare i problemi di messa in sicurezza e di bonifica dell'amianto e la necessaria manutenzione straordinaria di cui necessitano i plessi scolastici pubblici delle scuole dell'infanzia, delle primarie e delle secondarie di primo grado (vale a dire le vecchie medie). Trattandosi in totale di quasi 39.400 scuole, stiamo parlando di 6.200 euro concessi in media a ciascun plesso, ossia una somma decisamente irrilevante per fronteggiare le urgenze e le necessità denunciate anche l'altro giorno dal Censis. La cosa più grave, però, è che sono state totalmente dimenticate le 5.320 scuole pubbliche secondarie di secondo grado che, anche dopo il disegno di legge Delrio, sono ancora di competenza di quelle Province che Renzi falsamente va ripetendo in giro che sono state eliminate, ma che invece esistono ancora e vengono sfruttate anche in questo decreto per succhiare loro le risorse. A fronte di questa grave lacuna, è stata vergognosa la bocciatura dei nostri emendamenti. Un altro pasticcio è legato alla TASI: dopo una settimana di discussione, solo ieri sera, alle ore 22, è stato presentato un emendamento corposo. Perseverare è diabolico: questo provvedimento sulla TASI continuerà ancora a reiterare il pasticcio sull'imposizione fiscale degli immobili che è nato con il Governo Monti e proseguito con il Governo Letta. Una penultima considerazione sulle clausole di salvaguardia previste dal provvedimento: si prevede il monitoraggio sulle maggiori entrate IVA legato al pagamento dei debiti delle pubbliche amministrazioni, dalla cui valutazione dipende l'eventuale aumento delle accise sulla benzina tale da assicurare il conseguimento dell'obiettivo. È un film già visto con il decreto-legge n. 35 del 2013, il primo cosiddetto sblocca debiti, che determinò qualche mese dopo, con il decreto-legge n. 102, per una sovrastima, l'aumento delle accise sui carburanti. Renzi e il Partito Democratico con le europee hanno abbondantemente capitalizzato il decreto-legge comprando il consenso a discapito di molti. Renzi ha promesso di stabilizzarlo dal 2015 ampliando la platea dei beneficiari, ma questo non avverrà: servirebbero 15 miliardi di euro, che non ci sono. Per il momento è arrivato il conto della Commissione europea che, bocciando il Governo, chiede di sistemare i conti pubblici e il rispetto del Patto di stabilità. Sugli italiani ora grava il forte rischio di subire a settembre una manovra correttiva, e dunque di pagare un'altra volta, e con gli interessi, il bonus di 80 euro e le promesse di Renzi. Gli italiani meritano ben altro.
2014-06-17	M5S	MolinariFrancesco	È un fenomeno invasivo che si estende anche alle amministrazioni locali - dove ormai, oltre che condizionare il voto, entra direttamente con suoi uomini - e alle aziende pubbliche, soprattutto nel settore della sanità, nuova frontiera dell'attacco mafioso e, non a caso, voce sempre più pesante della spesa pubblica locale. È un vero e proprio cancro che del Sud sta distruggendo anche le speranze. Ecco perché, oltre all'approvata riforma del 416- ter (che necessariamente occorre modificare sul lato pena), sarebbe necessario intervenire anche nel momento della formazione del consenso democratico, garantendo genuinità al diritto di voto con una riforma della cosiddetta legge Lazzati, riportando l'attuale testo del 6 ottobre 2010 al testo originario, come da me portato all'attenzione di questo consesso il 10 aprile 2013 con il disegno di legge n. 455 che giace, in attesa, in Commissione affari costituzionali, perché lì il voto non è libero. Il tempo è poco, perché l'intreccio perverso mafia-imprese-politica, dopo aver prodotto conseguenze estremamente negative per la crescita economica del Mezzogiorno - specie nel lungo termine - ora sta rapidamente, anche in ragione della grave crisi economica propagando metastasi anche in altre zone dell'Italia, condizionando la crescita stessa del Paese; anche se a pagarne le maggiori conseguenze continuano ad essere le Regioni meridionali, che già prima della crisi presentavano un elevato grado di disuguaglianza distributiva rispetto alle Regioni del Centro-Nord, risultando più esposte al rischio della povertà. Una situazione sociale - come più volte denunciato - che è terreno fertile per il controllo politico-mafioso. Al Sud, infatti, una persona su due in età lavorativa è completamente estranea al mercato del lavoro regolare, non solo in quanto non ha un'occupazione, ma anche perché non segue i consueti canali previsti nella ricerca di lavoro. Un esercito di oltre sei milioni e mezzo di persone che partecipa a una realtà precaria, che produce un gioco al ribasso dei diritti, propria dell'economia mafiosa. La maggior diffusione del lavoro nero nel Mezzogiorno, quindi, va ascritta sì ad una struttura produttiva più fragile, ma anche alla presenza di condizioni economico-sociali favorevoli alla crescita dell'economia irregolare; pesa, in particolare, l'esistenza di un'economia impostata sul conto-terzi e la difficoltà di accesso al credito. A ciò si unisce, poi, il peso di una cultura assistenzialista, che in alcuni comparti - segnatamente quello edile ed agricolo - ha fatto crescere l'offerta di lavoro irregolare da parte di soggetti beneficiari di qualche forma di assistenza sociale. I dati ci dicono - e non mi stanco di ribadirlo - di un Sud Italia in cui è presente oltre il 45 per cento del lavoro irregolare, e di una Calabria che presenta un'irregolarità superiore al 25 per cento sulla media del Sud, confermando il ruolo svolto dal sommerso come camera di compensazione delle inefficienze e dei ritardi di un sistema produttivo mai nato. Le mafie, proprio nel reclutamento di forza lavoro, nell'arretratezza di un'economia sommersa e illegale, guadagnano forza e consenso a discapito delle istituzioni legali, anche per l'indebolimento del ruolo degli enti intermedi - come i sindacati e i partiti - che non riescono a competere con la mafia nel territorio, quando non fanno parte di questo gioco perverso che ne perpetua la situazione. Nonostante i successi delle Forze dell'ordine nella repressione del fenomeno criminale, le mafie, ahimè,forniscono nel Mezzogiorno un'alternativa alla mancanza di lavoro dei cittadini, mietendo proseliti tra le nuove generazioni, provenienti ormai non solo da famiglie povere e a più basso livello di istruzione - frutto dall'abbandono scolastico che in quelle zone è ancora alto, al di sopra della media nazionale, e certamente europea - ma ora anche da quella classe intermedia composta da liberi professionisti e piccola e media imprenditoria, la cosiddetta zona grigia. Il controllo capillare di vaste aree del nostro Sud da parte delle organizzazioni criminali contribuisce, inoltre, ad un'immagine deteriore a livello nazionale ed internazionale, oltre a costituire motivo per la fuga di risorse umane qualificate e a provocare, in definitiva, un'allocazione non ottimale delle risorse pubbliche e private. La necessità di rilanciare una politica di sviluppo del Mezzogiorno appare quindi indispensabile, se non vitale, sia per un rilancio dell'economia del nostro Paese, sia per liberarci, una volta per tutte, dal gioco delle mafie. Un rilancio, quindi, che deve necessariamente partire dalla lotta alla miopia oltre che dall'inefficienza della pubblica amministrazione e dalla ripresa degli investimenti in infrastrutture, generalmente ecocompatibili, collegate alla salvaguardia del territorio dal disastro idrogeologico che affligge atavicamente il nostro Sud: fattori, questi, che concorrono al divario competitivo tra il Sud e il Nord. Alla luce di queste note, ancora più pregnanti appaiono le parole del sociologo Giovanni Colussi, che ci ricorda come sia necessario inserire la lotta alla mafia in modo organico nelle politiche di sviluppo, nelle quali la vicenda dei beni confiscati può essere una straordinaria risorsa, di natura simbolica ma anche e soprattutto di sollievo economico. Una risposta concreta e tangibile del potere che viene sottratto territorialmente alle mafie e reinvestito nella società attraverso un modello alternativo alla cultura mafiosa. Un intervento che, potremmo dire, realizzerebbe una sorta di riuso efficiente di legalità. Esso rappresenterebbe una manifestazione dello Stato democratico di esercizio, oltre che del potere di contrasto e controllo, finalmente di politiche di sviluppo, mediante il riutilizzo dei proventi di attività criminali, in una situazione, come quella attuale, di scarsità di risorse. Ad oggi, invece, nonostante i meritori passi avanti, l'attività di contrasto ci parla di un patrimonio sottratto alle mafie che vale oltre una finanziaria: l'Agenzia conta (dati 2013) circa 113.000 beni, dei quali oltre 41.000 confiscati (15.400 definitivamente). È una cifra che comprende terreni ed immobili gravati da ipoteche (quando non danneggiati irrimediabilmente) e occupati a vario titolo o indivisibili e/o confiscati solo in parte, ma, soprattutto, imprese, la grandissima parte delle quali avviate alla liquidazione. Perché, dunque, non sfruttare quest'immenso patrimonio mettendolo a disposizione per quei fini sociali messi nel nulla dalla criminalità organizzata? È a questo che ha tentato di dare risposta la Commissione antimafia con il lavoro svolto con questa relazione. Quella contro la mafia è una guerra di liberazione in vaste zone del nostro Paese - come la definisce don Panizza - che rischiamo di perdere, se non ci mostriamo capaci di far meglio delle gestioni criminali di quel patrimonio: non saremo credibili, se faremo rimpiangere lo sfruttamento mafioso. Il lavoro fatto dalla Commissione, che abbiamo condiviso, credo sia stato proficuo - com'è stato sottolineato da altri colleghi che sono intervenuti prima di me, evidenziandone i tentativi di miglioramento - sia per aver individuato le luci (anche a seguito di corpose audizioni dei soggetti interessati, e con tutte le difficoltà a far partire il lavoro della Commissione antimafia in questa legislatura), sia per aver individuato le difficoltà del sistema complessivo e, soprattutto, per avere in così poco tempo dato alcune chiare indicazioni correttive, a dimostrazione che, quando vuole, questo Parlamento riesce a lavorare bene. Un lavoro - lo ribadisco - che è stato condiviso da tutte le forze politiche e che ora rimettiamo nelle mani del Governo e del Parlamento affinché queste indicazioni diventino norme per tutto il Paese.
2014-06-19	M5S	BertorottaOrnella	Ricordo a voi tutti che l'Istituto superiore di sanità, investito dal Governo, ha costituito un apposito gruppo di lavoro, con la partecipazione di rappresentanti della Regione, per la verifica della compatibilità elettromagnetica del sistema con la salute della popolazione locale. Stando alle parole del Sottosegretario, il Ministero della difesa, che ha deciso di non prendere parte attiva ai lavori per non comprometterne, neanche potenzialmente, la terzietà, ha assunto ogni iniziativa per agevolare il lavoro della commissione incaricata dal Governo e dalla Regione per la verifica dell'impatto sull'ambiente e sulla salute della popolazione dell'opera in corso.
2014-06-19	M5S	SantangeloVincenzo	Le abbiamo sentite. Sono le mamme che vedono crescere i loro figli con comportamenti che non sono normali. E questa cosa dovrebbe tutti quanti - tutti: quelli che hanno figli e quelli che non li hanno - non renderci così sereni, non indurci a farci i complimenti per un qualcosa che non basta! Presidenti, non basta! Ci hanno raccontato quali sono i comportamenti, il danno oggettivo. Se lei vuole documentazioni scientifiche, signor Sottosegretario, prima di venire a dire queste menzogne qui, gliele portiamo. La Commissione sanità le ha viste, non siamo noi del Movimento 5 Stelle che diciamo queste cose per partito preso! Si deve prendere atto, in Italia, che se un'opera non è voluta dai cittadini che vivono il territorio, l'opera non si deve fare.
2014-06-19	PD	GranaiolaManuela	L'impianto di Niscemi sarà composto da 3 antenne paraboliche basculanti, di diametro pari a 18,4 metri, e da due antenne elicoidali alte 149 metri. Come non capire le ansie della popolazione, che, di fronte a tutto questo, avrebbe avuto diritto ad un'informazione puntuale, chiara ed esaustiva, cosa che purtroppo non è avvenuta, anzi è stato detto tutto e il contrario di tutto? Le audizioni fatte in loco e in Senato ci hanno aiutato a ricomporre un quadro molto variegato, caratterizzato anche da disinformazione e approssimazione. La storia, che troverete dettagliata nell'ordine del giorno, nasce da un accordo bilaterale USA-Italia del 2001, ratificato nel 2006, e da un provvedimento di autorizzazione all'installazione rilasciato dall'Assessorato regionale territorio e ambiente della Sicilia, a seguito di apposita Conferenza di servizi del 9 settembre 2008. Il 1º giugno 2011 viene firmato un protocollo d'intesa fra Ministero della difesa e Regione Sicilia, con il quale le parti si impegnano, tra l'altro, a far sì che l'installazione del sistema MUOS avvenga nel rispetto irrinunciabile della salvaguardia della salute della popolazione e della tutela dell'ambiente. Dopo tale data, c'è stata tutta una serie di provvedimenti di autorizzazione e di revoche, di deduzioni e controdeduzioni degli enti e delle istituzioni coinvolti, che hanno alimentato le preoccupazioni della popolazione non solo della zona di Niscemi, ma di tutta l'isola, e che hanno dato vita a un grande movimento al quale si è registrata un'ampia partecipazione. La stessa relazione dell'Istituto superiore di sanità, realizzata in collaborazione con l'Organizzazione mondiale della sanità e l'ISPRA, su richiesta del Ministero della salute, presentata il 5 settembre 2013, nelle conclusioni invitava ad una «particolare attenzione e cautela» e alla realizzazione di un «sistema di sorveglianza epidemiologica dello stato di salute delle persone residenti a Niscemi». Queste osservazioni e le considerazioni critiche espresse dagli esperti nominati dalla Regione nel corso delle audizioni svolte in Senato, nonché la corposa documentazione presentata dagli auditi ed esaminata in Commissione, ci hanno indotto a presentare una risoluzione in Commissione e poi questo ordine del giorno in Aula, che contenessero quei punti irrinunciabili e gli obiettivi raggiungibili grazie all'impegno dei tre Ministeri competenti (Sanità, Ambiente e Difesa). Un provvedimento che forse non sarà completamente risolutivo per la serenità della popolazione, ma che contiene nel dispositivo i seguenti punti fermi, a mio parere molto importanti. Primo: una corretta e puntuale informazione, che risponda con sistematicità, trasparenza e accuratezza alle gravi perplessità e alle paure generate dalla costruzione del MUOS e manifestate dai cittadini. Riteniamo infatti che una valutazione di impatto sulla salute, sia fisica che psichica, sia attuale che futura, sia necessaria in ogni ambito politico che si intende affrontare, da quello sanitario a quello militare, da quello ambientale a quello sociale. In secondo luogo, chiediamo al Governo il rispetto e l'attuazione del protocollo d'intesa del 1º giugno 2011 tra il Ministero della difesa e la Regione Sicilia, soprattutto nella parte che riguarda i seguenti impegni: la riduzione delle emissioni a radiofrequenza grazie all'installazione di un sistema di trasmissione interrato a fibre ottiche, per mitigare l'esposizione ai campi elettromagnetici generati dalla antenne già esistenti; l'installazione di centraline per il monitoraggio continuo dei campi elettromagnetici; la rimozione tempestiva delle antenne in disuso. Un altro punto importante è un programma sistematico che preveda, tra l'altro, il monitoraggio e la caratterizzazione delle emissioni dell'impianto MUOS, campagne ambientali di misura dei campi elettromagnetici da radiofrequenze nell'aria, l'applicazione di metodi di modellizzazione utili nel futuro per contribuire a produrre conoscenze sugli effetti della salute, anche con il coinvolgimento di enti e istituzioni competenti ed autonome. Si chiede inoltre di prevedere misure di compensazione, qualora venissero accertati danni materiali e immateriali alla popolazione locale riconducibili oggettivamente al MUOS; e, ancora, un supporto alla promozione dei prodotti agricoli locali, sia a livello nazionale che internazionale. L'ordine del giorno impegna poi il Governo a valutare l'opportunità che le attività di controllo e di prevenzione del rischio ambientale e sanitario vengano svolte anche con l'impiego del locale distaccamento dei volontari dei Vigili del fuoco. Ma soprattutto, com'è previsto peraltro dall'accordo del 2011, si chiede l'immediata interruzione del sistema laddove dal monitoraggio emergessero risultati nocivi per la popolazione; inoltre, l'impegno a presentare annualmente al Parlamento una relazione sintetica, ma esaustiva, delle azioni realizzate e del percorso compiuto in adempimento di quanto previsto dal presente ordine del giorno. Spero che questo ordine del giorno possa essere ampiamente condiviso ed approvato. Non so se riuscirà a ridare tranquillità totale alla popolazione di Niscemi e della Sicilia intera, ma sicuramente è una dimostrazione di attenzione ed interesse per la salute dei cittadini e la tutela dell'ambiente ed è un primo passo per avviare un percorso rigoroso di ricerca sulla tematica dell'inquinamento elettromagnetico, che richiede sicuramente tempi lunghi ma anche grande serietà, competenza e affidabilità. Consentitemi di aggiungere che è anche un atto dovuto nei confronti di una popolazione e di un territorio, già gravati dall'inquinamento del petrolchimico di Gela e da tanti altri problemi, che questo Parlamento continuerà a seguire con la massima attenzione nelle rispettive Commissioni.
2014-06-19	PD	GranaiolaManuela	Signor Presidente, signor rappresentante del Governo, colleghi senatori, quest'ordine del giorno deriva da una risoluzione votata dalle Commissioni riunite sanità e ambiente e segna un punto di arrivo di un lungo percorso effettuato per fare chiarezza su una vicenda complessa, che va avanti da molto, forse da troppo tempo e che ha creato e sta creando angoscia e preoccupazione nella popolazione del territorio di Niscemi. Era doveroso affrontarla come Parlamento e ringrazio i Presidenti delle due Commissioni per averlo consentito.
2014-06-24	M5S	FattoriElena	Non può essere che riteniamo normale scavare una montagna per una TAV inutile; non può esistere normalità nelle continue connivenze tra politica e corruzione; non può esistere normalità nel vedere i morti in mare senza fare assolutamente nulla. Non può esistere una normalità nel prelievo fiscale in favore di pseudofondi finanziari salva stati come il MES e ora, la nuova frontiera, l'ERF, che richiedono ulteriori tagli a sanità, istruzione e cultura. Ma si sa, un popolo sano e colto non è quello che questo Governo vuole.
2014-06-24	M5S	FucksiaSerenella	Signor Presidente, colleghi, signori del Governo in rappresentanza del Presidente del Consiglio, il semestre europeo che l'Italia si accinge a presiedere è un'occasione straordinaria per parlare di un argomento fondamentale per il nostro Paese e per l'Europa: la sanità, questa incompresa. Si tratta di un tema spesso relegato ai margini del dibattito politico. Perfino il Presidente del Consiglio, che notoriamente "twitta" e fa slide su tutto, raramente ne parla. Lo capisco: la sanità fa paura. Questo perché tutti gli studi e le analisi del settore convergono su un punto: così com'è, il sistema sanitario degli Stati dell'Unione non è economicamente sostenibile. La sanità in Europa, oggi, al netto delle spese previdenziali e assistenziali che vi contribuiscono per il 40 per cento, assorbe circa il 15 per cento di tutte le spese governative. Si tratta di 948 miliardi per i 28 Paesi dell'Unione europea (oltre il 7 per cento del PIL). Eppure, anche quel 20 per cento in più, in previsione per il 2060, sarebbe sostenibile se si cercasse - ad esempio - di togliere gli eserciti nazionali, per un unico sistema europeo di difesa di un Paese-Europa, o di razionalizzare le spese e gli sprechi sempre presenti. In questo senso, una delle prima priorità dovrà essere quella di portare la sanità ai vertici dell'agenda e degli impegni dell'Europa. E l'Italia deve correre più degli altri risultando, tra i 35 Paesi europei esaminati da Health Consumer Powerhouse nel 2013, solo al ventesimo posto per qualità del sistema sanitario nazionale, addirittura dietro la Croazia. E non consoli la risalita di una posizione dal 2012, perché dal 2009 di posizioni ne ha perse ben cinque. D'altra parte, dal 2005 ad oggi, si è registrato un gap esagerato tra i Paesi più ricchi e finanziariamente stabili e quelli più colpiti dalla crisi. Delle quattro libertà di circolazione (persone, merci, capitali, servizi), quella dei servizi è l'ultima ad essere stata trattata. Basta pensare ai servizi sanitari che, infatti, rimangono ancora di forte competenza nazionale. Questa è una contraddizione dal momento che la salute riveste un ruolo centrale nel modello sociale europeo e nella politica economica europea. Con la direttiva 2011/24/UE sulle cure transfrontaliere, i sistemi sanitari entreranno in una dinamica di competizione. Si tratta di un processo irreversibile di cambiamento, che non può restare isolato alla sola direttiva, ma che necessita di altri provvedimenti comunitari, perché l'idea di una integrazione tra i sistemi sanitari diventi concreta e più vicina possibile nel tempo. La salute, oltre che diritto universale, è un valore in sé, un mattone necessario a costruire una società migliore e più prospera. Le nostre azioni e reazioni non devono essere palliativi utili nel breve periodo, ma devono puntare a modelli affidabili, efficienti e sostenibili. La sanità - teniamolo a mente - non è solo un costo, ma è anche un fattore di crescita. L'industria della salute, infatti, è uno dei comparti dove l'Europa mantiene una posizione competitiva mondiale. Ma il futuro non è ancora scritto e non ci si può adagiare sugli allori. Molti dei Paesi emergenti riescono ormai ad attrarre investimenti in ricerca e produzione con una facilità sempre maggiore e l'Europa potrebbe presto restare indietro anche in questo settore. Per questo la Presidenza italiana dovrebbe sostenere interventi di promozione degli investimenti in ricerca e sviluppo in sanità. L'Europa ha poi davanti a sé sfide enormi: l'invecchiamento della popolazione, l'aumento di patologie croniche, la crescita della domanda di salute globale socio-sanitaria. Vorrei citare alcune delle questioni più cruciali che ci troviamo davanti e illustrare le azioni da intraprendere per affrontarle. Per quanto riguarda la terza età, siamo nel mezzo di un radicale cambiamento della struttura demografica. Le conseguenze dell'invecchiamento della popolazione sulle finanze pubbliche europee sono evidenti. Con il programma «Salute per la crescita» (2014-2020), l'Unione europea prevede un piano specifico per l'innovazione sul tema «Invecchiare rimanendo attivi e in buona salute», che mira entro il 2020 non solo ad aumentare di due anni la vita media dei cittadini europei, ma anche a garantirli in buona salute. La Presidenza italiana dovrebbe promuovere quanto più possibile lo sviluppo concreto del programma, con l'obiettivo di migliorare la salute e la qualità della vita in Europa. Vengo ora al tema della disabilità. Circa 80 milioni di persone che vivono nell'Unione europea presentano una disabilità più o meno grave. Le barriere architettoniche rischiano di emarginarle. Meno possibilità di istruzione e occupazione si traducono in un tasso di povertà che, nei disabili, è del 70 per cento superiore alla media. Migliorare l'accessibilità delle strutture deve confermarsi uno dei punti chiave della strategia europea, anche durante il semestre di Presidenza italiano. PRESIDENTE. Deve concludere, senatrice. FUCKSIA (M5S). Utilizzo anche il tempo di cui non ha usufruito la senatrice Lezzi.
2014-06-24	M5S	FucksiaSerenella	Sul fronte della salute e della sicurezza sul lavoro, nel contesto di crisi economica da cui l'Europa sta faticosamente cercando di uscire, investire nella prevenzione dei rischi e promuovere condizioni più favorevoli sul posto di lavoro offre vantaggi economici e sociali indubbi, di cui l'Unione europea non può non tener conto, oltre che incidere sugli aspetti motivazionali che tanto influiscono nelle performance aziendali. Sui diritti degli animali, nel 1997 l'Unione europea, in un protocollo allegato al Trattato di Amsterdam, ha dato un nuovo status agli animali riconoscendoli come «esseri senzienti». Questo principio è stato ribadito nel Trattato di Lisbona proprio su proposta, nel 2003, della Presidenza italiana del Consiglio dell'Unione europea. Eppure, questa importante conquista non trova ancora adeguata applicazione. La Presidenza italiana è chiamata ora a dare piena applicazione a tale principio, facendo pesare questo precetto del Trattato nel processo di formazione ed emanazione delle normative dell'Unione europea. Per quanto riguarda l'innovazione, le nuove tecnologie sono sempre più determinanti in tutti i settori, anche in sanità. L'innovazione tecnologica in sanità può - udite, udite - portare ad una riduzione della spesa sanitaria di 15 miliardi di euro l'anno. Avete capito bene? Sono risparmi senza tagli di servizi e senza riduzione delle tutele. Basta tentennare. L'Europa deve incidere sulla regolazione del mercato della tecnologia sanitaria. PRESIDENTE. Senatrice, deve terminare, perché sta usufruendo del tempo a disposizione della senatrice Lezzi anche della prossima legislatura.
2014-06-26	PD	MattesiniDonella	Signora Presidente, ringrazio il Sottosegretario per la risposta puntuale. Mi permetto di fare alcune valutazioni che nascono dalle dichiarazioni rese poco fa in audizione in Commissione sanità dal ministro Lorenzin, la quale ha ricordato, con riferimento al semestre europeo presieduto dall'Italia che, per quanto riguarda la sanità, uno dei punto nodali sarà proprio una campagna informativa nonché concreta di vaccinazioni. Il tema dell'aumento delle malattie che erano state debellate in Europa, soprattutto in alcune parti di essa, è una vera e propria emergenza, come lei ha ricordato nella parte iniziale della sua risposta. La questione della ridotta percezione dei rischi e del ridotto uso da parte di molti genitori del vaccino, non dico che sia un'emergenza, ma comincia ad essere un problema serio anche in Italia. Ben vengano allora i piani di cui lei ha parlato come l'applicazione rafforzata del Piano nazionale di prevenzione vaccinale 2012-2014 e la definizione del Piano nazionale della prevenzione, che penso anch'esso abbia tempi abbastanza rapidi. Occorre davvero prevedere una campagna di informazione e di formazione per tutti i cittadini, utilizzando tutti gli strumenti che abbiamo a disposizione, dalla «Pubblicità progresso» ad attività importanti rivolte a tutti i cittadini, da fare anche in momenti particolari nei quali c'è una maggiore sensibilità rispetto al rapporto con i figli. Rispetto alla programmazione di accordi nella Conferenza Stato-Regioni, penso quanto sarebbe importante fare formazione ed informazione nei momenti di preparazione al parto, quando si progetta la maternità, la paternità, la nascita di un figlio, così come nel momento stesso della nascita. In questi momenti c'è infatti una maggiore attenzione e una maggiore capacità di recepire un'informazione che deve essere la più corretta possibile. Penso, ad esempio, che, parlando di bambini, sarebbe davvero importante stabilire un'alleanza importante, favorita dal Governo, dallo Stato e dal Ministero, tra i professionisti fondamentali del settore e, quindi, i pediatri, attraverso la promozione di attività importanti da fare con l'Associazione culturale pediatri, la Società italiana dei pediatri, nonché la Federazione italiana dei medici pediatri. L'Italia tra l'altro è l'unico Paese in Europa che ha la figura del pediatra di base. Dobbiamo quindi valorizzare ed utilizzare ulteriormente queste figure perché i pediatri sono i principali conoscitori di tutto il percorso familiare e di salute del nascituro o del bambino che sta diventando adolescente e adulto. Il tema di un patto importante che restituisca una forte credibilità ai professionisti non è poi cosa di poco conto perché noi in Italia abbiamo già avuto e, purtroppo, abbiamo ancora, consapevolezza delle enormi difficoltà che sono nate quando un certo modo di fare informazione o disinformazione distorta, ha creato panico, facendo riferimento a stati d'animo particolari dei cittadini. Penso, ad esempio, al caso Stamina, che è uno dei casi, come quelli che il Sottosegretario ha citato e ai quali ho fatto anch'io riferimento nell'interrogazione, nei quali, a fronte di una minore sensibilità nei confronti dei rischi da parte di molti genitori, ci sono stati tribunali, come quello di Rimini, quello di Pesaro e altri, che hanno invece affermato l'esistenza di un rapporto causale tra il vaccino e l'autismo. In sostanza, è necessario restituire al sapere medico la scientificità e l'autorevolezza che sono il punto fondamentale per poter arginare il rischio fondamentale del ritorno a malattie che sono state debellate, tanto più con le cose che ci vengono segnalate. Faccio riferimento - come indicatore e non come dato negativo - a ciò che spesso ci arriva con il dramma delle immigrazioni e delle persone che provengono da Paesi dove questo tipo di percorsi sanitari non c'è; abbiamo quindi la necessità di tutelare questi cittadini che arrivano nel nostro Paese, evitando al contempo che possano ricomparire certi rischi. Ringrazio quindi il Sottosegretario per la sua risposta, e spero che sugli impegni già esistenti e sugli altri che ci ha annunciato ci sia un percorso rapido, perché il tema della salute dei bambini è fondamentale.
2014-07-01	M5S	GaettiLuigi	Signora Presidente, onorevoli colleghi, signor rappresentante del Governo, abbiamo ripercorso questo pomeriggio molti tratti della malattia celiaca nella presentazione delle mozioni, nella discussione ed adesso nella fase delle dichiarazioni di voto. Abbiamo visto come ai problemi legislativi, sia di livello nazionale che europeo, si aggiungono problemi sanitari ed economici. Vorrei brevemente fissare alcuni punti. L'entità del problema, ovvero i dati epidemiologici sono stati riferiti da tutti. L'aumento del numero dei celiaci annualmente registrato, circa il 10 per cento, non ha una eziopatogenesi certa. Tra le varie possibilità quella maggiormente accreditata è l'utilizzo di varietà di frumenti selezionate nel corso dei decenni con maggior quantità del glutine, che favorisce la panificazione. Il nostro intestino non è abituato a queste quantità, anzi, meglio, non è programmato per lavorare così tanto glutine. Questo fattore va ad incidere nei soggetti predisposti geneticamente, determinando intolleranza. Coloro che pensano di cambiare varietà per aumentare la produttività dovrebbero rifletterci bene e garantire la salute nei vent'anni successivi. Asbesto docet, mi verrebbe da dire! Ricordo che noi italiani abbiamo dei frumenti con poco glutine, quali il senatore cappelli, la timilia ed il russello, frumenti soprattutto siciliani fantastici richiesti in tutto il mondo, meno che in Italia, il cui utilizzo ridurrebbe nel tempo il numero dei celiaci ed aiuterebbe l'agricoltura italiana. Favorire l'uso e la conoscenza di questi prodotti, per esempio nelle mense, sarebbe un investimento sicuro. Questo si chiama prevenzione primaria, parola tabù per il politico perché il risultato non può essere speso politicamente in quanto si verifica in là negli anni, quando il mandato è finito. La difficoltà della diagnosi ha indotto a stabilire criteri diagnostici e nel 2011 la Società europea di gastroenterologia pediatrica, epatologia e nutrizione ha emanato nuove linee guida che hanno sostituito le precedenti del 1990. Nella Gazzetta Ufficiale del 7 febbraio 2008 n. 32 è stato pubblicato l'accordo Stato - Regioni, in attuazione dell'articolo 3 della legge n. 123 del 2005. Questo documento fa riferimento alle linee guida del 1990 e deve essere aggiornato; mi fa quindi piacere aver sentito dal Governo che c'è un tavolo tecnico predisposto a tal fine. Considerato che i criteri diagnostici sono precisi e che le linee guida sono chiare e condivise, per lo meno a livello internazionale, si ritiene che la rete nazionale di presidi accreditati e di centri di riferimento interregionali per la prevenzione, la sorveglianza, la diagnosi e la terapia delle malattie rare, ai sensi della legge 18 maggio 2001, n. 279, vengano esautorati dal dover diagnosticare la malattia celiaca. Ricordo che in alcune Regioni solo tali centri possono certificare la malattia, costringendo la popolazione ad inutili spostamenti per ottenere le esenzioni delle spese per le relative prestazioni sanitarie. Ciò è già stato fatto in alcune Regioni, come la Lombardia e direi che un po' di semplificazione non guasta. Per i motivi sopraesposti appare chiaro che l'unico modo per essere in salute è non introdurre glutine e quindi alimentarsi di cibi che ne siano privi. Ricordo che in natura ci sono molti cibi privi di glutine, senza bisogno di rielaborarli. Il decreto ministeriale del 2001 ha introdotto il registro nazionale degli alimenti, nel quale le ditte segnalano i loro prodotti senza glutine, che attualmente sono venduti in circuiti particolari (farmacie, parafarmacie, negozi specializzati). Il Servizio sanitario nazionale, con tabelle stabilite a seconda dell'età e del sesso, fornisce una quota mensile, una specie di ticket diverso da Regione a Regione. Questo è un fatto importante per la salute dei cittadini, ma ha creato un mercato drogato da prezzi esagerati (mi verrebbe da dire che tanto paga Pantalone): il costo degli alimenti credo superi i 150 milioni di euro all'anno. A distanza di 13 anni si possono fare interessanti considerazioni, ma siccome sono scomode si tenta di nasconderle ed infatti anche in questa discussione non le ho sentite. Si tratta di un argomento spinoso, perché si vanno ad intaccare interessi di categoria. Come al solito si guarda al particolare e si tralascia l'interesse generale. Tuttavia, prima di parlare di soldi, voglio parlare di salute: vi porto sul mio campo professionale, dove le argomentazioni non mi mancano. Lavori scientifici italiani pubblicati nel 2010 evidenziano come, dopo un anno dall'introduzione di queste diete costose prive di glutine, gli adolescenti celiaci siano ingrassati, aumentando l'indice di massa corporea che sconfina nell'obesità, con livelli di significatività statistica molto elevati. Ciò avviene semplicemente perché i cibi privi di glutine non hanno palatabilità, ovvero non sanno di niente, quindi l'industria, ove possibile, li riempie di zuccheri e di acidi grassi (acidi grassi spesso monoinsaturi, tanto per guadagnare di più, ricchi di olio di palma e non di oliva), dunque sono ipercalorici. Il ragazzo adolescente deve avere la merendina come tutti; fare uno spuntino con un frutto non è pratico, sarebbe diverso: che sia contagioso? Si tratta di vero cibo spazzatura, lasciatemelo dire, tuttavia questo fa crescere il PIL: paghiamo per ovviare ai danni della celiachia e poi paghiamo per l'obesità. Potrei continuare con decine di esempi: cibi appena modificati che quadruplicano di prezzo e cibi buoni per celiaci, ma che non entrano nel prontuario e quindi il celiaco, avendo il cosiddetto ticket da spendere, non li acquista. Chiedo fortemente, da medico e da cittadino, che si metta mano al prontuario, che ne venga rivista la logica; diamo la possibilità al celiaco di fare quello che vuole e di non essere obbligato a comprare cibi (dannosi e costosi), e soprattutto nel posto dove vuole. Dobbiamo garantire le materie prime di qualità: la farina e la pasta. 15 anni fa il prontuario aveva un senso: i cibi erano poco analizzati, la popolazione era poco informata; oggi questi aspetti sono superati, ma è prevalsa la logica economica. Pensate al risparmio burocratico in termini di autorizzazioni delle ASL, computo mensile dei ticket da portare ai venditori, che li devono consegnare, devono avere contributi, passare al pagamento. Tutto questo per sapere quanto ha speso un celiaco, ma è ovvio: spende tutto quello che ha a disposizione. Forse si fanno analisi dei prodotti per ditta? Non sapevo che la sanità si interessasse di marketing; sarebbe meglio che intervenisse sulla qualità del prodotto, ad esempio vietando l'olio di palma, ma questo ridurrebbe il business dei produttori: non sia mai! Per quanto detto riteniamo che tutte le mozioni presentate siano da approvare, anche se appaiono lacunose su alcuni punti da me esposti, come per quanto concerne l'estensione della vendita dei prodotti in modo generalizzato, la revisione del prontuario soprattutto in senso qualitativo e il rimborso forfettario senza rendicontazione.
2014-07-01	PD	DeBiasiEmiliaGrazia	Signora Presidente, la condizione dei celiaci, come hanno detto molto bene i colleghi nelle mozioni e negli interventi, ci dice una cosa molto importante: consentire ai celiaci di vivere meglio significa, di fatto, migliorare la vita di tutti. Torno rapidamente sui vari punti affrontati nella discussione. La diagnosi precoce è certamente importante, è ovvio, però non riguarda solo la celiachia. Dovrà infatti diventare un metodo per tutte quelle forme che una volta chiamavamo malattie in senso proprio e che oggi invece non possiamo più chiamare così, perché sono condizioni di vita delle persone, che non guariscono, non muoiono, ma possono migliorare, e questo riguarda in particolare il tema che abbiamo trattato oggi. Vengo agli stili di vita. I celiaci ci insegnano a porre attenzione a ciò che mangiamo; ci consentono di fermarci un attimo a riflettere sulla nostra alimentazione, sulle sostanze che ingeriamo e sul possibile, conseguente benessere. Da questo punto di vista segnalo il richiamo presente nella mozione del senatore Vaccari (che ringrazio davvero tanto per il suo lavoro e per la sua tenacia nel campo della celiachia) circa la presenza nei luoghi aperti al pubblico di distributori automatici di alimenti per celiaci. Questi distributori devono essere per tutti, quindi non solo per i celiaci, perché non vi è dubbio che quelle macchinette tremende contengono prodotti che non fanno bene proprio a nessuno, non solo ai celiaci! Su questo sarebbe bene che l'Italia riflettesse. Come ho visto in alcune scuole, in alcuni ospedali e in diversi altri luoghi pubblici, esistono delle buone pratiche già in essere; credo che estenderle anche ad altre realtà sia davvero uno degli elementi più formativi, molto più di tanti e tanti corsi di formazione, che pure sarà importante garantire agli operatori. Se vogliamo che le persone celiache vivano bene dobbiamo poi creare delle condizioni di contesto, progredire nella ricerca e rendere accessibili i relativi prodotti. In proposito, quello che è successo in Calabria è veramente molto grave, perché non si può fare mercato sulla pelle delle persone. Per una questione di concorrenza commerciale non si possono mandare allo sbaraglio, dal punto di vista della sopravvivenza, tante persone (bambini, anziani e donne gravide) in una Regione in cui è anche molto difficile spostarsi. Non è assolutamente possibile che se la grande distribuzione vende prodotti per celiaci allora le farmacie fanno la serrata. Questo non va bene, perché l'ampliamento dell'opportunità e dei punti vendita in questo caso non è un elemento di mercato, ma un elemento legato alla cura delle persone. Bisogna poi progredire nella ricerca. Anche se non vi è alcun dubbio, mi interessa sottolineare in particolare che la celiachia va riconosciuta nei LEA. Ringrazio il Governo per l'attenzione che sta riservando a questo tema; il tema dei livelli essenziali di assistenza è ormai maturo sia per competenze di Governo, che per competenze delle Regioni. Come ci ha detto il Ministro la settimana scorsa in audizione pubblica ormai il Patto per la salute contiene la scelta di rivedere i livelli essenziali di assistenza, con anche - mi pare - un adeguato finanziamento. Su questo credo dovremo insistere nei prossimi mesi, perché nei LEA, che è ora di aggiornare, cosa che non accade dal 2001, rientri la celiachia, così come tante altre condizioni che oggi sono tagliate fuori. Anche questo è modernità. Del resto, il parere che la Commissione sanità ha dato sulla riforma del Titolo V va esattamente in questa direzione e cioè: linee generali che restano in capo allo Stato e si coordinano, sul piano della realizzazione di servizi per le persone, a livello regionale. Il compito delle Regioni nel campo della celiachia è quindi fondamentale, ma ugualmente importante è che lo Stato si prenda le sue responsabilità senza nascondersi, riconoscendo questi fenomeni ed i diritti di queste persone, e lo faccia alzando anche un po' di più - mi permetto di dire - la voce in Europa, perché quella scritta in Europa sulla celiachia non è una bella pagina. Diciamo di cambiare verso alla politica europea ed io sono completamente d'accordo, ma anche l'approccio alla tematica della salute in Europa deve cambiare verso, abituandosi a quella normalità importante che è costituita dalla diversità delle persone. Per queste ragioni, come Partito Democratico, voteremo a favore di tutte le mozioni e ci impegneremo, per quel che sarà nelle nostre facoltà, affinché la vita delle persone celiache sia obiettivamente più semplice e dunque più umana.
2014-07-01	PD	OrruPamelaGiacomaGiovanna	Sul delicato tema della celiachia nei mesi scorsi è stato presentato anche il disegno di legge n. 1026, a prima firma del collega Vaccari e di cui sono cofirmataria, volto ad introdurre norme per la protezione dei soggetti malati di celiachia. È sempre attuale il dibattito nella comunità scientifica sui costi-benefici e sull'utilità dello screening per la malattia celiaca nella popolazione generale. Le critiche mosse a tale screening sono legate agli alti costi a carico della sanità pubblica. L'Istituto superiore di sanità, infatti, stima in Italia il costo della diagnosi di celiachia in quasi 60 euro a persona. Inoltre, non sono stati evidenziati ancora vantaggi per gli individui affetti da celiachia individuati con screening di massa, e non dimentichiamo che le indicazioni della norma hanno impatto, per la loro applicazione, sulla spesa sanitaria regionale, ambito in cui oggi si cerca a fatica di mantenere il diritto all'accesso alla dieta senza glutine, cioè all'unica terapia nota per il trattamento della celiachia. Diversi studi scientifici confermano che, se la celiachia non viene diagnosticata e curata tempestivamente, in particolare nelle donne, quelle affette dalla malattia possono andare incontro ad alterazioni della vita riproduttiva, con problemi di pubertà ritardata, infertilità, aborto spontaneo e menopausa precoce. La diagnosi tempestiva e precoce della celiachia nella donna è quindi molto importante. La mozione che ci accingiamo a votare oggi, dunque, non ha solo lo scopo di tutelare la salute evitando di incorrere nel rischio che, nella logica di spending review e per contenere i costi sanitari nazionali e regionali, si finisca per negare le cure più elementari a pazienti affetti da una malattia che a tutt'oggi vede come unica terapia una dieta senza glutine (anche se, proprio in Italia, sono in corso degli studi che potrebbero in futuro consentire l'accesso ad una terapia farmacologica mirata). Questa mozione intende, tra l'altro, sottolineare la necessità che - nell'ambito della definizione dei nuovi livelli essenziali di assistenza - vengano da subito tracciate linee guida nazionali, da applicare dovunque, che stabiliscano l'applicazione del principio del fabbisogno calorico (sulla base dei recenti livelli di assunzione di energia e nutrienti raccomandati dalla Società italiana di nutrizione umana), e che venga promossa la diagnosi precoce che riduce i costi sanitari inutili, i costi sociali e l'esposizione dei sospetti celiaci alle complicanze del ritardato ricorso alla dieta. Il Ministero della salute, nella relazione annuale al Parlamento sulla celiachia del 2012, per quanto attiene alla Regione Siciliana, evidenzia che le persone affette da celiachia sono pari all'8,3 per cento del dato nazionale. Di queste, i due terzi sono donne. Ritengo importante sottolineare che la Regione Siciliana - la mia Regione - ha già assunto provvedimenti in materia di celiachia, con i quali è stata istituita la rete per la celiachia in Sicilia. Come è ovvio, tutto questo comporta dei costi per la sanità nazionale e regionale ma, come evidenziato, tali costi risultano evidentemente molto più elevati là dove non si verifichi una diagnosi precoce in grado di consentire una conseguente riduzione dei successivi più elevati costi indotti dalle complicanze dovute al ritardato ricorso alla cura. La mozione che oggi è in discussione, dunque, rappresenta un atto che, oltre a tutelare il diritto alla salute sancito dall'articolo 32 della nostra Costituzione, intende riconoscere ai pazienti affetti da celiachia il diritto ad una tempestiva e corretta diagnosi e al conseguente riconoscimento del diritto alla cura di una malattia che non rientra più nella casistica delle malattie rare, ma dal 2008 è ormai correttamente considerata malattia cronica.
2014-07-01	PD	VaccariStefano	In Italia, l'incidenza della celiachia è stimata in un soggetto ogni 100 persone. I celiaci potenzialmente sarebbero quindi 600.000, ma ne sono stati diagnosticati ad oggi circa 150.000 (esattamente 148.662, secondo la relazione annuale al Parlamento del Ministero relativa ai dati 2012), e dunque con una evidente sottostima della patologia, con 12.862 nuove diagnosi nel 2012, che confermano un incremento annuo di circa il 10 per cento. Si conferma così il trend in aumento delle nuove diagnosi di celiachia di anno in anno, registrato sin dalla prima edizione della relazione al Parlamento nel 2007; la prevalenza della celiachia nel nostro Paese è risultata pari allo 0,25 per cento, ancora lontana da quella stimata intorno all'1 per cento. Secondo i dati forniti dal Ministero della salute, l'unica associazione presente in Italia è l'Associazione italiana celiachia (AIC), che assiste i celiaci e le loro famiglie con l'obiettivo di rimuovere gli ostacoli alla vita quotidiana e di «favorire il normale inserimento nella vita sociale dei soggetti affetti da celiachia»; fondata da un gruppo di genitori nel 1979 che, allora, affrontavano le prime diagnosi di celiachia dei figli in un contesto di scarsissima conoscenza sulla malattia e la terapia, oggi AIC conta circa 55.000 associati e opera attraverso 20 organizzazioni territoriali. È grazie ad una di loro che anche il sottoscritto nel 2012 ha potuto affrontare con supporti e informazioni complete la sua nuova condizione di celiaco. Secondo i dati riportati nel suo sito ufficiale, l'Associazione si occupa, in coerenza con la normativa italiana del terzo settore, di favorire il riconoscimento e la garanzia dei prodotti senza glutine, dietetici e non, pubblicando ogni anno il prontuario AIC degli alimenti (oltre 18.000 prodotti pubblicati) e diffondendo l'utilizzo del marchio «spiga barrata»; di facilitare la vita sociale dei celiaci, pubblicando la guida AIC dei ristoranti, pizzerie e strutture ricettive, che è aggiornata da AIC, sull'alimentazione senza glutine; di diffondere le informazioni sulla celiachia attraverso il suo house organ; di promuovere, attraverso la Fondazione celiachia, la ricerca scientifica italiana sulla celiachia; di raccogliere il 5 per mille, con circa 60.000 preferenze dei contribuenti nel 2012; di promuovere ricerche dell'Osservatorio celiachia sui comportamenti sociali correlati alla malattia e sul mercato del «senza glutine». Un lavoro capillare, che non è andato di pari passo con quanto previsto dal decreto Veronesi del 2001 che, tra le altre cose, ampliò la possibilità di erogare prodotti per celiaci anche al di fuori del canale farmaceutico, chiedendo alla Sanità pubblica di attivare specifiche convenzioni con la grande distribuzione organizzata. Ad oggi, infatti, questa opportunità è stata sfruttata soltanto da undici Regioni, che hanno saputo superare i problemi informatici e formali, a difesa del potere di acquisto delle famiglie dei celiaci, per la diversificazione dei canali distributivi, che rimane ancora uno degli obiettivi primari. A tal proposito, vorrei soffermarmi, in particolare, sulla situazione di difficoltà che attualmente stanno vivendo i celiaci calabresi. Ricordo che l'articolo 4, comma 1, della legge n. 123 del 2005 afferma che «al fine di garantire un'alimentazione equilibrata, ai soggetti affetti da celiachia è riconosciuto il diritto all'erogazione gratuita di prodotti dietoterapeutici senza glutine». Il diritto, introdotto per la prima volta con il decreto del Ministro della sanità del 1° luglio 1982 e progressivamente modificato nella modalità di attuazione, è definito con legge dello Stato e spetta alle Regioni, per mezzo delle aziende unità sanitarie locali (USL), l'erogazione gratuita dei buoni agli affetti da celiachia. Ciononostante, è in atto dal mese di aprile 2014, in alcune Province della Regione Calabria, la sospensione da parte delle farmacie aderenti a Federfarma Calabria dell'erogazione dei prodotti dietetici per celiaci a carico del Servizio sanitario nazionale. Tale iniziativa provoca gravi conseguenze a una fascia vulnerabile della popolazione. Le persone celiache residenti nella Regione Calabria, in particolare bambini, donne in gravidanza e anziani, risultano, infatti, esposte al rischio della mancata aderenza alla dieta senza glutine, con preoccupanti ripercussioni sulla loro salute. Considerando inoltre, la relativa unicità del canale distributivo in Calabria, oggi rappresentata dalle farmacie e non ancora dagli esercizi commerciali, questo elemento rende ancora più evidente la gravità dell'iniziativa intrapresa da Federfarma Calabria, che di fatto sospende l'accesso al diritto dei celiaci alla dieta senza glutine. Prima di passare agli impegni che la mozione chiede al Governo, mi preme concentrare l'attenzione dell'Assemblea su un altro punto fondamentale che riguarda il rapporto con l'Europa, che oggi vede l'inizio del semestre di Presidenza italiana del Consiglio europeo. Il 12 giugno 2013 è stato approvato il regolamento n. 609 del 2013 relativo agli alimenti destinati ai lattanti e ai bambini nella prima infanzia, agli alimenti a fini medici speciali e ai sostituti dell'intera razione alimentare giornaliera per il controllo del peso, che abroga la direttiva 2009/39/CE, la norma quadro che regolamenta gli alimenti destinati ad un'alimentazione particolare, e il regolamento (CE) n. 41 del 2009, che regolamenta specificamente gli alimenti destinati ai celiaci, prevedendo (al punto 41 dei «considerando») il trasferimento delle disposizioni del citato regolamento (CE) n. 41 del 2009 nel regolamento (UE) 1169 del 2011. Il 13 giugno scorso è stato definitivamente approvato l'atto esecutivo di trasferimento con la previsione di due categorie distinte di alimenti per celiaci: gli alimenti di consumo corrente, adatti ai celiaci, e gli alimenti specificamente formulati per celiaci, quegli alimenti espressamente preparati al fine di ridurre il tenore di glutine di uno o più ingredienti contenenti glutine oppure al fine di sostituire gli ingredienti contenenti glutine con altri ingredienti che ne sono naturalmente privi. Nonostante la lunga e dura battaglia dell'Italia (Governo e associazione dei pazienti insieme), il regolamento dell'Unione europea n. 609 del 2013 è uscito dal dibattito istituzionale europeo con una pericolosa sottovalutazione dell'impatto sui consumatori finali, escludendo quindi dal campo di applicazione delle categorie di prodotti giudicati essenziali per categorie vulnerabili della popolazione i prodotti senza glutine destinati ai celiaci. È per queste ragioni che la mozione chiede al Governo di garantire che la normativa italiana, da sempre all'avanguardia per i diritti e le tutele dei celiaci, mantenga, anche a seguito dell'approvazione del regolamento (UE)609/2013 relativo agli alimenti destinati ai lattanti e ai bambini nella prima infanzia, agli alimenti a fini medici speciali e ai sostituti dell'intera razione alimentare giornaliera per il controllo del peso, pari garanzia per la sicurezza del prodotto specificamente rivolto ai celiaci, per la produzione, notifica delle etichette e piano di campionamento di controllo e mantenga anche il registro nazionale degli alimenti quale unica fonte per l'erogazione gratuita, anche con l'attuazione della revisione del registro già discussa ai tavoli tecnici del Ministero della salute. Chiediamo poi al Governo di intervenire, assumendo misure di propria competenza, sulla serrata dei farmacisti in atto in Calabria, garantendo il diritto fondamentale alla salute dei cittadini celiaci di questa Regione; di formulare, nell'ambito dei nuovi livelli essenziali di assistenza (LEA), una linea di indirizzo nazionale che imponga alle amministrazioni regionali il rispetto dei termini della legge dello Stato; di farsi carico dell'annoso problema della circolarità dei prodotti in erogazione, oggi disponibili per il paziente nella sola Regione di residenza, sperimentando anche forme di dematerializzazione dei sistemi dei buoni, in grado di risparmiare costi sul Servizio sanitario e di rendere più agevole l'accesso ai beni di consumo senza glutine. PRESIDENTE. Senatore Vaccari, il tempo sta scadendo. VACCARI (PD). Signor Presidente, sto concludendo. Chiediamo al Governo di intervenire per promuovere la diagnosi precoce (che riduce i costi sanitari inutili, i costi sociali e l'esposizione dei sospetti celiaci); di favorire un'azione più decisa nelle Regioni per coinvolgere gli operatori della ristorazione e della produzione di pasti e alimenti freschi perché adottino i protocolli specifici, sul modello di quanto disposto dalla Regione Emilia-Romagna e, in particolare, delle linee guida regionali per il controllo ufficiale delle imprese alimentari; di adoperarsi nelle sedi opportune affinché in ogni luogo aperto al pubblico, ed in particolare nelle scuole di ogni ordine e grado, laddove siano presenti distributori automatici di alimenti, siano previsti anche cibi specifici per tutti coloro che sono affetti da celiachia. Questi punti sono contenuti nel testo 2 della mozione n. 61. Invito infine il Governo a considerare in tempi rapidi la necessità di provvedere a questi recepimenti attraverso le modifiche della normativa del 2005, che ho racchiuso nel disegno n. 1026, a mia prima firma.
2014-07-14	M5S	CatalfoNunzia	Il ministro Boschi forse non sa chi è. «Come possiamo fidarci di queste persone? Data questa premessa, che senso ha cambiare la Costituzione? E soprattutto cui prodest ? A chi giova? Negli ultimi anni siamo stati intossicati da progetti di riforma sempre nuovi e inaspettati. Prima il problema era la forma di governo ed in interminabili dibattiti si sono visti politici e politologi impegnati a descrivere i vantaggi del presidenzialismo, poi del semipresidenzialismo alla francese o di un cancellierato alla tedesca, poi sono stati introdotti dibattiti su sistemi ibridi che sfioravano la mitologia. Adesso l'attenzione si è spostata sul Parlamento e ci troviamo di fronte al dilemma: bicameralismo sì, bicameralismo no. E il risultato finale è stata quest'ultima proposta di introdurre un'Assemblea delle Autonomie, poi riformulata come Senato delle Autonomie, naturalmente non elettiva: il popolo non deve avere voce!». Questo ragazzo è della sua età, signora Ministro. «Già in passato alcuni giuristi e politici hanno cercato di ipotizzare in modi diversi il superamento del bicameralismo paritario, identificandolo come una delle tante cause dell'immobilismo parlamentare e della perdita di centralità del nostro Parlamento. Tuttavia, basterebbe applicare e attuare la Costituzione e staremmo tutti meglio. Ma a questo Esecutivo non interessa: loro preferiscono prendere a picconate la Costituzione, senza risolvere le emergenze e i problemi contingenti dei cittadini, giungendo a una proposta di modifica che mescola profili diversi, ma tutti incentrati sulla necessità di dimostrare una riduzione del "peso" delle istituzioni, sia in termini di numeri (dei parlamentari), sia in termini di costi (di funzionamenti?), sia in termini di soppressione di enti come il CNEL. Così la scelta per un Senato non elettivo, di secondo livello e rappresentativo delle Regioni e degli enti locali, ispirato, come hanno ricordato anche illustri professori di diritto pubblico, al modello tedesco, con una funzione di garanzia nel procedimento di revisione costituzionale e di prevenzione dei conflitti fra lo Stato e le Regioni, senza però indicare in modo chiaro il confine e i poteri di questo organismo. Inoltre, chi cita l'esperienza tedesca dovrebbe ricordare che in Germania i Länder non hanno avuto problemi paragonabili al deprimente spettacolo offerto dai membri delle Giunte e dei Consigli regionali di molte realtà italiane. Gli scandali che hanno colpito la sanità regionale in Lazio, Lombardia, Toscana e Campania, inchieste aperte dai tribunali di Roma, Milano, Torino, Napoli, i rimborsi elettorali ingiustificati e spropositati di molti consiglieri e soprattutto l'inefficienza e il caos normativo causato da molte Regioni, alcune delle quali si sono dimostrate maggiormente impegnate ad aprire dibattiti sui colori della propria bandiera e un inno, rispetto alla realizzazione di progetti di sviluppo territoriale e servizi per i cittadini. Queste persone hanno già dimostrato di essere incapaci: vogliamo anche premiarle creando un Senato a numero chiuso dove solo loro possono essere eletti? Il Senato non dovrà mai essere ridotto ad un club chiuso, ma dovrà essere sempre garantita la possibilità ai cittadini di scegliere direttamente e democraticamente i propri rappresentanti. Riforme come questa alimentano l'idea, impressa nella mente degli italiani, che siamo governati da una vera e propria casta. Una casta che come tutte le élite tende a proteggersi e a tutelarsi, arroccandosi sui propri privilegi e su quel pallido e sbiadito potere che ancora crede di avere». PRESIDENTE. La invito a concludere. CATALFO (M5S). Ho quasi concluso, signor Presidente. «Se l'intenzione del Governo è questa, abbiate il coraggio di tornare allo Statuto albertino e ripristinare un Senato chiuso di nomina regia. Sarebbe intellettualmente più onesto palesare tali intenzioni, senza imporre ai Paese l'ennesima riforma ibrida, l'ennesima legge truffa, mascherata da riforma innovativa». Finisco con le parole di un altro giovane: «In altre parole, la nostra Italia sarà una monarchia di condannati - o un'oligarchia, fate voi - travestita da Repubblica, ove la sovranità apparterrà ai sovrani (voi), che la eserciteranno a proprio piacimento ed interesse in tutte le forme della Costituzione». Per concludere cito le parole: garanti della libertà del popolo, democrazia, lavoro, sovranità popolare.
2014-07-14	M5S	TavernaPaola	Tangenti, favoritismi, connivenza e collusione: questa è la scenografia che la cronaca quotidiana ha posto come sfondo a questa splendida revisione costituzionale, degna erede delle altre grandi riforme costituzionali che avete fatto durante la Seconda Repubblica: il disastro del finto federalismo della sinistra; la devolution della destra bocciata dal referendum popolare; e, ciliegina sulla torta, il pareggio di bilancio. Ma si può venire in quest'Aula e parlare della riforma costituzionale come la rivincita dell'Italia sull'Europa? Ma non vi sentite un po' ridicoli nel dire queste cose? Sinceramente, presi singolarmente poi vi apprezzo anche come persone, ma quando fate accozzaglia come Partito Democratico siete tutt'altro che onorevoli! Ma quando vi alzate e, a titolo personale, dite cose di questo genere, vi rendete conto da soli di quello che affermate oppure davvero avete bisogno di cambiare non vi dico cosa, come si usa dire nel mio quartiere? Non aggiungo altro, perché poi non sarebbe abbastanza «onorevole», visto che secondo voi basta mettersi cravatta e giacchetta per fare un po' quello che vi pare! Basti pensare alla sanità che, gestita quasi interamente dalle Regioni, è stata dimora delle maggiori inettitudini, lungaggini e saccheggi di denaro pubblico, e tutto questo a danno della salute dei cittadini, in violazione di quell'articolo 32 che sbandierate tanto, ma che smentite ogni giorno con la vostra compiacenza davanti agli scandali di un sistema che sta collassando su sé stesso! Si giustifica questa controriforma menzionando una supposta semplificazione e una riduzione dei costi: avete ascoltato su questo le parole della collega Bottici, che non vi ripeto. Il collega Maran poco fa ha fatto riferimento ad altri sistemi nei quali voi vorreste trasformare il nostro. Per giustificare la composizione del futuro Senato delle Autonomie fate riferimento ad altre democrazie europee avanzate, quali la Francia e la Germania. Allora, intanto diciamo, che in Francia è stato di recente previsto il divieto del cumulo dei mandati - e qui invece lo inseriamo - e poi diciamo pure che mai negli altri ordinamenti europei, ma solo in Italia, accade e può accadere che a rappresentare gli organi regionali - quindi tra i vostri futuri senatori - ci siano indagati, imputati e anche condannati. Noi invece li mettiamo nel Senato e gli diamo l'immunità.
2014-07-15	PD	DeBiasiEmiliaGrazia	In questi mesi, ragionando sulla riforma, abbiamo espresso un parere come Commissione igiene e sanità da cui io mi sento vincolata; mi sento di dover rappresentare tale parere che va in una direzione un po' diversa da quella che viene espressa. In particolare, anche la Commissione chiede che si attribuisca allo Stato la potestà legislativa in termini di norme generali per la tutela della salute.
2014-07-15	M5S	GirottoGianniPietro	In quarto luogo, ma forse andrebbe detto per primo, si poteva da un lato ridimensionare notevolmente l'autonomia regionale, e dall'altro creare un Senato delle Autonomie? Si pensava davvero che la presenza di senatori eletti dalle Regioni, non sempre spalleggiati dai rappresentanti dei Comuni (che talora saranno ad essi contrapposti), potesse ridurre il contenzioso tra Stato e Regioni davanti alla Corte costituzionale? In quinto luogo, perché i sindaci dei Comuni capoluogo di Regione considerati quali membri di diritto? E come avrebbero potuto due sindaci per Regione, probabilmente rappresentanti dei soli Comuni di maggiori dimensioni (perché è prevedibile che i sindaci eleggano i rappresentanti con voto ponderato), garantire 8.000 Comuni di dimensioni prevalentemente modeste? In sesto luogo, ultimo punto ma forse più eclatante: l'incredibile attribuzione al Presidente della Repubblica del potere di nominare 21 senatori, sia pure a tempo limitato. Ventuno senatori sarebbero stati moltissimi, in grado di determinare una maggioranza. Il fatto che il Presidente possa, e non debba, nominare pare preordinato all'utilizzo del potere in funzione di creazione di una maggioranza o di consolidamento di una maggioranza. Ma se il Senato è di garanzia, dovrà garantire una maggioranza omogenea a quella della Camera o una ad essa contrapposta? E perché attribuire tale decisione ad un organo che continua ad essere irresponsabile tranne che per alto tradimento o attentato alla Costituzione? Come si conciliano, nella stessa Assemblea, soggetti che potrebbero migliorare l' output del Senato, in funzione di valore aggiunto, con soggetti chiamati a rappresentare Regioni e Comuni, e dunque a tutelare interessi frazionati e di parte? La proposta, come emendata dalla 1ᵃ Commissione, risolve molti di questi problemi, ma il dato da sottolineare è che tali profili critici erano soltanto i più emblematici e non esaurivano tutte le perplessità che sono anche di sistema e che derivano dal nuovo possibile ruolo del Senato come seconda Camera, con una prima Camera eletta con un sistema elettorale di cui purtroppo è molto facile elencare le lacune e le imperfezioni. Tornando al disegno di legge oggi all'esame dell'Aula, positiva anzitutto è la correzione sul numero di rappresentanti spettante alle varie Regioni (nonostante una nuova e sostanziale iperrappresentazione del Trentino-Alto Adige). Positiva, inoltre, è la scelta di affidare l'elezione dei senatori ai consiglieri regionali, ma con due precisazioni: in primo luogo, limitare l'elettorato passivo ai soli consiglieri è una scelta che merita di essere ben ponderata, perché nel panorama comparato esistono anche soluzioni diverse, con elettorato passivo più aperto anche a cittadini non consiglieri. In secondo luogo, perché far eleggere il rappresentante dei sindaci dai consiglieri regionali? È vero che il cosiddetto disegno di legge Renzi-Boschi, tutto orientato ad attribuire potere ai sindaci, andava profondamente ripensato, ma se in ogni Regione rimane un solo rappresentante dei sindaci, è più corretto che siano questi ultimi ad eleggerlo, magari utilizzando il Consiglio delle autonomie locali. Quanto al sistema elettorale prescelto, si attribuisce alla lista più votata la scelta tra l'elezione del sindaco o di un consigliere, ma nulla si spiega nel caso in cui la lista opti per il consigliere. Si va a scorrimento, interpellando la seconda lista? E se nessuna lista optasse per il candidato sindaco, preferendo far eleggere un candidato consigliere? Proseguendo, è naturalmente positiva la riduzione da ventuno a cinque del numero massimo di senatori nominabili dal Presidente della Repubblica, non senza sottolineare come, nella sostanza, tale potere conservi la sua incisività, stante la nuova composizione del Senato (5 senatori su 100, e non più su 315). Nulla si dice con chiarezza, tuttavia, sui senatori a vita attualmente in carica, quanto alla durata del loro mandato: conserveranno la carica a vita, in evidente contrasto con i colleghi che saranno designati a tempo? È vero che gli ex Presidenti della Repubblica conserveranno a vita la carica di senatori ma, ammesso che tale scelta sia condivisibile, deve essere identica anche per i cittadini non ex Presidenti che attualmente siedono in Senato? Svolte queste osservazioni, che riguardano le critiche a suo tempo rivolte al disegno di legge, merita ora soffermarsi su alcuni aspetti di carattere generale e specifico del testo da oggi all'esame dell'Assemblea. Anzitutto, il procedimento legislativo prevede che, per le leggi che non richiedono l'approvazione necessaria del Senato, questo debba disporre di esaminare il testo approvato dalla Camera, e ciò entro dieci giorni e su richiesta di un terzo dei suoi componenti. Al riguardo, se anche si volesse accettare il diminuito ruolo del Senato nel procedimento legislativo, nella logica di una seconda Camera pare eccessivo pretendere che il Senato possa esaminare i testi approvati dalla Camera non di default, ma addirittura su specifica richiesta di un terzo dei suoi componenti. La norma già prevede un tempo massimo per l'esame dei testi e dunque il quorum richiesto per avviare l'esame pare preordinato solo a rendere più difficile l'intervento del Senato; il che ha poco senso. Riguardo alla riformulazione dell'articolo 82 della Costituzione, relativo al potere d'inchiesta, il Senato potrà avvalersene solo per inchieste su materie di pubblico interesse concernenti le autonomie territoriali. La previsione appare ambigua e limitativa: se essa si riferisce alle materie sulle quali le Regioni hanno potestà legislativa, è troppo riduttiva, perché le Regioni sono enti costitutivi dello Stato e come tali hanno il diritto, se non l'obbligo, di esaminare questioni di rilevante interesse pubblico. Oltretutto, le contraddizioni sono accresciute da alcune previsioni dell'articolo 55 della Costituzione (articolo 1 del disegno di legge) che sembrano specializzare il Senato per alcune funzioni più che per materie: se, ad esempio, il Senato verifica l'attuazione delle leggi dello Stato (di tutte le leggi, pare di capire), perché dovrebbe svolgere inchieste solo su questioni concernenti le autonomie territoriali? Rimane, inoltre, il dilemma dei poteri del Senato in tema di rapporti con l'Unione europea: il Senato partecipa alla decisione sulla formazione degli atti comunitari, ma è privo di poteri di indirizzo politico sul Governo; idem per il raccordo con Unione europea e Regioni, che presuppone un qualche potere di iniziativa nei confronti del Governo. Il tema dei rapporti con il Governo è probabilmente il più delicato e tutto sommato si innesta su una questione di respiro più generale, che potremmo riassumere così: è accettabile la configurazione del Senato come seconda Camera, eletta da consiglieri regionali, in un sistema nel quale la prima Camera si appresta ad essere eletta con un sistema fortemente maggioritario e con candidati nominati dai partiti? Le problematiche della legge elettorale e della riforma del Senato non sono indipendenti, e non è un caso se un'analisi di tipo comparato mostri esempi di soluzioni più equilibrate: una Gran Bretagna con una Camera dei Comuni eletta con maggioritario secco, ma in singoli collegi uninominali, e una Camera dei Lord molto slegata dalle logiche di partito; una Germania con un Bundesrat espressione dei governi dei Länder, ma con un Bundestag eletto con sistema proporzionale; gli Stati Uniti con Camera dei rappresentanti e un Senato eletti con sistemi sostanzialmente maggioritari, ma in un bicameralismo che resta paritario. Si riscontra dunque in altri Paesi un equilibrio che in Italia rischia di mancare o di saltare: la proporzionalità della distribuzione dei pochi seggi senatoriali tra le Regioni deve fare i conti con una rappresentanza nei Consigli regionali che si basa su sistemi maggioritari, mentre alla Camera ci si orienta verso un sistema con un forte premio di maggioranza e senza preferenze: troppo poco, probabilmente, per garantire scelte effettivamente democratiche. Che vi sia poca contraddittorietà, quanto meno sull'attenzione alla democrazia, lo denotano del resto anche le scelte sul referendum : il quorum per la raccolta delle firme è elevato ad 800.000 elettori, ed è solo in parte temperato dal possibile abbassamento del quorum di validità, (con uno strano letterale riferimento agli «elettori che hanno partecipato» alle politiche, si immagina non riferito alle persone fisiche). In proposito, ed è davvero preoccupante, il disegno di legge all'articolo 34 prevede che il controllo della Corte sulla ammissibilità dei referendum si attiva con richiesta formulata da almeno 400.000 elettori: si tratta di una disposizione poco comprensibile, che pare non riferirsi alla richiesta originaria di referendum. Il rispetto della Costituzione e dei limiti di ammissibilità del referendum è questione disponibile, esaminabile à la carte ? Poco democratiche, in conclusione, sono anche le disposizioni relative ai disegni di legge d'iniziativa popolare, laddove il numero minimo dei sottoscrittori è addirittura quintuplicato, e viene rimessa ai Regolamenti delle Camere la garanzia dell'esame di tali disegni di legge. Non va dimenticato, infine, che una parte importante di questo disegno di legge è dedicata alle Regioni. La premessa di partenza, da cui muoveva il Governo e che non è stata abbandonata dalla Commissione, è semplicemente errata: la causa del contenzioso Stato-Regioni sarebbe identificabile nella cosiddetta competenza concorrente. Ciò non è vero, perché l'esame della giurisprudenza costituzionale conferma piuttosto che la maggior parte del contenzioso nasce dalla interpretazione delle materie di potestà esclusiva statale ed un'altra parte riguarda le cosiddette materie residuali, cioè quelle non nominate che ricadrebbero nella esclusiva potestà regionale. Dunque, il disegno di legge in esame non risolve il problema del contenzioso e, per inciso, siamo convinti che neppure il nuovo Senato riuscirà in questo intento. Oltretutto, l'espansione della competenza statale nel disegno di legge è davvero notevole; basti pensare che i procedimenti amministrativi, più di quanto accade oggi, di fatto saranno normati a livello nazionale; il rapporto di lavoro diventa soggetto a disciplina unitaria per i dipendenti pubblici oltre che, come già accadeva, per quelli privati; l'istruzione universitaria, per fare un esempio, viene attribuita allo Stato, a parte le disposizioni sul diritto allo studio. Trattasi di materia certo importante, ma crediamo abbia profili di esigenze unitarie inferiori rispetto alla sicurezza sul lavoro o all'ambiente, per fare due esempi. In generale, e per concludere, si è sempre detto che, prive della possibilità di disporre in materia di diritto privato, di diritto penale, di diritto processuale, alle Regioni rimaneva soltanto il diritto amministrativo. Ma quali spazi di manovra rimarranno alle Regioni una volta che il procedimento amministrativo e il rapporto di lavoro dei dipendenti saranno di fatto regolati dallo Stato? Alle Regioni rimarrà soltanto la possibilità di introdurre misure promozionali, a parte forse la sanità e i trasporti. Va ricordato che le Regioni dipenderanno dallo Stato per buona parte delle loro risorse finanziarie e che a tale riguardo, proprio in tema di manovra di bilancio, il Senato - secondo quanto dispone il disegno di legge "non Renzi-non Boschi" - potrà chiedere il riesame delle leggi solo votando a maggioranza assoluta dei suoi componenti. Qui termina la parte tecnica del mio intervento. Vorrei dire due parole a beneficio dei cittadini meno tecnici che ci ascoltano per radio, in tv e in rete. I motivi principali per cui questa riforma è stata attuata sono che la procedura di produzione legislativa è viscosa: viene affermato che il bicameralismo perfetto rallenta la produzione legislativa. Vorrei ricordare che se c'è un problema in Italia è che di leggi ne abbiamo troppe, non troppo poche. Da quando il problema è la produzione legislativa se ne abbiamo troppe? Ne abbiamo dieci volte il numero di leggi della Germania e della Francia.
2014-07-15	M5S	NugnesPaola	Il Senato, poi, è un «pasticciaccio brutto» di rappresentanti delle istituzioni territoriali che, in difformità al principio di uguaglianza, godranno di privilegi e mandati, tra cui l'immunità, non derivata dal mandato del voto a suffragio universale del popolo, ma dal voto del Consiglio regionale, anche se si tratterà di sindaci. Avremo amministratori territoriali con funzione di senatori part-time che dovranno assumere la funzione legislativa e decidere di leggi costituzionali e dell'elezione del Presidente della Repubblica, che avranno mandato per lo scioglimento dei propri Consigli regionali e che potranno effettivamente costituire Commissioni di inchiesta, si, ma solo sui propri «affari» territoriali, ossia potranno indagare, ma solo su se stessi. I cittadini perderanno la sostanza del loro diritto di voto e la democrazia sarà ridotta a una gara televisiva tra i due capi dei partiti maggiori. Le minoranze non avranno voce e diritto di rappresentatività, o meglio alcune minoranze che si saranno accordate potranno con un premio di maggioranza - che, ricordo, insieme al sistema proporzionale è un assurdo costituzionale - essere «diversamente» minoranze, più minoranze delle altre, come direbbe Orwell. Chi vincerà prenderà tutto, nominerà il Presidente della Repubblica e determinerà il destino della Corte costituzionale. Ma quando ha avuto inizio tutto questo? La mistica della governabilità nasce decenni fa quale controrivoluzione di un élite politica e finanziaria alla realizzazione dello Stato sociale, costruito in quelli che furono detti da altri i trent'anni d'oro della rivoluzione sociale e della rivoluzione culturale, i decenni delle lotte e delle conquiste dei nostri nonni e dei nostri padri, quelli che gettarono le basi del welfare, che costruirono con fatica mattone su mattone la scuola pubblica, la sanità pubblica, i diritti dei lavoratori e delle donne, i diritti per tutti. È in quegli anni che sono custodite le radici culturali di un sogno possibile; è da quell' humus che ci derivano ancora le immagini di un altro mondo possibile di sviluppo, che non lasci nessuno indietro, che veda nella partecipazione, nel bene comune e nella distribuzione delle risorse, il vero equilibrio per una comunità capace di essere veramente democratica, egualitaria e rispettosa dell'ambiente in maniera naturale. Quello che volete distruggere è tutto questo. Da questa volontà di distruzione e di annientamento nasce lo scollamento dei partiti dalla società, che non è casuale. La crisi di rappresentatività nasce naturalmente dal fatto che i partiti nel tempo non si sono più qualificati come estrattori-selettori di domande sociali coordinate in programmi credibili, ma si sono trasformati in portatori di interessi altri e particolari, di decisori esterni e spesso esteri. A degradare i partiti e la politica in quel che sono diventati è stata proprio la rinuncia alla funzione specifica dell'essere a servizio della comunità, a favore di una fantomatica governabilità. Innanzitutto, perché governare è più attraente e facile che rappresentare, anche perché si evita così di dover dare risposta a domande non evadibili, perché non compatibili con le risposte che siete obbligati a fornire ai veri padroni, ai portatori di interesse, al mercato finanziario. Ma invero l'ingovernabilità del Parlamento del bipolarismo fallito e della rappresentanza solo apparente è proprio il risultato di una governabilità coatta. Come qualcuno ha saputo sintetizzare molto bene, l'Italia è ingovernabile perché si cerca di governarla con al forza, e non il contrario. Quindi ora si capisce perché e perché così in fretta. È necessario chiudere e stringere la morsa autoritaria vestita da populismo e da false motivazioni prima che cittadini liberi ed indipendenti invadano dei tutto le istituzioni ed invertano il corso della controriforma con cui, ad uno ad uno, state smontando i mattoni e i muri della costruzione, state smantellando accuratamente lo Stato di diritto, sostituendo alla pluralità e alla partecipazione il pensiero unico dell'individualismo proprietario, della concorrenza sleale e distruttiva e della competizione rapace e dello sfruttamento bulimico. Eppure è accaduto in Italia un evento senza precedenti nella storia degli Stati: la dichiarazione di incostituzionalità del sistema di elezione del Parlamento, cioè della legge fondante della forma di Stato, che introduce alla forma di governo. In qualunque altro Stato democratico e civile questo evento avrebbe determinato l'immediato scioglimento, senza indugio, delle Camere elette con quel sistema. Sarebbe stato possibile e giusto andare alle elezioni con la legge elettorale costituzionalmente corretta e subito utilizzabile depurata secondo le indicazioni venute dalla Corte. Invece cosa accade? Le due Camere restano impudicamente in carica, comprensive dell'ingiusto, incostituzionale premio di maggioranza: un vero e proprio abuso, che vede seduti tra Camera e Senato ben 150 onorevoli, che ingiustamente votano. Scelgono il Presidente della Repubblica, il Consiglio superiore della magistratura e decidono ogni giorno su leggi fondamentali per il nostro Paese, e - guarda un po' - sulla riforma costituzionale, a disegno governativo, e poi sulla legge elettorale, determinando un cambio strutturale della nostra Costituzione, uccidendo il sistema parlamentare assembleare fondato sulla rappresentatività, in maniera illecita e illegale. Quando accade qualcosa di veramente grave e scandaloso è necessario fermare tutto e far convergere le forze su quell'unico obbiettivo; le voci che si alzano devono essere un'unica voce e la notizia che deve uscire deve essere una. Questo accade normalmente quando un'emergenza democratica ci invade. Succede anche all'organismo biologico che di fronte ad un fatto eccezionale converge tutte le proprie risorse e forze nel punto attaccato dall'agente patogeno. Così dovrebbe avvenire ora per la riforma costituzionale, ma dobbiamo contrastare troppi attacchi contemporaneamente: l'attacco all'ambiente contenuto nel decreto-legge n. 91, la terra dei fuochi con i recenti dati dell'Istituto superiore di sanità, il nuovo decreto ILVA, la Palestina (come possiamo tacere sulla Palestina?). Un momento: quante emergenze dobbiamo affrontare tutte insieme? Il lavoro, le città che cadono addosso ai nostri figli e li uccidono, i barconi di immigrati disperati da accogliere, la sanità, il pericolo di nuovi impianti, di nuovi trattati: non c'è modo neanche di elencare tutto. Siamo il Paese in continua emergenza, siamo il Paese dove le voci di protesta si perdono in un urlo scomposto e disarmonico, in un sovrapporsi di suoni confusi, dove il troppo finisce con il diventare niente. La TV spazzatura del dolore pornografia ce lo ha insegnato: siamo capaci di abituarci a tutto e di non scandalizzarci più di niente. È proprio il troppo, la sovrabbondanza e l'enormità dei fatti che ci anestetizzano. Dovremmo provare a capire dove ha avuto origine tutto questo, quando abbiamo cominciato ad abituarci a tutto questo, quando ci è sembrato abbastanza normale vedere un condannato per truffa allo Stato per 360 milioni di dollari recarsi al Quirinale per discutere di riforme costituzionali e per porre le proprie condizioni
2014-07-16	M5S	EndrizziGiovanni	Alla Camera, quello che considerano una scocciatura - il pluralismo - cercano di sopprimerlo con la legge elettorale, congegnata nel privé, tête-à-tête con Berlusconi, fissando assolutamente soglie variabili (4,5 per cento in coalizione, 8 per cento per chi si presenta da solo, 12 per cento per le coalizioni, 37 per cento per evitare il ballottaggio). Hanno semplicemente marchiato la mandria e riportato nei due recinti gli oppositori interni. È un bipartitismo artificiale: una destra e una sinistra che si opporranno fintamente, come le due facce della stessa banconota falsa... da 80 euri. Partiti piccoli e medi saranno obbligati ad allearsi per forza; poi, una volta approdati in Parlamento, liberi tutti e una sonora pernacchia alla governabilità. Il paradiso di Mastella! Con il ballottaggio lasciano però aperta una porta: e se il Movimento 5 Stelle, oggi seconda forza politica uscente dalle europee, andasse al ballottaggio e lo vincesse? E se volesse magari togliere dalla Costituzione quel pareggio di bilancio? Pochi Stati europei lo hanno inserito, noi italiani siamo stati frettolosamente e stranamente celeri... chissà perché. Se il Movimento 5 Stelle volesse riportare la sanità tra le competenze esclusive dello Stato? Le Regioni hanno fallito, sulla sanità in Lombardia e in Veneto sono stati creati sistemi di tangenti, a cominciare dal Pio Albergo Trivulzio, fino agli scandali recenti o voragini di debito pubblico, come nel caso dell'Ospedale dell'Angelo di Mestre, costruito in finanza di progetto, che tanto rende ora ai privati quanto costa in più ai cittadini. E se il Movimento 5 Stelle volesse mettere in discussione i trattati capestro firmati con l'Europa modificando la Costituzione? Non sia mai! Bisogna che il Senato, almeno quello, resti saldamente in mano a chi certi affari li ha garantiti fin qui e possa dare garanzie in futuro. Ecco, dunque, la soluzione: il Senato non lo eleggono più i cittadini, ma i partiti; i senatori saranno sindaci, uno per Regione, e consiglieri regionali, che si eleggono tra di loro. Il risultato è stupefacente. Quanti elettori ha il Movimento 5 Stelle? Arrotondiamo per eccesso: 20 per cento. In quante Regioni ha la maggioranza in consiglio regionale? Zero. Se a votare saranno i consiglieri, il Movimento 5 Stelle avrà al massimo un paio di senatori: affare fatto, e questo suoni di monito a tutte quelle forze politiche, presenti e future, che avessero pretese di rompere le uova nel paniere della casta. Avviso i cittadini spettatori che non sto enunciando opinioni personali, ma mi sto solo mettendo nei panni di Matteo Renzi per cercare di comprendere le sue oscure ragioni. Se gli incontri con Berlusconi avvenissero alla luce del sole, magari ci darebbe una mano. Ma torniamo ai progetti di Renzi. Un Senato di sindaci e consiglieri apre un problema. I sindaci hanno solo potere esecutivo, non legislativo. Come la mettiamo con la separazione dei poteri che sta alla fase della nostra democrazia? I consiglieri regionali non sono stati eletti per fare i senatori, né per votare i futuri senatori. Come facciamo a conferire loro questo mandato in modo retroattivo? E come si può far accettare tutto ciò ai cittadini? Il primo passo è delegittimare le critiche: chi si oppone è etichettato come «frenatore». Bella questa parola, mi ricorda Vulvia, la presentatrice di «RAI educational channel», impersonata da Corrado Guzzanti.
2014-07-16	M5S	EndrizziGiovanni	Non dico che lo facciano apposta, ma si rendono conto che questa formula di Senato della Repubblica è pari pari quella escogitata da Licio Gelli a metà degli anni Settanta? Niente niente che la tessera P2 di Berlusconi era allora autentica e che Renzi con i poteri occulti forse non ha imbarazzi a trattare? Ora forse dobbiamo porci una domanda sincera e darci una risposta onesta: ma noi che ce ne facciamo della democrazia? Che ce ne facciamo della partecipazione dei cittadini? In fondo siamo un Paese cresciuto con l'iniziativa privata, una benedetta e diffusa imprenditorialità, che ha generato una grande spinta economica, benessere e anche avanzamento culturale, diritti civili, sanità, scuola, previdenza sociale. Ricordate Enzo Jannacci e la canzone intitolata «Il bonzo»? Cercatela su Internet: è facile. Essa prendeva spunto dal monaco buddista vietnamita che l'8 agosto 1969 si diede fuoco per protesta contro l'invasione americana e dalla tragedia di Marcinelle, in cui, nel 1956, in una miniera morirono 263 minatori, in gran parte italiani. Il ritornello recitava: «Io c'ho la macchina, c'ho un bel mestiere e non faccio il minatore, c'ho la mutua, c'ho la casa al terzo piano (...), cosa interessa a me della mia libertà. (...) Libertà de lavurà. (...) Lavurà per pudè campà ». Questo benessere oggi è in pericolo. Perché ricordiamolo: l'imprenditoria funziona, quando funzionano le regole e nessuno bara, altrimenti non ci sono più nemmeno le condizioni per fare da sé. La 'ndrangheta è diventata il primo costruttore edile in Italia, le cosche malavitose si sono infiltrate nel gioco d'azzardo legale, perché il livello politico ha permesso che accadesse, perché magistrati competenti sono stati rimossi o costretti ad andarsene e le indagini insabbiate. Ecco a cosa serve mettere le mani sul Consiglio superiore della magistratura.
2014-07-16	M5S	MontevecchiMichela	Al contrario (e anche qui facciamo un esercizio di memoria), per approvare la macelleria sociale della riforma Fornero sulle pensioni, vi sono bastati appena 16 giorni, contati a partire dall'approvazione nel Consiglio dei ministri del 6 dicembre 2011 fino al 22 dicembre dello stesso anno, quando Camera e Senato hanno licenziato in tempi record il provvedimento che ha consegnato migliaia di persone e di famiglie al limbo degli esodati. Andatelo a chiedere a loro, se il Senato è lento! Si tratta di prospettive. Che il Senato sia lento, quindi, è una prospettiva, non è la verità assoluta. Ditelo anche alle famiglie dei soldati che rischiano la vita all'estero per missioni militari anticostituzionali, che voi però trovate il tempo e il modo di rifinanziare puntualmente e a tempo di record passando anche per il Senato, com'è avvenuto con il decreto-legge del 28 dicembre 2012, approvato il 22 gennaio dell'anno successivo. Perché la stessa velocità non la applicate anche agli interventi sulla scuola, sulla sanità, su quel poco che resta dello Stato sociale
2014-07-16	LN	ConsiglioNunziante	A quando l'applicazione seria dei costi standard alla sanità? E il lavoro? Vogliamo parlare di quello? Eppure in Costituzione è presente. E per il manifatturiero, che ha fatto da traino importantissimo per questo Paese? È forse proprio il manifatturiero il comparto in cui ricercare moltissimi posti di lavoro? Se la risposta è sì, allora smettiamo, una volta per tutte, di continuare a sostenere che serve manodopera straniera: non serve, signor Presidente. Smettiamo di pensare che sia sufficiente qualche piccolo incentivo fiscale; né può servire uno sconto dello «zero virgola zero» (non so quanti zero) sulla bolletta dell'energia elettrica. Occorrono soldi, misure credibili, programmi seri, un taglio netto al cuneo fiscale e massima attenzione per quei lavoratori che hanno perso l'impiego. Possiamo modificare mille volte il Titolo V della Costituzione, ma se non lo si fa in modo serio e mirato, non una sola di queste situazioni migliorerà: non diminuiranno i disoccupati, né un giovane laureato troverà un posto di lavoro, né una giovane coppia sarà incline a mettere al mondo dei figli. È molto discutibile che il regalino degli 80 euro sia stato sbandierato come un taglio strutturale al cuneo fiscale delle imprese. Lo dico, signor Presidente, perché voi avete una certa disinvoltura nel cambiare il nome alle cose e ai problemi. Più sarà difficile cambiare nome, più questo Paese non capirà dove e come lo volete condurre. Il Governo rischia. Sarebbe meglio se scrivesse correttamente quelle misure che sono state tanto annunciate e sbandierate. Attenzione: le pentole antiaderenti, a Natale, a gennaio del prossimo anno cominceranno a far attaccare la frittata, e di questo risponderete ampiamente. Il Governo fissi i costi standard veri e rigorosi su cui misurare la finanza locale; solo così avremo la possibilità di avere credibilità politica anche in Europa e lei, signor Presidente, avrà la sua palma da sventolare. Chiudo con una considerazione. Attenzione: salendo le scale capita che si incontri uno che scende; ma può anche capitare che succeda il contrario, che magari quando si scendono le scale si trovi quello che le scendeva prima che ora le sale. Molta attenzione, quindi. Signor presidente Renzi, veda, tra il dire e il fare c'è di mezzo il mare, anzi l'oceano. E stia sereno, premier Renzi: non sarà l'oceano Pacifico.
2014-07-16	LN	ConsiglioNunziante	Signor Presidente, onorevoli colleghi, non è stato semplice, ma, se vogliamo dirla tutta, non è stato nemmeno molto veloce. Dopo una lunghissima attesa di molti anni, finalmente il Governo italiano si è deciso ad inserire in Costituzione i costi standard. Non è avvenuto proprio di sua spontanea volontà: c'è stato bisogno di una spintarella. Il percorso che ha portato a questo importante traguardo non è stato facile e siamo stupiti del fatto che, dopo tanta attesa, con un emendamento a firma del senatore Calderoli la questione si sia risolta. A voi tutti signori forse sfugge quanto prioritario fosse questo risultato non tanto e non solo per il nostro movimento (che dei costi standard, soprattutto in ambito sanitario, ha fatto uno dei suoi cavalli di battaglia sia in Aula che fuori) quanto piuttosto per interesse di tutto il Paese. Nel Paese, com'è noto, ci sono Regioni che spendono e spandono in maniera sconsiderata e altre invece che creano ricchezze e posti di lavoro, fornendo un servizio sanitario tra i migliori al mondo. E così, a fianco di Regioni virtuose, come la Lombardia e il Veneto, qualche chilometro più a sud vi sono Regioni dove le stesse bende e i medesimi medicinali acquistati dai colleghi di Milano e Venezia sono pagati cinque o sei volte tanto. È una differenza abnorme e, soprattutto, inspiegabile. Parte del denaro pubblico è utilizzato per sovvenzionare strutture fatiscenti e addirittura inesistenti, scatole cinesi create ad hoc per drenare soldi dei contribuenti nelle tasche di qualche signorotto locale. Ovvio, però, che questo allucinante spreco qualcuno debba pagarlo. Su anni di sperperi e sprechi c'è molto da dire e i cittadini dovranno rimborsarne le spese. Su quale leve lo Stato potrà recuperare i maggiori esborsi economici se non aumentando la tassazione? Dopo tanti anni e dopo che in ambito sanitario mezza Italia, per lo più quella meridionale, è stata commissariata per coprire i mostruosi deficit creati in anni di mala gestio, siamo arrivati a questo traguardo. La lentezza italica è tuttavia universalmente nota, ma dopo questa lunga attesa ci auguriamo che il Governo voglia finalmente dare corso fino in fondo ai costi standard perché le risorse, dicevamo prima, sono poche. Il Paese ha disposizione sempre meno denaro, proprio per colpa di tante cicale. Non possiamo permetterci, nessun escluso, di continuare a investire tali risorse come qualcuno ha fatto finora. Signor Presidente, i costi standard sono il sacrosanto coronamento di una stagione di convinte e dure battaglie epocali combattute senza risparmio di energie. Grazie al senatore Calderoli si è riusciti in Commissione ad attenuare quella ondata di neostatalismo e neocentralismo. Questa riforma non può però prescindere dal fatto che la nostra pressione fiscale è al 68,5 per cento, contro una media europea del 46. Questo significa che i nostri imprenditori hanno già al momento in cui aprono la partita IVA 22 punti di tasse in più. Vengono inseriti i costi e i fabbisogni standard, denominati, per evitare inglesismi nella Costituzione, «indicatori di riferimento di costo e fabbisogno». Penso che sarebbe utile aggiungere anche efficiente. Si tratta di un'evoluzione positiva. La loro costituzionalizzazione potrebbe, tra le altre cose, segnare la fine di misure recentemente adottate. Penso, per esempio, al disegno di legge n. 66 del 2014 che favorisce gli enti non virtuosi. Signor Presidente, i costi standard in sanità non vogliono dire che per forza dobbiamo avere tutti la stessa malattia. Vogliono dire che una TAC, una siringa, una qualsiasi prestazione deve costare la stessa cifra sia in Lombardia che in Sicilia. Tutto questo è inserito - merito di un emendamento del senatore Calderoli - in questa riforma per il superamento del bicameralismo perfetto, una riforma da tanti anni riconosciuta necessaria. Il presidente del Consiglio Renzi ha dichiarato che la riforma del Titolo V è una vera e propria rivoluzione. Ha altresì dichiarato: «Voglio troppo bene a questo Paese per lasciarlo ai frenatori, a chi dice solo no e disfa i progetti altrui». Ma non so, signor Presidente, quali sono i progetti altrui, chi intende. Chi sarebbero poi i frenatori? A quanto mi risulta, il proprietario della Brembo è nelle fila del PD. E chi è la Penelope di turno, che di giorno tesse e di notte sfila la tela? Bene ha detto il senatore Caliendo nel suo intervento. Ha chiesto al Presidente del Consiglio di venire in Aula per spiegare a tutti noi quali sono i suoi veri progetti; per dire chiaramente quali sono le sue intenzioni e se questo Senato, per il percorso che ha in mente, è un impiccio, un problema, un ostacolo. Deve dire che, appena approvata questa assurda riforma, troverà un qualsiasi motivo per sciogliere le Camere o magari sciogliere solamente questa. D'altronde, ha ragione anche lui: se vuole comandare indisturbato per i prossimi vent'anni, è l'unico sistema. Voglio ricordare a chi ci ascolta da casa che il Senato aveva già votato sì alla legge che cambiava la Costituzione, con 170 sì, 132 no e 8 astenuti. Così era arrivato il voto finale in Senato. Era il giorno in cui si chiudeva il percorso che la Lega aveva cominciato sin da quando si era affacciata in Parlamento. Poi c'è stato - come tutti sanno - il referendum. Qualcuno ha detto che c'era stata anche una buona affluenza e il no prevalse per il 61,7 per cento e - guarda caso - il sì prevalse solo in due Regioni su venti: il Veneto con il 55,3 per cento e la Lombardia con il 54,6 per cento. Molto grave fu che Romano Prodi e Arturo Parisi hanno rispettivamente definito pericolosa ed eversiva la riforma approvata nel corso di quella legislatura. Chissà che cosa avrebbe dichiarato ora Prodi se fosse diventato Presidente della Repubblica. Chissà se avrebbe firmato questa riforma. Dopo tutto, cari signori della maggioranza, un grande pasticcio l'avete già fatto. Delle Province si parla come di nodi ancora aperti, ma aperti, signor Presidente? I nodi sono stati stretti, sono strettissimi come un nodo scorsoio e ora a voi la responsabilità di scioglierli. Avrete creato un mostro amministrativo. In questo periodo di crisi nera ci sono Province che si sono difese benino ed altre che si sono sostanzialmente ancora più indebolite. Forse la questione delle macroregioni non è poi così peregrina. Proprio oggi la Commissione europea ha avviato una consultazione on line sulla strategia macroregionale dell'Unione europea per la regione alpina. Che ben venga questa consultazione. Forse con uno Stato così diversamente strutturato ci potrebbe essere più coesione nazionale e più unità? Non lo so. Sta di fatto che ne abbiamo estremamente bisogno. Più libertà per essere più uniti non sarebbe male, signor Presidente, quella libertà che noi chiediamo da molti anni. E poi una nota di colore, signor Presidente. Ho fatto l'amministratore locale e il sindaco per tanti anni. Con le vostre scelte economiche sugli enti locali avete costretto i Comuni ad accorparsi, a svolgere insieme le loro attività, e questo sia per i Comuni virtuosi che per quelli meno virtuosi. Ne avete tarpato le iniziative, riducendo all'osso i trasferimenti statali e obbligando i Comuni a diventare i gabellieri dello Stato. Li avete portati alla potenziale chiusura con il Patto di stabilità. E poi, signor Presidente, mi sono avvicinato alle amministrazioni provinciali e anche qui, con una delle leggi più scellerate, le avete umiliate politicamente ed economicamente paventandone la chiusura, cosa che non è avvenuta e mai avverrà. Signor Presidente, sono arrivato in Senato e abbiamo iniziato a discutere sulla chiusura del Senato stesso; poi ho frequentato un po' la Regione e con questa riforma avete tentato di svuotarne le competenze. Signor Presidente, l'altra sera sono stato al locale di un mio amico e non le dico dove aveva le mani quando mi ha servito al tavolo. Avrà pensato: «Questo porta un po' di sfortuna; mica mi farà chiudere il ristorante? In tutti i posti in cui è andato hanno chiuso». Al ristoratore, che è mio amico, ho detto di non preoccuparsi perché non sono io che porto disgrazia. Qualcuno ha anche detto che «un uomo senza storia è un uomo che non ha futuro». Vediamo da dove arrivano tutte queste sfortune. Tutto nasce dal patto del Nazareno, luogo dove Renzi e Berlusconi si sono incontrati e accordati per una storica riforma delle istituzioni, una sorta di accordo-testamento da lasciare in dote ai nostri figli. Mai luogo fu meno adatto. Ricordo, per gli amanti della storia, che quel palazzo, attuale sede del PD, si chiama così perché nel 1622 vi morì il cardinale Michelangelo Tonti, detto - appunto - il Nazareno. Questo cardinale nel 1609 si fece rilasciare dall'arcivescovo Paolo V un testamento - una facultas testandi - per poter disporre a proprio piacimento delle sue immense ricchezze, che altrimenti sarebbero state utilizzate per costruire il collegio del Nazareno. Quel testamento provocò guerre giudiziarie che durarono oltre cinquant'anni perché il cardinale, con subdoli codicilli inseriti in punto di morte, lasciò tutto ai suoi familiari e alla sua servitù. Quindi, colleghi, il testamento Renzi-Berlusconi non poteva avere luogo peggiore per essere redatto: un luogo sicuramente malaugurante. La sola differenza è che noi non avremo cinquant'anni di tempo per opporci, ma a quanto pare solo pochi giorni, per volere del nostro Presidente del Consiglio. Certo è che l'esecutore materiale non sarà Renzi, ma saranno i componenti di questa Assemblea. Inoltre, signor Presidente, vi sono parole che in questi ultimi anni sono diventate vere e proprie idrovore capaci di risucchiare tutto. Una di queste è la parola «riformismo»: riforme necessarie, riforme urgenti, riforme chieste da Tizio, riforme utili a Caio. Bella riforma quella degli 80 euro, signor Presidente! Non penserà certamente che gli 80 euro sono finiti nei supermercati o nei negozi? Gli 80 euro sono finiti nelle urne elettorali delle sue europee. Che abbiamo contribuito, anche se solo per pochi spiccioli, alle casse delle attività commerciali che sono in profonda crisi? Gli 80 euro sono serviti per pagare le tasse di ogni tipo che voi avete messo a livello locale e che hanno raggiunto un livello e un peso insopportabile. Poi, un piccolo, ma veramente piccolo sospetto viene: perché tutto questo grandissimo dibattito sul Senato, sul Titolo V e su tutto quello che sta intorno a questa riforma? Forse perché è la palma della vittoria da sventolare in Europa, magari insieme a quelli che hanno vinto il mondiale e magari durante tutto il semestre europeo? Infatti, è molto più semplice e mediaticamente fruttuoso sventolare l'approvazione di questa riforma che parlare di altre becere questioni. Penso, ad esempio, al fatto che il debito pubblico è schizzato a cifre enormi, alla mancanza di lavoro, alla disoccupazione giovanile, alla questione degli esodati e a quella degli immobili pubblici allo sfascio, alla sudditanza a un'Europa matrigna e ad un euro che opprime l'economia. Vogliamo parlare del primo, del secondo e del terzo provvedimento cosiddetto svuota carceri, dell'indulto, dell'amnistia, della crescita o, meglio ancora, della non crescita, del PIL negativo o, quando va bene, di un PIL vicino allo zero, dell'immigrazione? Al riguardo, signor Presidente, complimenti per quello che sta succedendo nel Sud del Paese: vi sono scontri che lasciano molto perplessi anche soggetti come noi che, sotto l'aspetto dell'immigrazione, hanno sempre battuto i pugni sul tavolo. Perché non ricordare la mancanza di un piano industriale serio, di una strategia industriale seria, di un piano energetico per il Paese? E la politica estera? A proposito, signor Presidente: ma che ne è dei marò? Mettiamoli in Costituzione; mettiamo in Costituzione che, quando accadono questi eventi, il Governo si deve impegnare per riportare a casa i suoi figli e non li deve abbandonare per anni al loro destino.
2014-07-17	LN	BisinellaPatrizia	Tornando al testo originario, il Governo Renzi ha dato avvio con esso ad una forte regressione neostatalista, portando sullo Stato centrale scelte fondamentali, come quella della sanità. Questa non era e non è promozione dell'autonomia. Per quanto riguarda i componenti del Senato, ad esempio, sempre nel testo originario, il Governo non considerava la rappresentanza delle Regioni. Stando a quel testo originario, alla mia Regione, il Veneto, di 5 milioni di abitanti, sarebbero spettati solo sei senatori, come le Regioni più piccole. È chiaro che su questi punti occorrevano modifiche, che per fortuna sono arrivate grazie all'intervento della Lega Nord in Commissione e all'opera dei due relatori, che hanno introdotto il criterio della proporzione rispetto alla popolazione residente in ciascuna Regione.
2014-07-17	LN	CrosioJonny	Sì, caro Sottosegretario, proprio la devolution, quella del Senato federale, quella che riduceva il numero dei parlamentari (senatori e deputati), quella che attribuiva maggiori poteri al Premier, quella che attribuiva competenza legislativa esclusiva alle Regioni in materia di sanità, di scuola, di polizia locale e via discorrendo. Questa era la devolution. Per noi questo - lo ribadisco - rimane il modello di riferimento per il Paese. Questa era la riforma che avrebbe garantito al Paese la possibilità di proiettarsi nel terzo millennio con basi solide e concrete: un Paese moderno e competitivo anche in ambito internazionale, visto che comunque quello che avviene in questi giorni ci dimostra che in ambito internazionale chi comanda «iè sempre quei», sono sempre quelli. Oggi, caro sottosegretario Pizzetti, la forza politica che si presenta come innovatrice dell'assetto costituzionale del Paese è la stessa che con l'inganno è stata responsabile del fallimento della riforma che ho appena citato: la devoluzione. Avete raccontato agli italiani che la riforma federalista avrebbero minato l'unità del Paese. Avete terrorizzato gli italiani raccontando che la riforma federale dello Stato, la devolution, era una forma egoistica tutta settentrionale e che avrebbe penalizzato il Mezzogiorno ad esclusivo vantaggio del Nord. Bugiardi e ipocriti!
2014-07-22	M5S	BotticiLaura	Chiedo veramente a tutti - non più a voi, ma a chi sta fuori - di aprire gli occhi, perché il popolo sovrano non può più avere un velo sugli occhi e il ricatto del lavoro. È verissimo: c'è bisogno di lavoro, occorre un cambiamento radicale in questa Italia che ormai è agli ultimi posti in tutti i settori (nell'informazione, nel lavoro, nella sanità e ovunque); siamo pieni di scandali. Per cambiare, però, non dobbiamo cambiare la Costituzione, ma dobbiamo cambiare la responsabilità; dobbiamo cambiare i politici, che devono ritrovare il coraggio di guardarsi allo specchio. Non so quanti di voi lo fanno, ma vi prego di guardarvi allo specchio e di guardare negli occhi i vostri figli e i vostri nipoti, augurandovi che siano sempre dalla parte della maggioranza.
2014-07-25	PD	DallaZuannaGianpiero	Signora Presidente, vorrei sottolineare come nell'articolo 4, comma 8, di questo decreto-legge n. 91 del 2014 si colmi un deficit normativo riguardante gli OGM. Ricorderete che questa Assemblea, circa un anno, fa aveva approvato all'unanimità un ordine del giorno in cui il Senato si esprimeva in direzione della proibizione della coltivazione di OGM in generale, pur permettendo la ricerca sugli OGM in laboratori chiusi. Mancava e manca tuttora - speriamo di colmare la lacuna approvando oggi questo decreto-legge - un sistema sanzionatorio per chi utilizzi sementi OGM nelle coltivazioni. Voglio ribadire un aspetto di cui abbiamo discusso anche in Commissione sanità. Non è che noi, con questa norma, stabiliamo che gli OGM siano dannosi per la salute. Leggendo l'ordine del giorno che il Senato aveva approvato all'unanimità si apprende che si chiedeva al Governo di accettare una regola di salvaguardia rispetto agli OGM già applicata da Paesi come la Francia e la Germania. Ciò perché sugli effetti degli OGM sulla salute non ci sono ancora dei riscontri scientifici chiari, mentre la proibizione della coltivazione delle sementi OGM ha delle motivazioni fondamentalmente di tipo economico: per l'agricoltura italiana si è fatto la scelta di procedere nella direzione della biodiversità piuttosto che verso la standardizzazione, che, quasi inevitabilmente, segue l'utilizzo delle sementi OGM. Con questa norma noi colmiamo un deficit normativo, perché finora vi erano delle sanzioni solo per chi commerciava gli OGM per uso umano, e non per chi li produceva. La Commissione di merito ha accettato una proposta della Commissione sanità che suggeriva di non prevedere la pena del carcere a tale proposito, graduando invece le sanzioni amministrative, come effettivamente è stato deciso. Penso che quello compiuto sia un passo in avanti verso una scelta di politica agricola che l'Italia condivide con altri grandi Paesi e che credo porterà avanti anche nei prossimi anni.
2014-07-31	LN	CandianiStefano	Per quanto riguarda gli altri elementi, non ho rilevato ragioni fondanti per modificare le posizioni e, soprattutto, la collocazione nell'articolo che, al contrario - lo sottolineo - apporta un tema estremamente importante al nostro dibattito, signor Presidente. Forse - me lo consenta il senatore Monti - anche più importante di quello che lui ieri sera giudicava un tema da non chiudere frettolosamente. In questo caso (vedo accanto a lui l'altro senatore a vita), guai a pensare che si chiuda frettolosamente con un'unica Camera che decide su temi che riguardano l'etica, piuttosto che la sanità o la cura dei cittadini! Non commettiamo questo errore e portiamo questo emendamento a buon compimento.
2014-08-04	PD	RicchiutiLucrezia	Quindi ben venga il ricambio e soprattutto riavviamo presto il turnover, in modo che possano riprendere le assunzioni per concorso nelle pubbliche amministrazioni, che hanno bisogno di energie fresche, di nuove motivazioni, di nativi digitali, che sappiano le lingue e che siano stati all'estero con l'Erasmus, per esempio. Le deroghe per i magistrati sono necessarie, ma siano interpretate in modo restrittivo e non aprano il pertugio per bloccare il rinnovamento. Molto condivisibile è anche il divieto di dare consulenze ai pensionati delle amministrazioni: con il sistema delle consulenze si perpetuano filiere di potere tra chi comandava nelle strutture pubbliche e chi da costoro è stato indicato come successore. Si tratta di un circolo vizioso che occorreva recidere e il decreto lo fa. C'è poi lo scorrimento delle graduatorie di vari concorsi già svolti, che mi pare molto importante, perché rimette in moto certezze e speranze di coloro che avevano studiato e che si erano confrontati lealmente per trovare lavoro con le proprie capacità. Vi sono molte altre misure che mi convincono perché sono volte a smuovere le rigidità nelle pubbliche amministrazioni. La nuova disciplina della mobilità nella pubblica amministrazione prevede, in particolare, il trasferimento dei dipendenti all'interno della stessa amministrazione o, previo accordo tra le amministrazioni interessate, in altra amministrazione, in sedi collocate nello stesso Comune o a una distanza massima di 50 chilometri dalla sede cui sono adibiti, senza bisogno del consenso del lavoratore interessato. Specifiche deroghe sono previste per i dipendenti con figli di età inferiore a tre anni, che hanno diritto al congedo parentale, e per i dipendenti che possono usufruire dei permessi lavorativi retribuiti per l'assistenza di un parente o di un affine disabile in situazione di gravità, i quali possono essere trasferiti dalla propria attività lavorativa in un'altra sede solo con il loro consenso. Specifiche norme, poi, sono riferite al personale scolastico. Sull'introduzione del limite del consenso della madre di bambini con meno di tre anni si è polemizzato sui giornali mentre io credo che sia stata una modifica saggia da parte della Camera. C'è poi la riduzione del monte ore per i permessi sindacali. Non mi scandalizza, ma speriamo che nessuno pensi di intaccare i diritti sindacali. Se ci sono delle tendenze conservatrici nei sindacati del pubblico impiego, credo che siano gli stessi sindacati della funzione pubblica a dovervi fare i conti presto e bene. C'è poi la parte sulla corruzione, che appare convincente. Di particolare interesse appaiono due disposizioni all'articolo 19 volte a rafforzare il flusso informativo verso l'Autorità nazionale anticorruzione. Si prevede, per esempio, che possano fare comunicazioni su anomalie, irregolarità ed atti illeciti i cosiddetti suonatori del fischietto - i whistleblower - la cui figura è tutelata nella cosiddetta legge Severino. Si prevede altresì che debbano fare segnalazioni di anomalie, irregolarità ed atti illeciti sui contratti pubblici anche gli avvocati dello Stato che ne vengano a conoscenza nella trattazione del contenzioso, nell'esercizio della loro funzione di rappresentanza e tutela legale delle amministrazioni dello Stato. Su quest'ultimo punto, lo stimolo dei parlamentari alla Camera dei deputati ha trovato il favore del Governo e ne sono stata lieta. L'ANAC è investita di poteri sanzionatori e di una unità speciale dedicata all'Expo 2015. Questi sono dati di progresso. Vengo alle disposizioni pensionistiche e ho un rammarico: bene aveva fatto la Camera dei deputati a reintrodurre la "quota 96". Mi sembra anche che la Commissione bilancio della Camera avesse espresso parere favorevole. L'impuntatura di ieri della Ragioneria generale mi sembra eccessiva e, comunque, essa ripropone il tema complessivo delle politiche di bilancio nel nostro Paese. Mi rifaccio, al riguardo, all'articolo di oggi sul «Corriere della sera» di Stefano Fassina: al netto degli interessi, l'Italia ha già tagliato moltissimo in tre anni. Stiamo parlando di miliardi di euro. Oggi ne fanno le spese gli insegnanti, ieri gli esodati, domani la sanità. I tagli alla spesa pubblica non sono la strada giusta e non ci fanno cambiare verso. Veniamo adesso alle parti che mi convincono meno. Una di queste riguarda i segretari comunali. Avere aumentato dal 10 al 30 per cento la possibilità di assunzione di dirigenti esterni di fiducia diretta di sindaci ed assessori potrebbe rivelarsi un indebolimento della loro funzione di garanzia molto più che l'altra misura, di cui pur essi si sono lamentati, cioè la riduzione dei diritti di segreteria. Su questo punto occorreva una maggiore riflessione. Un altro aspetto che mi persuade poco è la white list nelle certificazioni antimafia. Le white list sono elenchi di buone intenzioni, ma le prefetture non sapranno mai se, il giorno dopo l'inserimento nelle white list, le imprese, poi, loro malgrado, subiranno tentativi di infiltrazione mafiosa ai sensi dell'articolo 84 del codice antimafia. Speriamo che possa funzionare, ma non ho certezze. Quindi, nel complesso valuto positivamente il provvedimento, ma spero che vengano apportati alcuni correttivi in futuro. PRESIDENTE. È iscritta a parlare la senatrice Montevecchi. Ne ha facoltà.
2014-08-05	PD	DirindinNerina	Signor Presidente, signori senatori, rappresentanti del Governo, intervengo brevemente per illustrare, in continuità con quanto già detto dalla senatrice De Biasi, l'emendamento 10.199 che propone l'aggiunta della lettera m) dell'articolo 117, secondo comma, della Costituzione, tra le materie che sono esercitate collettivamente, come funzione legislativa, dalla Camera e dal Senato. Che cosa prevede la lettera m) ? La lettera m) dell'articolo 117 della Costituzione dice che bisogna definire i livelli essenziali delle prestazioni che concernono i diritti civili e sociali delle persone e che devono essere garantiti su tutto il territorio nazionale in condizioni di uniformità. Credo che una prima cosa importante sia ricordarci che questa riforma che stiamo cercando di realizzare può essere più vicina alla comprensione dei cittadini, se nelle materie importanti, che riserviamo alle funzioni esercitate collettivamente, ovvero funzioni alte e riguardanti anche il Senato, non includiamo soltanto ad esempio la legislazione elettorale, ma anche quello che i cittadini sentono quotidianamente come loro diritti, come tematiche su cui la legislazione si deve esercitare: mi riferisco ai diritti civili e sociali, che non vogliono dire soltanto sanità, ma anche politiche sociali e istruzione. Perché chiedere che anche il Senato si esprima su questi temi? In primo luogo, perché si tratta di diritti importanti, che, in secondo luogo, in quanto tali bisogna sottrarre alla decisione di una sola Camera, che per di più verrà eletta con un sistema maggioritario probabilmente molto spinto; in terzo luogo, perché nel Senato, così come lo stiamo definendo, a prescindere da chi può condividere più o meno tale scelta, saranno rappresentate le competenze delle istituzioni che dovranno poi dare attuazione a quei livelli: chi dunque meglio di un Senato, che ha al proprio interno le rappresentanze degli enti territoriali che dovranno darvi attuazione, può contribuire alla definizione dei livelli essenziali di assistenza e dei diritti civili e sociali? In coerenza con quello che è stato fatto qualche giorno fa e con quanto ha detto la senatrice De Biasi, vi prego veramente di tener presente che questo tema tocca la sensibilità di tutti i cittadini e non è solo un tecnicismo legislativo sul quale dobbiamo decidere.
2014-08-06	LN	TosatoPaolo	Signora Presidente, è difficile partecipare a un dibattito in cui i presentatori degli emendamenti non illustrano i testi che presentano e su cui chiedono il voto favorevole dell'Assemblea. Da una valutazione abbastanza superficiale, sembra che nell'intendimento dei presentatori vi sia la volontà di centralizzare competenze in materia sanitaria ed è evidente che questo non può che trovare la nostra contrarietà. Riteniamo che le Regioni che gestiscono la sanità nei nostri territori, lo facciano secondo procedure corrette e secondo economie di spesa. Il nostro timore è che, delegando allo Stato la gestione delle politiche sanitarie, non ci sia un miglioramento dei servizi e della spesa pubblica in riferimento a tali servizi ma, purtroppo, un ulteriore peggioramento. Quindi, dal nostro punto di vista è una scelta sbagliata che sicuramente....
2014-08-06	M5S	FattoriElena	Signor Presidente, vorrei chiedere se è possibile aggiungere la firma a quest'emendamento, perché la sanità è un argomento che mi sta particolarmente a cuore. PRESIDENTE. Chiedo alla senatrice Dirindin se è d'accordo. DIRINDIN (PD). Sì, signor Presidente. FATTORI (M5S). Vorrei poi chiedere, se possibile, di aggiungere la mia firma anche a tutti gli emendamenti riferiti all'articolo 30 tendenti a garantire i livelli essenziali di assistenza. PRESIDENTE. Ne prendiamo atto.
2014-08-06	PD	DirindinNerina	Per questo, con l'emendamento 29.30, a firma di altri colleghi della Commissione sanità, chiediamo sia abrogato questo criterio, per una ragione molto semplice; non voglio far perdere tempo all'Assemblea; capisco che siamo tutti in grande difficoltà dopo una maratona così lunga, ma non è pensabile che si subordini l'attribuzione di ulteriori competenze alle Regioni, oltre che alle procedure precisate nell'articolo, al solo fatto che abbiano il bilancio in pareggio.
2014-08-06	PD	FinocchiaroAnna	FINOCCHIARO, relatrice. Signor Presidente, vorrei evitare che aprissimo un dibattito su una questione che forse è mal posta. Stiamo discutendo dell'articolo 116 della Costituzione, che prevede il conferimento alle Regioni di ulteriori forme di autonomia, ma non quelle che riguardano la sanità, la salute. Quelle no. Ergo - al di là del fatto che è ovvio che in quest'Aula siamo tutti orientati a tentare di garantire ai cittadini italiani gli standard diffusi e più alti di tutela del diritto alla salute e che l'articolo 116 non c'entra niente con gli italiani che non si possono curare (cosa peraltro vera ma per ragioni diverse) - stiamo esclusivamente ragionando della possibilità che ad alcune Regioni, che chiedono forme di autonomia particolare, vengano richiesti due requisiti: un bilancio in regola e che spendano bene i loro soldi. Questi sono i due requisiti.
2014-08-06	PD	FinocchiaroAnna	FINOCCHIARO, relatrice. Voglio intervenire perché anche questa discussione ha posto tanti temi e vorrei che ciascun collega sapesse cosa vota nell'affrontare gli emendamenti che adesso vengono al nostro esame. Vorrei innanzitutto rassicurare i colleghi sul fatto che noi siamo partiti esattamente dalla necessità di evitare che su temi particolarmente delicati come la salute e l'istruzione potesse replicarsi quel conflitto tra Stato e Regioni che si è verificato sino a questo momento. Come i colleghi ricordano, a Costituzione vigente le materie della tutela della salute e dell'istruzione sono materie di legislazione concorrente. Ecco perché nell'affrontare la questione noi abbiamo ritenuto di riservare alla competenza esclusiva dello Stato la determinazione dei livelli essenziali delle prestazioni concernenti i diritti civili e sociali che devono essere garantiti su tutto il territorio nazionale. Abbiamo detto inoltre che appartiene alla competenza esclusiva dello Stato l'emanare disposizioni generali e comuni; comuni nel senso che assicurino l'uniformità sul territorio nazionale, per la tutela della salute, per la sicurezza alimentare e per la tutela e sicurezza del lavoro. Nel frattempo, la giurisprudenza costituzionale intervenuta nei casi di conflitto ci ha detto esplicitamente due cose, proprio con sentenze in materia di sanità. Innanzitutto ci ha detto dice che adoperare l'espressione «norme generali» in realtà attribuiva allo Stato una competenza legislativa pervasiva anche negli ambiti dell'organizzazione territoriale dei presidi sanitari. La seconda cosa che la Corte costituzionale ci ha detto è che indubitabilmente appartengono alle Regione le attività di programmazione e organizzazione dei servizi sanitari e sociali che, infatti, nel testo che è all'esame dell'Aula, sono affidati alla competenza delle Regioni, essendo sparita la legislazione concorrente. Colleghi, dico questo proprio per evitare che su un tema sul quale tutti abbiamo una sensibilità particolare si possano ingenerare equivoci in Aula. In questo senso l'emendamento della senatrice Dirindin si limita a ribadire quanto è già scritto alla lettera m) dell'articolo 117, replicandolo identicamente, con un'unica modifica, oltre a dividere in lettera m) e m-bis), che reintroduce l'espressione «norme generali »; espressione che, come sappiamo, è stata essa stessa origine di conflitto che poi la Corte costituzionale ogni volta è dovuta intervenire a dirimere. In questo senso, prego la senatrice Dirindin di ritirare il suo emendamento.
2014-08-07	LN	ConsiglioNunziante	Tante promesse, dicevo, e zero cose fatte; anzi, sono stati già spesi soldi provenienti dagli ipotetici risparmi derivanti dalla spending review. Una spending review impantanata - la famiglia italica, composta da formiche e cicale, se non può incassare di più deve spendere di meno - che darà, non è chiaro né come né quando, risultati di cassa tangibili e immediati. E non parliamo delle privatizzazioni, che in questo momento non porteranno certo ad incassare quei 20-25 miliardi sperati. Ma allora, signori che ci ascoltate da casa, dove andremo a prendere i soldi? Probabilmente si toccheranno le 772 agevolazioni che valgono complessivamente 250 miliardi di euro che lo Stato non incassa. Di agevolazioni ne sa qualcosa il reparto delle rinnovabili. Alcune cose, per l'amor di Dio, saranno... PRESIDENTE. Concluda, senatore Consiglio. CONSIGLIO (LN-Aut). Signor Presidente, abbiamo fatto una riforma costituzionale nella quale, le posso garantire, non ho parlato un secondo. Campassi 2000 anni non mi capiterà più di fare una riforma costituzionale... PRESIDENTE. Ma qui stiamo esaminando un semplice decreto e di quelli ne capiteranno tanti nella vita. CONSIGLIO (LN-Aut). Signor Presidente, ho tenuto i minuti che in percentuale toccavano al mio Gruppo per svolgere questa dichiarazione. Sappiamo benissimo che nel provvedimento ci sono gli assegni familiari, le detrazioni per i veterinari, gli sconti per la casa e quelli per i carburanti e la sanità: vedremo a cosa metterete mano. Desidero chiudere il mio intervento dicendo: stiamo sereni. Ci sarà un'estate durante la quale saremo al mare, sotto l'ombrellone (anche se probabilmente qualcuno di noi no), e il nostro vicino ci odierà perché la casta è la casta; vedremo l'estate fallimentare degli operatori turistici e sicuramente dovremo calcolare il danno che produrrà l'effetto Russia, che non tarderà a farsi sentire. Prevedo, signor Presidente, un settembre-ottobre molto, molto nero e non sarà per l'abbronzatura.
2014-08-08	M5S	PetrocelliVitoRosario	Solo a pensare, cari colleghi, a quello che accadrà in autunno, francamente, mi vengono i brividi. Renzi e Padoan continuano a dire che non servirà una manovra lacrime e sangue, ma come possono mentire così spudoratamente? Come affronteranno un debito pubblico che dall'inizio dell'anno è aumentato di 96 miliardi, con una crescita del 4,7 per cento? Per correggere i conti serviranno forse 20-25 miliardi. Secondo voi, cittadini, questi soldi dove li andranno a prendere? Taglieranno le pensioni d'oro dei grandi manager ? Tasseranno i grandi patrimoni? Niente di tutto ciò. Ecco quello che faranno: toccheranno di nuovo le pensioni minime, toccheranno i conti correnti degli italiani con un prelievo forzoso, aumenteranno i ticket, le tasse scolastiche, taglieranno fondi alla sanità pubblica e alla scuola. Quello che gli ultimi Governi hanno fatto sempre. Cari italiani, davanti agli occhi di tutti c'è che questo Governo ha fallito. Se questa maggioranza avesse la schiena dritta, se non fosse ricattata da un Governo incapace ma arrogante, se questa classe politica fosse migliore del Paese che rappresenta, allora il da farsi sarebbe chiaro a tutti: anche voi, cittadini, sfiducereste questo Governo. Il Movimento 5 Stelle questo Governo lo ha già sfiduciato e lo sfiducia anche oggi. Prima di concludere, cari colleghi, Presidenza, vi comunico che consegnerò la parte restante del testo, che avevo intenzione di leggere e che consiste in un documento contenente centinaia di e-mail, che sono arrivate in queste settimane nella casella di posta di tutti i senatori: le e-mail che contengono gli emendamenti che gli italiani avrebbero voluto inserire nella riforma costituzionale. Il potere, infatti, appartiene al popolo e non al Governo ed al Presidente del Consiglio!
2014-10-02	PD	ManasseroPatrizia	Signor Presidente, signor Ministro, interveniamo oggi, in questa parte di question time, sul tema dei siti da bonificare, partendo dall'ultimo atto pubblicato dal suo Ministero, ossia lo stato delle procedure di bonifica al 31 dicembre 2013. È un documento che fotografa la situazione partendo dai 57 siti di interesse nazionale storicamente identificati, successivamente passati a 39 per la derubricazione a regionali di 18 di questi. Signor Ministro, abbiamo ormai tutti maturato la convinzione che non è più stagione di conflitto tra ambiente e produzione, tra salute e lavoro, ma è quella dell'opportunità e responsabilità di ridare vita salubre alle aree interessate e compromesse nel passato e creare oggi lavoro qualificato ed economia ecocompatibile. Abbiamo anche consapevolezza dello stato di pericolosità che queste aree costituiscono per la popolazione se non si accelerano gli interventi di completamento di bonifica. È proprio sulla tempistica e sull' iter del processo degli atti di bonifica che oggi, signor Ministro, pongo la mia interrogazione. Assumiamo a riferimento lo studio che il progetto Sentieri ha realizzato sul profilo sanitario delle popolazioni residenti in 44 siti, che ci segnala, tra l'altro, eccessi di tumori alla pleura nei siti con l'amianto (ricordo Casale Monferrato), gli incrementi di mortalità per tumore o malattie all'apparato respiratorio per le emissioni di impianti petroliferi, petrolchimici, siderurgici e metallurgici (non possiamo dimenticare Taranto, Gela, Porto Torres, il Sulcis). Come non ricordare, poi, la tragedia della Terra dei fuochi? Voglio ricordare anche, per vicinanza territoriale, il sito di Cengio in Val Bormida, inquinato dall'ACNA e in fase di definizione sulle opere di compensazione. Il tempo non mi permette di elencare le patologie ed i siti, ma ritengo indispensabile si prosegua nella collaborazione con l'Istituto superiore di sanità per un puntuale aggiornamento dello studio.
2014-10-07	LN	MuneratoEmanuela	Un imprenditore straniero non investirà mai in Italia, prima di tutto per l'alto livello di tassazione, poi per la grande e complicata burocrazia e, in terzo luogo, per il costo dell'energia. Per agire e risolvere questi tre problemi fondamentali per la nostra economia servono risorse, che è possibile recuperare solo facendo tagli, tagli e tagli, ma non ai Comuni virtuosi o alla sanità di Regioni virtuose, ma ai tanti «baracconi» dello Stato.
2014-10-08	M5S	FattoriElena	Cosa succede, allora? I cittadini aspettano mesi e mesi per una TAC: forse voi non ne siete al corrente, ma il cittadino medio ormai non riesce nemmeno a curarsi ed è costretto ad andare presso la sanità privata, che molto spesso poi afferisce a gruppi di potere. Il Movimento 5 Stelle ha condotto un'indagine molto accurata sull'argomento e ha potuto farla grazie...
2014-10-08	M5S	MontevecchiMichela	e di un conflitto di interessi grosso come una casa perché il direttore generale del Ministero, la signora Marcella Marletta, dovrebbe vigilare sull'Istituto superiore di sanità e sul marito, Carmine Guarino, che sta nell'ufficio preposto al controllo dei cerotti, il che confligge con quanto disposto da una direttiva europea.
2014-10-09	M5S	MontevecchiMichela	Signor Presidente, mi dispiace che il ministro Lorenzin sia andato via, perché avrei potuto rivolgere un accorato appello a lei direttamente. Lo scorso 5 ottobre «Report» ha mandato in onda una puntata sconvolgente, denunciando una grave negligenza da parte dell'Istituto superiore della sanità, relativamente ai test e alle conseguenti certificazioni del corretto funzionamento dei pacemaker. La conduttrice stessa, Milena Gabanelli, si è addirittura augurata che si trattasse di una allucinazione, preferendo addirittura di essere radiata dall'Albo dei giornalisti, pur di essere smentita su quanto stava denunciando. La Gabanelli non è stata radiata, anzi è notizia di oggi che Pietro Bartolini, del laboratorio nel quale si sarebbero dovuti fare questi test, si sia dimesso. La ministra Lorenzin invece si è attivata con un'indagine amministrativa. Ecco, noi siamo qui oggi a rilevare l'ennesimo ritardo e l'ennesima attestazione di incompetenza della nostra Ministra, che noi con una mozione di sfiducia invitiamo volentieri a tornare alla sua brillante carriera di parlamentare e a lasciare il Dicastero in mano a qualcuno capace di assumersi le grandi responsabilità che guidare un Dicastero come questo impone. La ministra Lorenzin, nei confronti della quale abbiamo presentato una mozione di sfiducia già a giugno, a seguito della vicenda Avastin-Lucentis (vicenda che la Ministra con un decreto non ha assolutamente risolto), si è distinta per non essere intervenuta tempestivamente e non aver dimostrato la propria competenza sia a luglio, a seguito della sentenza della Corte costituzionale sulla fecondazione eterologa, delegando le Regioni ad emettere le nuove linee guida, e quindi abdicando ed aggirando un obbligo che invece le compete, che in merito alla vicenda Ebola per la quale mi pare non si sia distinta per tempismo. Ora, per quanto riguarda la vicenda dei pacemaker, siamo di fronte ad un conflitto di interesse grosso come una casa, poiché c'è un direttore del Ministero della salute chiamato a controllare un alto funzionario dell'Istituto superiore della sanità, che, guarda caso, è il marito, quindi il controllato è il marito di chi dovrebbe controllare, questo in barba ad una direttiva europea. Vi è poi un caso di scandalosa malasanità che ha già causato una vittima ed un invalido. Qui rinnovo a questa Presidenza e a tutti, anche se purtroppo molti sono assenti, la calendarizzazione della mozione di sfiducia nei confronti del ministro Lorenzin.
2014-10-09	PD	DeBiasiEmiliaGrazia	Contemporaneamente, posso anche dire con orgoglio (che vorrei fosse considerato poi quando si fanno i bilanci dello Stato in questi campi) che l'Italia sta rispondendo e può rispondere bene, che può essere utile a livello mondiale in quei Paesi dove è presente l'epidemia perché ha una buona sanità pubblica, quella che manca in Africa, in quei Paesi dove il rapporto fra il medico e i cittadini è pazzesco (si dice che il rapporto sia uno a 100.000), dove non ci sono le strutture igieniche, dove non ci sono gli ospedali.
2014-10-09	PD	DeBiasiEmiliaGrazia	Parliamo di situazioni che non conosciamo, di luoghi dove ci sono credenze popolari, una delle quali è, ad esempio, che sia lo Stato a portare il virus. Penso che i commenti siano piuttosto inutili, lo dico con grandissimo rispetto per quelle popolazioni, ma è lì il nodo dello sviluppo distorto del nostro mondo. È lì che c'è l'abbandono massimo ed è lì oggi che dobbiamo assolutamente intervenire. Quindi colgo con grandissimo favore quanto ci è stato comunicato oggi e il comune intento di intervenire non in modo solitario, come Italia, ma come Europa in collegamento con altri organismi internazionali, innanzitutto per fermare lì l'epidemia. Sappiamo infatti perfettamente che se l'epidemia verrà circoscritta minore sarà la possibilità del contagio in altri Paesi. Il virus paradossalmente sarà infatti meno mutageno perché circoscritto. Il secondo punto è quello che riguarda la sicurezza. Anche da questo punto di vista mi permetto di dire che c'è sempre un'ambivalenza. La sicurezza è un valore fondamentale del mondo, ma può anche essere la limitazione delle persone, della loro libertà individuale. Quindi sono fino in fondo d'accordo con il Governo sul fatto di non produrre un allarmismo ingiustificato quanto da quattro soldi. I dati dell'OMS sono infatti molto chiari. È evidente che ci vuole un controllo sull'ingresso dei migranti, come è del tutto ovvio, ma sappiamo anche che la percentuale di rischio relativa ai migranti è molto più bassa di quella relativa alla circolazione normale delle merci e delle persone, come dimostra il fatto che sono persone bianche, occidentali, quelle che sono state contagiate e che quindi, evidentemente, non è un problema legato - ancora una volta - al colore della pelle. Scusate se lo dico, ma credo si possa evitare di usare anche questo per fare razzismo. Con riferimento alla sicurezza, che ho menzionato, va benissimo il rafforzamento dei controlli degli aeroporti e dei cittadini extraeuropei. Il Ministro ne ha parlato e condivido le sue parole fino in fondo, perché in Italia non abbiamo voli diretti, ma solo indiretti, e questo è uno dei grandi problemi, ossia la creazione di un cordone sanitario di monitoraggio, prevenzione, controllo e gestione del rischio. Sono d'accordo inoltre con il fatto che non si possono fare le nozze con i fichi secchi e che la prevenzione ed il controllo richiedono finanziamenti che devono arrivare, esattamente come devono arrivare quelli per la ricerca. Sono orgogliosa di vivere in un Paese in cui vi sono due centri d'eccellenza - l'istituto Lazzaro Spallanzani di Roma e l'ospedale Luigi Sacco di Milano - e sono orgogliosissima che si stia studiando il vaccino in Italia, qui vicino, a Pomezia, oltre che in altri centri. Qualche volta sarebbe bene che valorizzassimo anche questa nostra capacità a livello internazionale e riuscissimo a promuovere la buona ricerca e la buona sanità, magari puntando anche su questo. L'ultima cosa che voglio dire riguarda gli operatori: credo vi sia un rischio per i cittadini e quello più grande - com'è stato detto, e lo condivido - è proprio per gli operatori del mondo sanitario e delle organizzazioni non governative. PRESIDENTE. Senatrice, dovrebbe concludere il suo intervento, grazie. DE BIASI (PD). Sono d'accordo sulla necessità di seguire fino in fondo i protocolli di sicurezza, per cui è inutile spostare i malati dal luogo in cui si trovano, perché questo potrebbe causare una diffusione virale che si può benissimo evitare. Gli operatori, però, sono le prime persone a cui bisogna prestare soccorso e dare la possibilità di fare prevenzione, com'è ovvio, altrimenti, se si ammalano anche loro, la situazione peggiorerà. PRESIDENTE. La invito nuovamente a concludere, senatrice, grazie. DE BIASI (PD). Un'ultima cosa mi lasci dire, signor Presidente, tanto l'Aula mi sembra vuota, quanto attenta, per chi c'è. PRESIDENTE. È un problema di tempi, non di attenzione, come per gli altri colleghi, quindi concluda. DE BIASI (PD). Certo, ma non si può rinviare il problema delle condizioni di salute in Africa e la responsabilità della salute dell'Unione europea - mi permetto di dirlo nel semestre - ha una pecca, ossia il rischio che tutta l'attenzione si sposti solo sul settore industriale. Ritengo invece che dovremmo puntare molto su quello sanitario: ancora una volta, a maggior ragione con Ebola, è del tutto evidente che lo sviluppo è libertà, ma il destino dell'umanità è davvero uno e uno solo .
2014-10-14	M5S	FucksiaSerenella	Ecco, concludo. Ma avevo quattro minuti! PRESIDENTE. Esatto. Sono passati più di 3 minuti e 40 secondi. FUCKSIA (M5S). Dicevo, oltre 20 miliardi nel 2018. Tradotto: il colpo di grazia per le imprese e le famiglie, già adesso allo stremo delle forze. Per il capitolo sanità (lo dissi allora): una sòla; adesso aggiungo: una sòla senza scarpe. Signora Presidente,chiedo di poter consegnare la restante parte del mio intervento. PRESIDENTE. La Presidenza l'autorizza in tal senso. FUCKSIA (M5S). Voglio dire che tutto questo ci renderà il principio che arriveremo a non far nulla di quello che serve e a non considerare neanche quel problema grandissimo rappresentato dalla corruzione pari all'incirca a 35 miliardi di «magna magna» che, aggiunto a incompetenze e irrazionalità, ci porta, per quanto riguarda la sanità, a vedere tagliato il diritto alla salute, così da poter concludere che la corruzione nuoce gravemente alla salute.
2014-10-14	M5S	LezziBarbara	Signor Presidente, mi permetta innanzitutto di fare un'osservazione. Trovo gravissimo che in quest'Aula il Presidente della Commissione bilancio, che ha presieduto quella Commissione negli ultimi vent'anni alternandosi con il Vice Ministro, abbia dichiarato che negli ultimi anni noi - sostanzialmente voi - abbiamo sempre approvato un falso in bilancio. In sostanza, avete sempre fatto male i conti e oggi è arrivato Renzi che finalmente è trasparente. Mi ritrovo meglio nelle parole del senatore Guerrieri Paleotti, che invece ostenta delle preoccupazioni. Infatti, al di là di quanto può dire il presidente Azzollini, al quale ricordo - con profonda umiltà, come è solito dire - che i 3 miliardi di Letta (3, poi 7 e infine 10 miliardi di euro) della clausola di salvaguardia, che dovrebbero scattare l'anno prossimo, sono certamente incorporati nella manovra: non se li sono mangiati, né si sono dissolti. Ci sono eccome. Quindi fa facile ironia, prendendo anche lui in giro gli italiani. Quindi, qui si parla sempre di strepitii mediatici, perché gli strepitii mediatici danno vita a debito pubblico su debito pubblico: ma fatto come? Fatto senza alcuna responsabilità. Tra gli ultimi annunci - facciamo un po' di numeri - c'è quello con cui il nostro Premier ha promesso 6 miliardi e mezzo per l'IRAP. Vorrei ricordare che dal momento che la componente che si prende in considerazione è solo quella del lavoro, il 70 per cento del beneficio andrà alle grandi imprese. Quindi non ci stracciamo le vesti con le piccole e micro-imprese per le quali il beneficio sarà sì e no del 5 per cento; ci sono anche quelle esposte con gli interessi passivi, ma quella è una posta che lasciamo da parte. Ci sono poi i 10 miliardi per finanziare gli 80 euro, che sappiamo bene che non redistribuiscono il reddito. Noi li abbiamo definiti una mancia elettorale perché vanno a 10 milioni di cittadini, quelli che servivano per il voto, mentre ai pensionati con il minimo o ai pensionati in genere incostituzionalmente non si danno. A chi percepisce meno di 8.000 euro l'anno non si dà nulla, quindi proprio a chi avrebbe più propensione al consumo, e quindi per rilanciare questi benedetti consumi, non si danno. Ci sarebbero poi i 500 milioni di euro che dovrebbero arrivare dalle detrazioni in favore delle famiglie più numerose (500 milioni di euro rappresentano uno zero virgola qualcosa), poi un miliardo di contributi per i nuovi assunti, demolendo completamente l'articolo 18 e innalzando le tutele crescenti. Poi abbiamo un miliardo per 150.000 precari nella scuola. E l'anno successivo costerebbero quattro miliardi. E che facciamo? Debito pubblico, chiaramente. Ancora, abbiamo un miliardo e mezzo di nuovi ammortizzatori promessi nel jobs act. Lì abbiamo scritto che questi non devono comportare nuovi o maggiori oneri, ma qui vediamo che andremo a pescarli da qualche parte, così come i 500 milioni in ricerca. 500 milioni? Il presidente Azzollini parlava di quattro ricercatori contro 44.000. Qui passiamo da quattro a - forse - tre e mezzo. Poi abbiamo 500 milioni di euro per il bonus energetico. Sei miliardi di spese indifferibili, come per le missioni di pace che voi tanto difendete. Poi ci sono i tre miliardi della clausola di Letta, un miliardo di scatti per le forze dell'ordine, e poi c'è Genova. Siamo arrivati a 30 miliardi, di cui 11,5 coperti con debito pubblico improduttivo, perché non servirà a rilanciare questo Paese e a rialzarlo finalmente. Non dobbiamo dimenticare inoltre questi 18,5 miliardi di spending review. È chiaro che ci si spaventa, infatti questi tagli possono essere sì restrittivi, perché saranno semilineari. L'operazione di Renzi prevede il taglio del 3 per cento a tutti i Ministeri: ma ricordiamo che ancora dobbiamo recuperare i tre miliardi di euro a copertura degli 80 miliardi del 2014, che i Comuni stanno ancora cercando di recuperare. Adesso infatti stiamo scaricando tutto sui Comuni dicendo che non aumenteremo le tasse per niente. Veniamo a questa bellissima relazione, con la quale chiediamo comunque lo sforamento per fare questi 11,5 miliardi di deficit. In essa scriviamo molto chiaramente l'ipoteca anche per la prossima generazione, dal momento che voi avete distrutto questa. Voi scrivete che in particolare la legge di stabilità conterrà una apposita clausola di salvaguardia automatica, con la quale il Governo si impegna ad assicurare la correzione necessaria a garantire il raggiungimento del saldo strutturale. Si parla di 12,4 miliardi per il 2016, di 17,8 nel 2017 e 21,4 nel 2018. È chiaro che voi già conoscete bene questi numeri. Io sono sconcertata dal fatto che il vostro Ufficio parlamentare di bilancio sia venuto a dire che in fondo questa clausola non conta nulla. Eppure, si poggia tutto qui, perché la spending review non sarete in grado di farla. Avete mani e piedi legati e quando andrete a tagliare quattro miliardi e mezzo alle Regioni dovrete prenderli dalla carne viva degli italiani, ovvero dalla sanità, a cui già state chiedendo almeno un miliardo.
2014-10-15	PD	CociancichRoberto	Ma di cosa parli? Passate da una Commissione all'altra! PRESIDENTE. Senatore Airola, per favore, lasci parlare il senatore Cociancich. AIROLA (M5S). Fedeli, lasciamo perdere, mi avete dato una censura e non si sa per cosa! PRESIDENTE. Prego, senatore Cociancich, vada avanti, i colleghi la stanno ascoltando. AIROLA (M5S). Tanto sono già censurato! Adesso avete l'alibi per farlo! COCIANCICH, relatore. Come diceva il senatore Susta, ritengo che il dibattito abbia evidenziato un generale consenso sui temi trattati dal provvedimento, ma non si può fare a meno di rilevare anche una generale perplessità sull'introduzione del Taser, una pistola elettrica con effetti dissuasivi in caso di manifestazioni. Da questo punto di vista sono stati presentati anche degli ordini del giorno che riterrei di appoggiare - lo dico qui, nonostante non si sia ancora arrivati a questa fase - nella misura in cui si prevedesse, a carico del Governo, un obbligo di monitorare con regolarità ed adeguati strumenti e metodologie scientifiche e comparative rispetto ad esperienze di altri Paesi gli effetti che l'utilizzo del Taser determina sulle condizioni di salute dei soggetti su cui viene utilizzata, oltre che degli utilizzatori e di riferirne alle competenti Commissioni parlamentari entro un anno. Mi riferisco in modo particolare alla Commissione igiene e sanità, che tra l'altro ha espresso una relazione molto puntuale e critica su questo argomento. Inviterei inoltre il Governo a non consentire l'utilizzo del Taser su persone minorenni o su persone che per altre condizioni di età o di salute appaiono in condizioni di fragilità e in ogni caso utilizzare il Taser solo in situazioni in cui non sia possibile impiegare altri strumenti di dissuasione, quindi davvero come extrema ratio, e con questo concludo.
2014-10-15	PD	DeBiasiEmiliaGrazia	Avrei preferito e, parlando anche a nome dei componenti della Commissione sanità, avremmo preferito che il richiamo al rapporto tra i Ministeri competenti, tra cui anche quello della salute, si declinasse in modo più chiaro anche con il coinvolgimento del Parlamento. Ritengo infatti che una volta attuata la sperimentazione, nel giro di un anno, se non anche meno, ci debba essere una relazione al Parlamento per sapere come è stata utilizzata questa pistola, quante volte, in quali tipologie di avvenimento, su quali persone e quali sono state le conseguenze. Tutto questo è centrale per poter immettere un'altra arma nel sistema della sicurezza pubblica. Mi permetto di sollevare questa critica perché ritengo che la sicurezza delle persone abbia due facce: da una parte la sicurezza nel non essere aggrediti e sottoposti a violenza - e quindi è giusto l'intervento delle Forze dell'ordine - ma poi c'è anche il versante della libertà individuale contro le sopraffazioni, di cui la storia italiana ci insegna ad avere memoria.
2014-10-16	M5S	CappellettiEnrico	Ebbene, il provvedimento in esame ha origine dalla constatazione che le aule di giustizia sono oberate di procedimenti ed è quindi necessario ricorrere ad una giustizia cosiddetta privata. Bene, se domani mattina si dicesse - e lo stiamo già dicendo - di chiudere l'accesso agli ospedali pubblici perché ci sono troppe richieste, come chiudiamo l'accesso alla giustizia per eccesso di domanda, significherebbe dire ai cittadini di affidarsi alla sanità privata, come stiamo facendo con riferimento alla giustizia privata. Però, chi la paga? Nella scuola, si potrebbe fare lo stesso esempio speculare: vi sono troppi studenti che chiedono d'iscriversi a scuola, quindi, poiché non siamo in grado di dare una risposta come organizzazione dello Stato a tutti quanti richiedono questo servizio essenziale e fondamentale - perché la scuola, come la giustizia, è un servizio essenziale e fondamentale dello Stato - arrangiatevi. Prevediamo una normativa che stabilisca l'obbligatorietà, per iscriversi a scuola, di andare a una scuola privata. Anche qui, chi la paga? Questa domanda è stata rivolta in maniera molto secca dal presidente della Commissione giustizia Palma ai rappresentanti dell'ANM in Commissione. La domanda secca era questa: «Senza modifiche, questa riforma, secondo voi, è efficace»? La risposta è stata altrettanta secca: «No, no, no». Se non vi sono infatti incentivi che mi consentano di preferire un percorso alternativo a quello previsto, per quale motivo dovrei aggiungere oneri agli oneri, per andare a gestire con modalità di tipo privato quello che dovrebbe essere invece un servizio fondamentale erogato dello Stato? Come può funzionare una riforma che prevede il ricorso ad un rito alternativo dopo aver già pagato il contributo unificato, senza previsione di alcun incentivo? Ce ne siamo resi conto certamente non solo noi del Movimento 5 Stelle: praticamente tutti i Gruppi hanno presentato emendamenti che andavano nella direzione di introdurre incentivi per dare efficacia a questo provvedimento, ma sono stati tutti bocciati per mancanza di copertura.
2014-10-16	M5S	CappellettiEnrico	Rimane invece l'impianto della norma, che va verso una privatizzazione strisciante della giustizia nel nostro Paese. Per capire cosa comporta questo provvedimento possiamo ragionare per analogia e vedere cosa accadrebbe ad altri servizi essenziali erogati dallo Stato, come la sanità e la scuola, se intervenisse un provvedimento di riforma analogo a questo.
2014-10-30	LN	CentinaioGianMarco	Signor Ministro, in questa Aula è venuto il Ministro della sanità a parlarci di Ebola. A noi non interessava specificamente quel problema; a noi sarebbe piaciuto sentire parlare di presidi medico-sanitari, di cosa viene fatto, di training di comportamento alle Forze dell'ordine, di cosa viene consigliato loro di fare. Mi sarebbe piaciuto sentire parlare di vaccini contro la TBC. Queste sono le cose che interessano in questo momento per le Forze dell'ordine. Mi fanno paura anche quelle situazioni che sono all'interno del nostro territorio nazionale. C'è stato segnalato che a 30 immigrati spostati da Venezia a Vicenza è stata diagnosticata la scabbia. Il problema è che da Venezia a Vicenza si sono dimenticati di dire ai poliziotti di Vicenza che questi migranti avevano la scabbia. Se ce lo dimentichiamo per queste malattie, mi immagino cosa possa accadere per altre. Le chiedo, quindi, maggiori controlli e una maggiore attenzione perché, senza volere fare allarmismo, a trasmettere un virus da una persona all'altra ci si mette meno di un secondo.
2014-11-05	M5S	MartelliCarlo	La Corte costituzionale vi ha steccato quando, in passato, avete provato a dire che si doveva comprimere la possibilità di conferire al pubblico, a società in house, la gestione dell'acqua. Adesso lo state facendo di nuovo e spero che la Corte vi stecchi un'altra volta. Voi siete per l'acqua privata e, infatti, avete incluso l'acqua nei beni a rilevanza economica sui quali si può fare profitto. È scritto nel vostro decreto. PUGLIA (M5S). Vergogna! Vergognatevi! MARTELLI (M5S). Sfido voi a leggere il decreto e a trovare queste cose. Dovreste vergognarvi! L'articolo 16 è volto poi a favorire l'ingresso dei privati nella sanità e nella costruzione di ospedali. C'è bisogno che un privato dal Qatar costruisca un ospedale in Sardegna? Va bene, lo volesse fare, lo facesse. Però avete detto alla Regione Sardegna che può aumentare del 6 per cento lo stanziamento per prestazioni fornite da privati. Gli date, cioè, anche i soldi. Lui ci mette i soldi e voi incentivate del 6 per cento. Mettiamoci pure a fare questo! Invece di dare i soldi alla sanità pubblica, si danno alla privata. Continuate a dire che il privato è meglio. Bene, ecco gli esempi di gestione del privato: Monte dei Paschi di Siena, fallito
2014-11-12	M5S	MartelliCarlo	Dalla nostra mozione è stata depennata tutta la parte in materia sanitaria e ambientale, come se la questione non esistesse; anzi, è stato detto addirittura che nel sito di Terni le questioni ambientali e sanitarie non si pongono. Questo però è falso, perché Terni è una delle città più inquinate d'Italia: a dirlo sono, ad esempio, l'Istituto superiore di sanità o lo Studio SENTIERI (Studio epidemiologico nazionale dei territori e degli insediamenti esposti a rischio da inquinamento). In particolare, in entrambi i casi gli inquinanti individuati sono - sempre casualmente - quelli connessi alla lavorazione di acciai legati, cioè quegli acciai che hanno al loro interno dei materiali di lega, che solitamente sono metalli nobili, i cosiddetti metalli pesanti, che danno all'acciaio tutte le caratteristiche che si desidera chiedere: cromo, per esempio, per l'acciaio inossidabile; vanadio, molibdeno. Tutti questi metalli sono presenti nell'aria e nel terreno e non si può dire che questo non sia direttamente correlato con l'impianto siderurgico: chiedere quindi di depennare dalla nostra mozione queste parti è - dal mio punto di vista, ma non solo dal mio - negazionismo ambientale: negate un problema, ben sapendo che esso si ripresenterà.
2014-11-20	PD	DeBiasiEmiliaGrazia	Signor Presidente, la ringrazio molto per questa cortesia. Parlo a nome dell'intera Commissione sanità e credo anche della Commissione ambiente al cui Presidente questa mattina abbiamo proposto di produrre un atto concreto, vale a dire chiedere al Presidente del Senato un affare assegnato sul tema amianto. È poco? È tanto? È un fatto concreto, perché non ci si può limitare solo ad un dibattito sulla giustizia dal momento che in ballo ci sono vite umane e non soltanto, ahimè, nella zona piemontese, ma in tutta Italia. Credo quindi che una risoluzione del Parlamento sia una delle strade migliori per impegnare concretamente il Governo rispetto ad iter legislativi che hanno comunque tempi molto più lunghi. L'amianto urge, la vita dei lavoratori, delle loro famiglie nonché dei cittadini coinvolti comporta un obbligo morale, oltreché istituzionale e politico, che le due Commissioni porranno al Presidente del Senato.
2014-11-25	M5S	EndrizziGiovanni	Signora Presidente, la stampa ci informa che nel passaggio al Senato della legge di stabilità è in arrivo l'ennesima sanatoria sul gioco d'azzardo. I centri scommesse che hanno operato collegati con bookmaker stranieri privi di licenza italiana potranno mettersi a posto fino al 2016 versando 10.000 euro. È venuta l'ora che Matteo Renzi, come presidente del Consiglio e segretario del Partito Democratico, getti la maschera e che gli uomini di buona volontà del suo partito prendano posizione. Nelle Regioni dove sono all'opposizione, i consiglieri del PD propongano leggi per limitare almeno un po' il mercato del gioco d'azzardo. In Commissione affari sociali alla Camera, i parlamentari del PD mostrano, a parole, buona volontà, ma la legge per la cura e la prevenzione dell'azzardo patologico è ferma. Strano! Il Governo diceva che i soldi per la sanità c'erano. Faccio un passo indietro. Vi ricordate l'emendamento contro i sindaci No slot ? Denunciammo noi il subdolo tentativo, ma la maggioranza ed il Partito Democratico votarono a favore. Matteo Renzi, allora proteso ad affossare il Governo Letta, fece lo scandalizzato e si prese il merito di far cadere il decreto. Oggi la stampa mostra che, da Presidente del Consiglio, sta razzolando allo stesso modo: ve lo anticipo, così che ogni collega abbia tempo di prendere coscienza e ponderare fino a che punto possa sacrificare la propria coscienza agli interessi di partito e ognuno si attivi perché ciò non accada. Ancora poche settimane fa, Renzi annunciava maggiori tasse sulle slot machine e videolottery per poter pagare i costi sanitari causati. Le lobby hanno reagito: se aumentano le tasse cala il gettito. Ma cosa volete che dicano? Ma noi, noi possiamo tenere in piedi un'industria che distrugge un Paese e non paga nemmeno i danni materiali causati? Ma tant'è. Renzi si accinge a rimangiarsi gli annunci. I soldi che sperava di ricavare non li prenderà più dalle macchinette mangiasoldi; in cambio dell'ennesimo favore, li prenderà questa volta alle sale prive di licenza italiana. È l'ennesimo regalo, l'ennesimo condono, l'ennesimo schiaffo del soldato beffardo in faccia agli onesti e all'Italia che arranca.
2014-11-26	PD	MattesiniDonella	Le povertà che colpiscono i minori hanno tra l'altro un effetto a lungo termine e comportano un maggior rischio di povertà e di esclusione sociale per gli adulti di domani, cioè i bambini di oggi, perché gli svantaggi di oggi si traducono, insomma, in vere e proprie disuguaglianze domani. Basti pensare ad una grande, drammatica povertà, quella educativa, per renderci conto che, se oggi non interveniamo, il futuro di questo Paese sarà nero, anche in termini di competitività, visto che noi abbiamo l'interesse di pensare al futuro e alla competitività di questo Paese. La Commissione europea, nelle premesse della raccomandazione n. 112 del 2013, al punto 5, considera che «affrontare il disagio sociale sin dalla prima infanzia costituisce uno strumento importante per intensificare la lotta contro la povertà e l'esclusione sociale in generale». Aggiunge anche che la prevenzione e la promozione del benessere si realizzano in modo efficace quando essa si concretizza attraverso strategie integrate che associno il sostegno finanziario, da una parte, e l'accesso a servizi essenziali come quelli educativi prescolari e scolari e l'assistenza sanitaria e al diritto all'abitazione. Mi piace sottolineare che la Fondazione Zancan ha presentato uno studio poche settimane fa il quale evidenzia come la povertà minorile, là dove c'è una forte rete dei servizi, si sia ridotta del 70 per cento. In tal senso, voglio sottolineare anche, rispetto al disimpegno degli ultimi anni, il cambio di passo, scelte importanti che questo Governo ha fatto, anche attraverso la legge di stabilità che tratteremo nelle prossime settimane: mi riferisco all'impegno importante sulla scuola, ai 100 milioni previsti nella legge di stabilità per gli asili nido, che sono un elemento estremamente importante. Ci dicono tutte le ricerche che la possibilità di accedere ai servizi per la prima infanzia fa la differenza in quella povertà educativa rispetto alla quale essi possono costituire un vantaggio, e noi siamo un Paese nel quale la copertura dei servizi per la prima infanzia a malapena è al 13 per cento. Quindi, questi 100 milioni sono un segnale importante - sicuramente non sufficiente - di un cambio di passo. Accanto a questo, mi piace ricordare il bonus bebé, che da solo non mi convinceva ma, sommato al sostegno alla rete dei servizi, è importante perché sta a significare un sostegno economico per tre anni alle famiglie in cui arriva un figlio, basato sul reddito ISEE, che prevede, per i redditi sino a 25.000 euro, 80 euro al mese, che non sono poca cosa, che diventeranno 160 per i redditi sino a 7.000 euro. Vedete, però, queste scelte importanti e significative, che dovranno vederne altre, necessitano di una cornice diversa e di una volontà politica e istituzionale diversa. Una cornice diversa perché abbiamo la necessità di un approccio culturale e politico multidimensionale, capace, cioè, di agire contemporaneamente su tutti gli aspetti della vita di un bambino; un approccio multidimensionale che deve, però, prevedere anche un'integrazione programmatica interistituzionale e, conseguentemente, anche una capacità integrata di verifica sulle scelte compiute e sull'efficacia delle scelte fatte, perché, se sicuramente c'è bisogno di maggiori risorse, credo che oggi noi abbiamo il dovere morale ed etico di conoscere quante risorse investiamo e quanto quelle risorse siano efficienti. Quanto spende, per esempio, ogni Ministero? Qual è la cifra che alla Sanità, piuttosto che alla Giustizia viene assegnata per le politiche dedicate ai minori? Con quale efficienza? Cosa c'è da correggere? La serietà sta in questo: prima di chiedere nuove risorse occorre capire ed analizzare bene come esse si spendono. Ma l'approccio multidimensionale, per esserci, necessita di ciò che oggi non c'è; cioè di un quadro coerente ed organico di leggi, di procedure, di responsabilità condivise, di verifiche condivise, di risorse certe assegnate, di conoscenza di ciò che esiste sia a livello nazionale (Ministeri ed enti), sia a livello territoriale (regionale e comunale); non c'è conoscenza dei servizi che esistono, non è noto quali sono le comunità, se sono centri diurni, residenze permanenti o altro. Occorre altresì superare la cultura e la pratica dei progetti, della parcellizzazione. Sono anni, decenni che sperimentiamo progetti. Non servono progetti, ma politiche permanenti perché il cambiamento e il benessere si producono con politiche permanenti. Bisogna superare la parcellizzazione per arrivare a definire politiche e servizi fondati sull'integrazione, sulla continuità e sulla contemporaneità. A livello internazionale è infatti ormai consolidata l'idea e la pratica che il superamento delle disuguaglianze e la promozione del benessere e di una crescita sana dipende dal superamento di logiche settoriali, quelle logiche che, per loro natura, impediscono la promozione di strategie integrate capaci di mettere radici nei vari contesti di vita di bambini ed adolescenti: nella casa, a scuola, nell'ambito socio-relazionale, affettivo e così via. Non voglio fare l'elenco dei problemi, dei drammi che riguardano i minori e gli adolescenti. Ce ne sono un'infinità: si pensi ai temi dell'abbandono, della pedofilia, alla povertà educativa e materiale. La nostra mozione non è stata scritta per elencare i problemi, ma per dire che occorre un approccio, un metodo nuovo affinché questi possano essere affrontati nella loro globalità. Insomma, dobbiamo porci la sfida di «mettere a sistema» le politiche per l'infanzia e l'adolescenza, adottando un'ottica strutturale ed organica che sia funzionale allo sviluppo, al rafforzamento e all'efficacia delle politiche a favore dei minori. Tutto ciò ha a che fare con l'architettura istituzionale, da un lato (con il Titolo V della Costituzione sono state attribuite importanti competenze alle Regioni di cui però non si ha conoscenza e su cui le Regioni attivano risorse e modalità diverse fra loro ingenerando diseguaglianze profonde fra i minori e gli adolescenti), ma anche con la necessità di ulteriore coordinamento tra i Ministeri. Faccio un esempio. Noi abbiamo approvato leggi importanti (questo discorso riguarda più gli adolescenti che i bambini), come quella dell'esecuzione della pena fuori dal carcere che coinvolge molti minori legati al consumo di sostanze stupefacenti e a reati a queste connessi: ma se nei territori non ci sono comunità adeguate ad accogliere questi minori, se - nel frattempo - i servizi territoriali non vengono rafforzati, se la scelta di un pezzo di politica non diventa conseguenza per l'altra (anche in termini di travaso di risorse), rischiamo di essere i primi, mancando un dialogo, a non rendere efficaci le scelte importanti che facciamo. Insomma, ciò che serve oggi è un coordinamento, una logica interistituzionale, perché la frammentazione degli interventi non produce un sistema di politiche e di servizi conosciuti, monitorati, validati e valutati. Elemento, questo, essenziale perché se non c'è sistema, valutazione e capacità di integrazione si rischia di non utilizzare nel migliore dei modi le risorse. Ciò vale sia a livello nazionale che territoriale. Oggi non esistono, nei fatti, politiche per l'infanzia e l'adolescenza integrate e coerenti, ma solo «filiere» indipendenti che agiscono secondo logiche distinte e separate, che danno luogo a questa o quella serie di interventi senza una programmazione condivisa. PRESIDENTE. Dovrebbe concludere, senatrice Mattesini MATTESINI (PD). Concludo, signora Presidente. Ad oggi non esiste neanche un monitoraggio compiuto a livello istituzionale delle risorse e delle attività dedicate ai minori, mentre sarebbe necessario, come ho detto prima, che ogni Ministero valutasse quanta parte delle proprie risorse ed attività ricade sulla vita dei minori. Non esiste una rilevazione precisa di tutti gli interventi, dei servizi e della tipologia dei servizi esistenti nei territori. La richiesta che noi facciamo al Governo è un impegno che preveda la produzione di un libro bianco su infanzia ed adolescenza, che offra un quadro conoscitivo completo della situazione dei minori, dei servizi esistenti e delle risorse assegnate; ma deve essere un strumento non solo conoscitivo, bensì un importante strumento conoscitivo con l'obiettivo di mettere a sistema le politiche per l'infanzia e l'adolescenza, nell'ottica di una programmazione integrata e multidimensionale, funzionale allo sviluppo e al rafforzamento delle politiche e della rete dei servizi per l'infanzia e l'adolescenza.
2014-11-27	PD	CassonFelice	Ricordo, en passant, che esistono alcune convenzioni internazionali datate che propongono la questione e che chiedono agli Stati membri di intervenire. Il primo riferimento a livello internazionale che voglio ricordare è quello relativo ad un protocollo addizionale legato alla convenzione del Consiglio d'Europa sui diritti dell'uomo e sulla biomedicina che è stata firmata ad Oviedo il 4 aprile del 1997. Successivamente, nel 2004, è intervenuta l'Organizzazione mondiale della sanità per invitare gli Stati membri ad adottare misure volte a proteggere le categorie più fragili, impedendo acquisto e vendita di organi umani per trapianti. In particolare, l'Organizzazione mondiale della sanità invitava e sollecitava gli Stati a porre divieti su tutte le forme di pubblicità, compresa quella elettronica, volte invece a sollecitare mediazioni e cessioni a scopo di lucro di organi umani. In questo momento storico è in corso presso il Consiglio d'Europa la preparazione, in fase ormai avanzata peraltro, di una convenzione dedicata esclusivamente alla costituzione di strumenti internazionali per la repressione del traffico di organi umani. Voglio concludere questa prima parte della mia relazione ricordando e condividendo l'aggettivazione e la connotazione che ha voluto dare il primo firmatario di questo disegno di legge, il senatore Maurizio Romani, che ha parlato espressamente di una forma di neocannibalismo. Se ci pensiamo bene ci rendiamo conto che non si tratta di un esagerazione perché il corpo degli altri viene considerato come una fonte di pezzi di ricambio con la quale prolungare le proprie vite in maniera illecita e criminale, talvolta correndo dietro agli appetiti delle associazioni criminali. Dico questo anche perché il disegno di legge al nostro esame impostava la repressione dal punto di vista penale proprio mirando all'indicazione delle associazioni criminali dedite al traffico di sostanze stupefacenti. Devo dire, però, che nel corso del lavoro in Commissione, durante il quale ha avuto luogo una discussione ampia e un approfondito lavoro da un punto di vista sociale, politico, ma anche tecnico, si è preferito arrivare a normare in maniera più tecnicamente corretta e completa la materia, proprio partendo dalla considerazione che il delitto vero e proprio che si vuole individuare e punire è tecnicamente definito comune perché vuole incriminare la condotta in sé del traffico di organi prelevati da una persona vivente. La formulazione che è stata data è la più ampia possibile, nel senso che viene introdotto l'articolo 601- bis del codice penale e si fa riferimento a «Chiunque, illecitamente, commercia, vende, acquista ovvero, in qualsiasi modo e a qualsiasi titolo, procura organi o parti di organi prelevati da persona vivente». Durante i lavori della Commissione si è discusso anche sul fatto di punire in maniera specifica l'intermediazione. Ora, da un punto di vista tecnico-giuridico, l'abbiamo considerato in Commissione e in questa sede sono stati superati i dubbi avanzati, nel senso che proprio una formulazione letterale tecnica così ampia intende certamente ricomprendere in queste attività anche l'intermediazione. Si dice, infatti, «commercia, vende, acquista o procura a qualsiasi titolo e in qualsiasi modo». Peraltro, per venire incontro alle sollecitazioni di completezza e per evitare, comunque, di avere dubbi all'interprete di dottrina, di giurisprudenza e anche pubblico di qualsiasi amministrazione, compresi gli uffici di polizia, ho inserito proprio questa mattina con l'emendamento del relatore, dopo la parola «procura», l'espressione «o tratta». Ciò in modo che l'articolo viene integrato nel modo seguente: «Chiunque, illecitamente, commercia, vende, acquista ovvero, in qualsiasi modo e a qualsiasi titolo, procura o tratta organi o parti di organi prelevati da persona vivente». Questa formulazione dovrebbe, quindi, soddisfare tutte le esigenze degli interpreti anche del diritto. L'articolo 2, invece, introduce delle modifiche all'articolo 416 del codice penale, proprio per venire incontro alle sollecitazioni dei presentatori del disegno di legge ed anche alla realtà criminale dei fatti. Sappiamo, infatti, come siano ormai le organizzazioni criminali che hanno fatto un business vero e proprio di questo traffico. Per questo sono presenti dei riferimenti specifici, come l'introduzione del riferimento al nuovo articolo 601- bis nell'elenco dei reati per i quali si applica l'aggravante che prevede la reclusione da 5 a 15 anni. Si tratta di una pena piuttosto rilevante - tra l'altro è una pena che ricorderò quando esamineremo gli emendamenti - proprio per far presente che alcuni emendamenti, che vorrebbero aumentare ulteriormente la pena, con le indicazioni di questa fattispecie sono ampiamente coperti proprio per quanto riguarda la gravità sanzionatoria. L'articolo 3 del disegno di legge si occupa, invece, di coordinare l'introduzione di questa nuova disciplina con la norma specifica dell'articolo 22- bis della legge n. 91 del 1999, che ho ricordato all'inizio. Si tratta di una norma che era stata creata per l'impostazione di per sé della normativa da un punto di vista amministrativo e sociale della materia dei trapianti. In questo caso si tratta di una previsione diversa riguardante le sanzioni di natura penale e le fattispecie punitive penali da codice penale vero e proprio. Poi c'è l'articolo 4, l'ultimo del disegno di legge, che si limita a svolgere un ulteriore coordinamento con la legge n. 458 del 26 giugno 1967 in materia di trapianto del rene tra persone viventi. Peraltro, prima di concludere la mia relazione, voglio ricordare che la fattispecie inserita, perché sollecitata anche dalle convenzioni internazionali che ho ricordato all'inizio, è proprio quella relativa alla propaganda, alla comunicazione e al turismo criminale di questo tipo. Questa norma punitiva è stata inserita nel secondo comma dell'articolo 601- bis, che si chiede di introdurre, che letteralmente stabilisce: «Salvo che il fatto costituisca più grave reato, è punito con la reclusione da tre a sette anni e con la multa da euro 50.000 ad euro 300.000 chiunque organizza o propaganda viaggi ovvero pubblicizza o diffonde, con qualsiasi mezzo, anche per via informatica o telematica, annunci finalizzati al traffico di organi o parti di organi di cui al primo comma» di questo stesso articolo 601- bis. È ovvio che con questa indicazione precettiva e sanzionatoria è stato e sarà opportuno coordinare le norme della legge speciale del 1999. Signor Presidente, questa è la mia relazione; per quanto riguarda gli emendamenti, li affronteremo ovviamente in seguito, dopo la discussione generale.
2014-12-18	LN	ArrigoniPaolo	Signor Presidente, colleghi, rappresentanti del Governo, la legge di stabilità sin dal suo varo è stata presentata con sperticate lodi dal Premier, generando molte aspettative nel Paese. «Espansiva», l'aveva definita Renzi; ma espansiva non lo sarà. Per la Lega Nord la manovra non ha respiro, è depressiva, non rilancerà la competitività del Paese, ormai inesistente e lasciata solo all'intraprendenza e al coraggio di coraggiosi ma vessati imprenditori. Essa crea ancora debito, diversi miliardi, e presenta ancora troppi tagli lineari ed ancora tante pesanti tasse, anche quelle locali, che scatteranno inevitabilmente. E poi ha coperture finanziarie incerte, a partire dal maggior gettito di 3,8 miliardi che si è ipotizzato dovrebbe derivare dalla lotta all'evasione fiscale; certamente scatteranno le clausole di salvaguardia e dunque l'IVA potrà arrivare al 25,5 per cento e al 13 per cento quella agevolata. Scatteranno anche le accise sulla benzina. La mancata conclusione dei lavori in Commissione rappresenta un fallimento del Governo e della sua maggioranza. Eppure i tempi non erano stretti, ma c'erano tutti. Ad ostacolare i lavori della Commissione bilancio - lo denunciamo - non sono state le opposizioni, ma i rappresentanti della maggioranza e soprattutto il Governo, che ha presentato quasi 100 emendamenti. Voglio accennare a quelle che per Renzi dovevano rappresentare le pietre miliari del provvedimento: il taglio IRAP, il bonus di 80 euro e gli spazi finanziari per il patto di stabilità a Comuni, Province e Regioni. Sull'IRAP, è vero, c'è il positivo intervento dal 2015 sul costo del lavoro, che viene dedotto dall'imponibile soggetto a tassazione; ma avete escluso gli stagionali e dunque non avete fatto cosa buona e saggia per il settore del turismo. Inoltre a 1.400.000 lavoratori autonomi avete tolto retroattivamente per il 2014 la riduzione del 10 per cento dell'aliquota, che pensavano già di avere in tasca. Li avete presi in giro. Sul bonus di 80 euro, il peccato originale, la marchetta elettorale inserita nel decreto IRPEF dell'aprile di quest'anno, che ha fruttato a Renzi e al suo PD il 40,8 per cento alle europee, viene a mancare un'altra promessa del Premier, quella di estenderlo a tutte le fasce deboli, alle quali a questo punto non rimarrà che pagare più tasse. Mi riferisco ai pensionati con la minima, ai disoccupati, agli incapienti, ai lavoratori autonomi a basso reddito, ma anche a quelle famiglie numerose monoreddito per le quali tanto si era espresso e speso il Nuovo Centrodestra, a questo punto inutilmente. Tutti soggetti che rimarranno a bocca asciutta. Il bonus di 80 euro si conferma dunque iniquo e, come quest'anno, non rilancerà i consumi; ma soprattutto, esso blinderà il bilancio dello Stato per il suo costo eccessivo di 10 miliardi e limiterà, come sta limitando, gli spazi di manovra per fare una vera politica espansiva. Sugli spazi finanziari concessi agli enti territoriali per il patto di stabilità c'è poi la vera presa in giro di questo Governo. Concedete loro di spendere i soldi che dovrebbero avere in cassa per gli investimenti, ma il problema è che li scippate un secondo prima tagliando loro risorse per quattro volte tanto. Questo è l'aspetto più vergognoso di questa legge di stabilità: voi finanziate il bonus di 80 euro con 4 miliardi di nuovi tagli alle Regioni, che si aggiungeranno a quelli precedenti. La Lombardia avrà 950 milioni di euro in meno. Ne deriveranno tagli alla sanità, ovvero l'aumento dei ticket sanitari, e ci saranno tagli al trasporto pubblico locale su ferro e gomma. Voi finanziate il bonus di 80 euro con 1 miliardo di tagli alle Province, che diventeranno 2 miliardi nel 2016 e 3 miliardi nel 2017. Queste Province, ancora in vita ma in gran parte in dissesto per la scellerata legge Delrio, non avranno più soldi per il riscaldamento delle scuole, per tappare i buchi e spalare la neve sulle strade. Bravi!
2014-12-18	PD	LaiBachisioSilvio	È una manovra espansiva, ma che insiste anche su alcune scelte di fondo precise e spiegabili. Ne dico tre tra tutte. In primo luogo, è una manovra che riduce il cuneo fiscale per sostenere la domanda, e in questa direzione vi sono una serie di interventi che rafforzano quest'obiettivo. Interviene ancora a sostegno della domanda attraverso un innovativo strumento, il bonus bebè, che aiuta il sistema familiare e sostiene la natalità in un Paese che è il più vecchio d'Europa e ha le Regioni più vecchie del mondo. In terzo luogo, pone le condizioni per cogliere un effetto estraneo al nostro lavoro, ma che può sicuramente essere di grande efficacia in un Paese come il nostro, vale a dire l'aumento delle risorse disponibili nelle famiglie e nei cittadini per effetto della riduzione del prezzo del petrolio. Il combinato disposto di questi tre interventi, su ceti nettamente definiti, può consentire un aumento della disponibilità di risorse economiche, che possono andare in maggioranza nei consumi e in misura minore nei risparmi e, in ogni caso, innescare un circuito virtuoso di fiducia nel futuro e di rassicurazione. Però è anche una manovra ambiziosa - e questa è la seconda parola chiave - perché mette insieme riforme e risorse necessarie affinché le riforme siano credibili. Le riforme cui mi riferisco sono certamente quella sul lavoro, appena varata, e quella sulla scuola, sulla quale si sta molto lavorando e sono stati presi impegni ancora prima che l'Unione europea decidesse di confermare l'inadeguatezza di un sistema precario nella scuola. Sono risorse necessarie a rendere credibili quelle riforme, così come è necessario, per renderle credibili, il fattore tempo. Infatti, se c'è una cosa su cui l'Europa è stata chiara è che fra tre mesi noi dovremo certamente rispondere della legge di stabilità e della sua connessione con le riforme, facendo in modo che le riforme e le risorse ad esse dedicate siano vere, efficaci e facciano delle stesse non soltanto riforme annunciate ma già operative. Sono convinto che le condizioni ci siano, perché quelle riforme diventino operative e perché questa legge di stabilità sia al servizio di queste riforme, ma sappiamo anche che molto del lavoro che abbiamo davanti dipende da ciò che farà l'Europa, perché senza l'Europa la ripresa di questo Paese non potrà basarsi solo sugli interventi che faremo. Sappiamo quanto è stato deludente, per noi, l'avvio del piano Juncker, nella sua descrizione iniziale, ma sappiamo anche che l'Europa vive di soft power, della capacità di negoziare, di stare attenti a mettere insieme tutte le risorse e le sensibilità, ovvero tutto ciò che riguarda la forma in cui gli Stati e i popoli hanno scelto di stare insieme. Ecco perché è giusto dare un giudizio sul piano Juncker, ma anche segnalare che l'Italia deve impegnarsi perché esso diventi il punto di partenza di uno strumento che faccia ripartire gli investimenti in tutta Europa e possa diventare la base di un sistema avanzato di coniugazione degli investimenti nel sistema europeo. Questa manovra - e passo al secondo punto del mio intervento, prima delle conclusioni - in Senato è entrata in un modo, offrendo un quadro iniziale, e ne esce con degli interventi che vanno in due direzioni: da una parte rafforzano alcune scelte fatte alla Camera dei deputati e, dall'altra, riequilibrano gli effetti di altre scelte fatte sempre nell'altro ramo del Parlamento. A fronte delle molte misure di sostegno all'impresa, alla competitività e all'intelligenza - penso al credito d'imposta su ricerca e sviluppo e al patent box - contenute nella manovra proposta dal Governo e di alcuni investimenti sull'innovazione, oggi vediamo una manovra rafforzata nel senso del riequilibrio, che è la direzione di marcia che ha guidato il lavoro del nostro Gruppo e quello dei senatori di opposizione presenti in Commissione, che voglio ringraziare, i quali si sono comportati costantemente in maniera corretta, dando un contributo alla costruzione di questo senso di riequilibrio civile, sociale ed economico della manovra, come ha riconosciuto il Presidente della Commissione. Rappresenta infatti un riequilibrio il completamento del lavoro avviato alla Camera sul bonus degli 80 euro, riversato e in qualche modo mirato sui lavoratori autonomi. Costituiscono un riequilibrio gli interventi sul tema dei fondi pensione e delle strutture previdenziali dei lavoratori autonomi e anche le scelte fatte sul fronte della sanità e del sociale, a partire dal rifinanziamento del fondo di cui alla legge n. 68 del 1999. Sono completamenti importanti gli interventi su alcuni temi, come quello, fondamentale, del patronato e quello degli investimenti; sull'internazionalizzazione non tutto è stato raccolto, ma è importante ciò che è stato fatto; e sono importanti anche alcune scelte assunte come indirizzi nella fase finale del lavoro della Commissione in Senato: penso al tema del riequilibrio sul tema del gasolio per le aree montane e per i territori geograficamente svantaggiati e a quello delle scuole nelle Province, e penso anche - lo dico con convinzione - al lavoro fatto con le piccole riforme o con il sostegno alle riforme nel campo dell'agricoltura, dove si è fatto un lavoro di semplificazione in alcuni campi e anche un lavoro innovativo, come quello sul fondo lattiero-caseario. A tal proposito faccio una raccomandazione al rappresentante del Governo e, tramite lui, al Ministro dell'agricoltura. Quel fondo è importante per il settore lattiero-caseario, che in un Paese come la Francia è considerato strategico, mentre noi lo consideriamo marginale, un settore che non è composto soltanto del patrimonio bovino, ma anche del tanto esteso patrimonio di esperienze e competenze, e anche di animali, che specialmente nel Mezzogiorno, dalla Toscana in giù, è rappresentato dal patrimonio ovino e caprino, i cui frutti rappresentano delle eccellenze, con cui possiamo competere in Europa: in questo senso va, a mio avviso, allargato. Un segnale positivo è costituito dal delicato passaggio riformatore sul tema dal pareggio di bilancio delle Regioni. È un passo determinante affinché sia più trasparente e più comprensibile tutto il sistema della pubblica amministrazione e della contabilità della pubblica amministrazione. Concludo soffermandomi su due criticità. Condivido il fatto che ci sia stato - l'ha segnalato con delicatezza il Presidente - un ruolo preponderante del Governo rispetto alla Commissione. Bisogna evitare che questo avvenga. Bisogna far lavorare di più la Commissione; è giusto che il Parlamento esprima le sue competenze e le sue risorse e non venga, in questo senso, troppo ristretto. Sul tema del Mezzogiorno, tuttavia, ha ragione il mio collega D'Alì, che onestamente ha condotto la battaglia in Commissione. Ma è anche vero che succede sempre, all'inizio del settennio della programmazione europea, che le risorse accantonate vengano sottratte; è successo sette anni fa con il Governo Berlusconi per la questione Alitalia, ed erano fondi del Mezzogiorno. Potrei fare un elenco di iniziative che hanno visto quei fondi andare a questioni che niente avevano a che fare con il Mezzogiorno. È vero anche che deve essere rispettato - e su questo l'impegno del Governo deve essere richiamato in Aula - il fatto che quei fondi devono ritornare alle risorse per il Mezzogiorno. Mi preoccupa, però, che la grande rivoluzione, avviata due anni fa dall'allora ministro degli affari regionali Delrio, che aveva in qualche modo scelto una strada di accompagnamento delle Regioni del Mezzogiorno rispetto alla progettazione e all'utilizzo migliore dei fondi europei, oggi non abbia ancora una concretezza: si possono spostare quei fondi perché i progetti ancora non ci sono. Su questo fronte serve sicuramente qualcosa in più nel lavoro che è stato impostato un anno fa per una sua concreta realizzazione. Mi tocca, ma lo faccio perché penso che sia un dovere, richiamare un tema finale, che riguarda la mia Regione, la mia isola. Lo dico perché è giusto che il Parlamento lo sappia e stia a memoria del Parlamento. Con questa legge di stabilità, per la prima volta, a distanza di un anno dall'alluvione in Sardegna, che ha ucciso 18 persone e colpito 88 Comuni su 370, vengono finalmente messe a disposizione le prime risorse. Sono 15 milioni di euro: 10 milioni per l'avvio del risarcimento danni e 5 milioni per completare la ristrutturazione delle scuole abbattute dall'alluvione. Voglio dire che sono 15 milioni di euro a fronte di 664 milioni di euro certificati dalla Protezione civile: 15 milioni su 664. Noi possiamo coglierlo come un segnale, ma deve essere un segnale cui segue un impegno concreto del Governo affinché, per lo meno, il risarcimento alle vittime civili e alle imprese possa ripartire e dare in qualche modo una fiducia che in questo anno, purtroppo, non è stato possibile avere. Infatti, le iniziative che anche il Parlamento aveva messo in campo non sono andate a buon fine e non sono state completate. Lo dico perché sono convinto che siamo in un Paese che riconosce tutti i suoi cittadini e tutti i suoi territori come uguali e sono convinto che nei prossimi provvedimenti il Governo non mancherà di tenere a mente questo aspetto e, quindi, di riprendere il percorso avviato a gennaio dello scorso anno e non ancora completato.
2014-12-19	LN	ArrigoniPaolo	È una farsa concedere lo spazio finanziario verticale alle Regioni, e in più un miliardo di euro, quando poi rubate loro quattro miliardi di euro. Le Regioni non potranno fare altro che tagliare sulla sanità (ovvero aumentando i ticket sanitari) e sul trasporto pubblico locale. Vergognatevi!
2014-12-19	M5S	FucksiaSerenella	(ore 1,54) ( Segue FUCKSIA). Adesso però il taglio di 4 miliardi di euro ai budget regionali di questa manovra porta comunque, indirettamente, a nuovi tagli, che è ragionevole pensare ricadano sui servizi sanitari. Per dimensioni, infatti, la spesa sanitaria è il candidato più ovvio ai tagli, rappresentando tra il 70 e l'80 per cento delle spese regionali. Ci sarebbe un'espressione molto colorita per esprimere quanto avvenuto, ma mi trattengo, perché non sarebbe un espressione consona all'Assemblea, anche se forse oggi l'Assemblea ha fatto anche di peggio. Mi limito a dire che il Governo fa lo splendido con le tasche degli altri. Peraltro, in molte Regioni a maggio si voterà e sarà divertente vedere i candidati andare al voto con la bandiera dei tagli alla salute da presentare in campagna elettorale, quando sappiamo bene che nelle Regioni la sanità è uno dei principali serbatoi di scambi, favori e clientele. Che fine hanno fatto i tagli agli sprechi, la salvaguardia degli investimenti, il pieno utilizzo delle risorse europee? Si sono persi tra i tweet e le slide o sono anche questi fermi nel drafting di Palazzo Chigi? Si continua con il teorema del lampione di Fitoussi, cioè a fare come quel tizio che cercava le chiavi sotto un lampione, non perché le avesse perse lì, ma perché quello era l'unico punto illuminato della strada. Tradotto significa che si agisce e si taglia solo dove si vedono le risorse, ma non si va minimamente a ricercare le cause dei costi e si ripetono quindi schemi noti ma inefficaci. I tagli alla sanità non sono solo assurdi perché ricadono sulla pelle dei cittadini, ma anche ingiustificati. Il 10° rapporto sanità dell'università Tor Vergata di Roma, ad esempio, dice chiaramente che l'Italia spende per la sanità molto meno degli altri Paesi europei ed il Rapporto meridiano sanità ci dice che mentre in Europa nel 2012 la spesa sanitaria pro capite saliva del 2,42 per cento, in Italia scendeva dello 0,71 per cento. Per migliorare non serve usare l'accetta, ma il bisturi: serve cioè colpire chirurgicamente le sacche di spreco. Tra le fonti di sperpero nel settore sanitario vogliamo parlare delle ristrutturazioni perenni in corso in alcuni ospedali con i conseguenti spostamenti di reparti e costi annessi? Vogliamo dire che i due terzi della spesa sanitaria pubblica derivano dall'acquisto di beni e servizi (stando poi a vedere cosa è compreso nei servizi)? Vogliamo dire che la CONSIP è stata una buona idea in linea di principio? Si potrebbe dire che è bella ma non balla, perché è necessario che al suo interno ci siano esperti in materia sanitaria che conoscono il mercato e quello che serve davvero. Quando non riesco a salvare la vita di una persona, chi glielo dice che non l'ho fatto perché ho dovuto risparmiare? O la CONSIP prima o poi troverà anche il prezzo delle persone? Intervenire sugli sprechi significa un'organizzazione più efficiente delle ASL, con obiettivi chiari, risorse definite, decisioni trasparenti e direttori generali chiamati a rispondere dei risultati. Se si vuole risparmiare ulteriormente bisogna mettere in campo un piano serio di razionalizzazione del personale, dimezzando la pletora di amministrativi che vivono nascosti nelle scrivanie delle aziende sanitarie, delle aziende ospedaliere, delle fondazioni ed enti di ricerca. Puniamo chi produce salute con il blocco dei contratti e si riempiono gli ospedali con profili inutili di amici che possono tornare utili. Tutti sono d'accordo sul fascicolo sanitario elettronico, perché consentirebbe di risparmiare un miliardo di euro (ben un punto di IVA), ma di fatto siamo ancora alla fase del "vedremo-faremo". Per ogni euro speso in prevenzione se ne risparmiano dieci in cure. Io spero che quei 50 milioni di euro per il contrasto alle ludopatie (forse troppi, considerando che l'incremento del fondo per il diritto al lavoro dei disabili nel 2015 è stato solo di 20 milioni) vengano investiti in questa direzione. Concludendo, visto che ormai è la cronaca che detta l'agenda al Governo, proviamo a invertire l'ordine delle cose: prima che scoppi il caso "mafia sanitaria", interveniamo su un'emergenza vera, la corruzione in sanità (oltre 23 miliardi di euro). È questo il campo dove si dovrebbe intervenire immediatamente con tagli...
2014-12-19	M5S	FucksiaSerenella	Per quanto riguarda il capitolo della sanità, che è quello che desidero approfondire, anche in questo caso nihil sub sole novum. In particolare, ci troviamo fermi ai blocchi di partenza, a ragionare di soluzioni che sono ormai chiare al pubblico, ai cittadini e agli esperti di settore e che non vengono messe in campo, probabilmente per mancanza di coraggio, o forse perché quello che si dice di volere a parole, non corrisponde poi a quello che si vuole realizzare nei fatti. Infatti, a luglio, il patto per la salute - l'articolo 1, comma 4 - ha previsto (ad esempio) che i risparmi della spending review dovessero restare alle Regioni per finalità sanitarie.
