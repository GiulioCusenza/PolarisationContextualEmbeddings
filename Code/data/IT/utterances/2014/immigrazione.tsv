2014-01-08	LN	ArrigoniPaolo	Signor Presidente, colleghi, rappresentanti del Governo, il decreto in discussione tratta tre argomenti di grande rilievo, confermando dunque la pratica dell'Esecutivo di proporre provvedimenti che accostano tra loro temi forti e disomogenei. Una ratio che rappresenta la volontà di creare confusione e di gettare fumo negli occhi, lasciando però anche in eredità al futuro un corpus normativo schizofrenico e incoerente ed in questo modo alimentando, anziché risolvere, l'incertezza normativa, che è uno dei grandi mali di questo Paese e che fa felici solo avvocati azzeccagarbugli e burocrati di professione. Abbiamo assistito, con il decreto n. 102, all'accoppiata tra prima rata IMU ed ammortizzatori sociali; siamo passati, con il decreto «manovrina», al duetto immigrazione‑finanza locale. L'altro decreto omnibus appena affrontato è stato quello per Roma Capitale, poi ritirato perché pieno di ignobili marchette, anche ai concessionari del gioco vostri amici.
2014-01-14	LN	BitonciMassimo	Poi passiamo invece a un altro che non può essere considerato certamente un politologo di destra, né uno scrittore di destra, che scrive sul «Corriere della Sera». Sto parlando di Panebianco e del suo articolo di ieri, «Troppe ipocrisie sugli immigrati»in cui si legge: «La richiesta di Matteo Renzi di inserire la riforma della Bossi-Fini fra i temi del contratto di Governo, al di là delle motivazioni del neosegretario del PD, potrebbe essere un'occasione da cogliere per dare basi più razionali alla nostra politica dell'immigrazione. Dobbiamo solo limitarci a tamponare e contenere i flussi migratori o abbiamo bisogno di interventi più attivi e, soprattutto, più selettivi? Una domanda che diventa possibile se ci si lascia alle spalle le ambiguità e le ipocrisie che hanno fin qui dominato il campo. Le ambiguità dipendono dal fatto che sembriamo incapaci, a causa di certe sovrastrutture ideologiche, di decidere una volta per tutte a quale criterio appendere la politica dell'immigrazione: la convenienza oppure l'accoglienza? ... Le ragioni della convenienza sono note: abbiamo bisogno di contrastare l'invecchiamento della popolazione, abbiamo bisogno - almeno se la ripresa economica, come si spera, prima o poi arriverà - di forza lavoro aggiuntiva e di nuovi consumatori. Ma a queste ragioni, ispirate alla convenienza, ne vengono sovente aggiunte altre di diversa natura, di ordine umanitario (le ragioni dell'accoglienza). I piani si confondono rendendo impossibile fare scelte razionali. L'appello all'accoglienza ha una chiara origine ideologica...». Onorevoli colleghi, questo articolo (che - lo ripeto - è stato scritto da Panebianco e non da un leghista) va a pennello con quello che volete approvare oggi, un provvedimento vergognoso. Invece di lavorare su quello che sarebbe l'ambito effettivo (cioè la creazione di nuove carceri e la possibilità per i detenuti stranieri di scontare la pena nel Paese di origine), voi che fate? Con un emendamento dei cari colleghi del Movimento 5 Stelle abolite il reato di clandestinità, che è stato fortemente voluto dal nostro Governo e dall'ex ministro Maroni.
2014-01-14	LN	BitonciMassimo	Signora Presidente, non solo ha bloccato questi disperati: con gli accordi internazionali stipulati con i Paesi del Nord Africa - e tutti se ne ricordano bene - abbiamo evitato anche centinaia di morti. Questa è l'ipocrisia di questo centrosinistra, che vuole aprire le porte all'immigrazione clandestina: non siete riusciti ad evitare i morti e avete voi la responsabilità diretta di ciò che è successo, non chi vuole pene più dure e chi vuol bloccare sulle coste la partenza delle navi dei disperati.
2014-01-14	LN	BitonciMassimo	Sono reati che, tra l'altro, secondo i dati, stanno aumentando soprattutto in questo momento, quindi in relazione anche al fenomeno dell'immigrazione clandestina. Mi riferisco in particolare, ad esempio, al furto in abitazione, alla truffa, alla ricettazione, allo stalking (e in questo caso mi rivolgo alle donne, ma anche agli uomini), di cui si è parlato abbondantemente in questo Parlamento. Questi sono reati gravissimi, rispetto ai quali, approvando il provvedimento in esame, si esterna un messaggio drammatico: commettete tranquillamente reati di grave allarme sociale, tanto vi sarà la possibilità di non pagare e non scontare la pena in carcere! Questo provvedimento lancia due messaggi, sbagliati. Il primo è una resa incondizionata dello Stato di fronte alla criminalità nel momento in cui lo Stato dovrebbe porre in essere misure per contrastare quei fenomeni di criminalità che sono dirompenti per le nostre famiglie e le nostre città. Lo Stato in questo caso manda un messaggio completamente diverso, un messaggio sbagliato di resa e di abbandono della necessità di garantire l'incolumità dei nostri cittadini. Questo provvedimento rappresenta inoltre la certificazione, la prova provata, del fallimento di tutte le misure adottate negli ultimi anni (mi riferisco in particolare a quell'indulto dal 2006 in poi, che la Lega Nord non ha votato, cari colleghi del Movimento 5 Stelle!).
2014-01-14	LN	BitonciMassimo	È innanzitutto e soprattutto fortemente dannoso, proprio perché dalla sua applicazione alcuni principi verranno fortemente minati e alcuni valori, anche di natura costituzionale, verranno peggiorati. Mi riferisco in modo particolare al tema della sicurezza delle nostre città, anche di quelle del Nord. Infatti, se lei fa un giretto in alcuni quartieri di Padova, la mia città, vedrà quali sono i problemi legati al reato di immigrazione clandestina, a chi fa lo spaccio degli stupefacenti, a chi lavora attorno al mondo della prostituzione clandestina, molte volte anche minorile, e capirà come questi provvedimenti siano assolutamente inutili in questo campo. Per i cittadini quello della sicurezza è un punto cardine fondamentale, e il provvedimento in esame, come dicevo, oltre a peggiorare fortemente la sicurezza mina anche un altro principio fondamentale, signora Presidente: quello della certezza della pena, perché il principio dell'effettività e dell'efficacia della pena viene disapplicato e fortemente leso dal provvedimento stesso.
2014-01-14	LN	StefaniErika	È prevista l'abrogazione dell'ingiuria: allora sarà permesso ingiuriare? Solo perché pago qualcosa, posso ingiuriare? L'ingiuria deve essere eliminata dal nostro eloquio e considerata reato e deve assolutamente restare reato. Lo stesso vale per quanto riguarda la sottrazione di cose comuni, l'usurpazione, l'appropriazione di cose smarrite, per arrivare ad un caso eclatante in Commissione. È stato infatti votato un emendamento, proposto dal Movimento 5 Stelle, volto ad abrogare l'articolo 10 del Testo unico delle disposizioni concernenti la disciplina dell'immigrazione. La Lega Nord da anni sottolinea le problematiche connesse all'immigrazione. Non vogliamo fare populismo né vogliamo cercare di creare allarmismi: stiamo solo dicendo che l'immigrazione è un tema delicato che va affrontato in modo delicato e non semplicemente abrogando un'ipotesi che, a nostro avviso, andava proprio a salvaguardia della nostra Italia.
2014-01-14	LN	VolpiRaffaele	Il combinato disposto diventa evidentemente drammatico in termini di delinquenza. Infatti, nel momento in cui manca una deterrenza certa sull'elemento delittuoso e viene invece in qualche modo incentivata una immigrazione addirittura non più considerata irregolare, diventa una problema.
2014-01-14	LN	VolpiRaffaele	Parlando di politica e di democrazia mi permetto, senza voler essere offensivo, di rivolgermi ai colleghi del Movimento 5 Stelle. Ieri si è svolto il referendum on line, quello che loro chiamano democrazia diretta. Mi sembra che siano stati 15.000 i favorevoli e i 9.000 contrari. Le 15.000 persone favorevoli all'abrogazione del reato di immigrazione clandestina rappresentano (mi permetto di sottolinearlo perché la democrazia ha anche una valenza numerica) circa lo 0,025 per cento della popolazione italiana. Questo però potrebbe essere considerato un dato soggettivo, anche se è realmente oggettivo. In realtà, rappresentano meno dell'1 per cento dei cittadini che hanno votato il Movimento 5 Stelle, e questo è un dato oggettivo. Credo (e mi permetto di sottolinearlo) che la responsabilità politica che i colleghi del Movimento 5 Stelle si assumono nel rappresentare una posizione politica importante, rilevante e, in termini di numeri all'interno del Senato, assolutamente centrale, sia davvero grande, proprio perché si rappresenta lo 0,2 per cento (quindi, nemmeno l'1 per cento) dei propri elettori, su un «non programma» (mi pare lo chiamiate così) in cui non vi era un chiarimento rispetto a questo argomento. Vorrei chiedervi: siete proprio sicuri che questo sia il modo migliore per rappresentare i vostri elettori?
2014-01-14	LN	VolpiRaffaele	Prima si parlava di numeri, ed è indubbio che i numeri hanno una loro importante rilevanza: parlavamo degli stranieri all'interno delle carceri. In merito alla Lombardia, ho visto in questi giorni alcuni dati, e penso che più o meno corrispondano: su 9.300 detenuti sono 4.200 gli stranieri; in Liguria su circa 1.900 sono 1.000 gli stranieri. Questo non vuol dire - come si diceva - che tutti gli stranieri sono delinquenti. È inevitabile, però, pensare che, se la proporzionalità della presenza straniera sul nostro territorio equivale comunque alla forma sanzionatoria per cui questi sono in galera, la proporzione rilevabile fra la popolazione straniera regolare e irregolare (purtroppo spesso irregolare sul nostro territorio) trasforma il dato in un dato drammatico sulla salvaguardia in termini di sicurezza. Si lega quindi a quel ragionamento più complesso che è inevitabile per noi: il discorso dell'immigrazione.
2014-01-14	LN	ArrigoniPaolo	E la Lega Nord... (La senatrice Montevecchi chiede di intervenire). BISINELLA (LN-Aut). Presidente! PRESIDENTE. Per cortesia, senatore Arrigoni, prosegua l'intervento. Poi ci sono gli altri interventi per replicare. ARRIGONI (LN-Aut). E la Lega Nord rimarrà l'unico baluardo contro l'invasione. Signori, con il perdurare della crisi economica in generale e del mercato del lavoro in particolare, oltre 500.000 cittadini stranieri presenti nel nostro Paese sono in cerca di occupazione, mentre è da sottolineare come la popolazione straniera inattiva abbia raggiunto quota 1.250.000 a causa dei ricongiungimenti familiari, dell'aumento del numero degli stranieri di seconda generazione e delle quote di ingresso non programmate di popolazione straniera. In questo contesto, pur riconoscendo il problema distinto dei profughi, proposte buoniste ispirate dal ministro Kyenge come quella dell'eliminazione del reato di immigrazione clandestina e persino della Bossi-Fini, oppure il riconoscimento della cittadinanza italiana attraverso lo ius soli, il tutto anziché porre in atto azioni di supporto nei Paesi del Terzo mondo, rappresentano messaggi di falsa accoglienza, che rischiano di essere recepiti dai disperati di tutto il mondo come un appello del tipo: «Venite in Italia, vi accogliamo tutti a braccia aperte!».
2014-01-14	LN	ArrigoniPaolo	Ma cari colleghi, ormai il dado è tratto. La posizione ufficiale del Movimento 5 Stelle scaturita dal referendum online della galassia pentastellata sarà, o dovrebbe essere, per la cancellazione del reato di immigrazione clandestina. Su 25.000 votanti, quasi 16.000 si sono pronunciati per la cancellazione del reato, mentre 9.000 hanno risposto per il suo mantenimento, ossia il 36 per cento, che non è una percentuale così insignificante. Bene, voi del Movimento 5 Stelle avete gettato la maschera. Con il referendum buffonata, con un campione che - lasciatemelo dire - non è rappresentativo degli italiani e, sono sicuro, nemmeno di chi vi ha votato, a febbraio cancellerete con il centrosinistra il reato di immigrazione clandestina. Da oggi, nero su bianco, viene finalmente smascherato chi sta dalla parte dei cittadini, la Lega Nord
2014-01-14	LN	ArrigoniPaolo	Oggi, nelle condizioni date, l'Italia non può permettersi di programmare flussi d'ingresso; figuriamoci poi se non controllassimo più la migrazione! Sapete chi afferma questa tesi? Non solo la Lega, ma anche la Direzione generale dell'immigrazione e delle politiche di integrazione del Ministero del lavoro e delle politiche sociali. Sono anche gli stessi stranieri regolari ad affermarlo, come denunciato in queste ore in Rete da Ellìe, straniera regolare, che contesta duramente il Movimento 5 Stelle per il suo «sì» all'abolizione del reato di clandestinità. Il suo singolo post, che ora leggo, vale più di mille parole: «Perfetto. Allora, io da straniera residente legalmente in Italia, dico questo. II M5S vuole eliminare il reato di clandestinità? Vuole aiutare chi, al momento, entra come un criminale in Italia? Chi ha votato e tifa il M5S è d'accordo con il partito? Si? Allora cacciate le palle e pubblicate il vostro nome, indirizzo e numero di telefono, così sappiamo dove mandare i clandestini, perché io, da straniera residente legalmente in Italia, mi sono rotta le palle di pagare e mantenere i nullafacenti e scansafatiche!»
2014-01-14	LN	CandianiStefano	Continua il professor Panebianco: «Le ambiguità dipendono dal fatto che sembriamo incapaci, a causa di certe sovrastrutture ideologiche, di decidere una volta per tutte a quale criterio appendere la politica dell'immigrazione: la convenienza oppure l'accoglienza (il dovere di accogliere i meno fortunati di noi?). Troppo spesso i due criteri vengono mescolati, l'immigrazione viene giustificata alla luce di entrambi. Se non che, si tratta di criteri fra loro in contraddizione. Ne deriva l'impossibilità di formulare proposte coerenti. Le ragioni della convenienza sono note: abbiamo bisogno di contrastare l'invecchiamento della popolazione, abbiamo bisogno - almeno se la ripresa economica, come si spera, prima o poi arriverà - di forza lavoro aggiuntiva e di nuovi consumatori».
2014-01-14	LN	CandianiStefano	Ebbene, Presidente, ricorderò anch'io l'ottimo articolo del professor Angelo Panebianco, che certamente è alla pari del professor Sartori e non può essere iscritto tra gli elettori della Lega Nord. Qualche giorno fa il professor Panebianco, proprio parlando di questi temi, ci ricordava quanto segue: «La richiesta di Matteo Renzi di inserire la riforma della Bossi-Fini fra i temi del contratto di Governo, al di là delle motivazioni del neosegretario del PD, potrebbe essere una occasione» - seria, aggiungo io - «da cogliere per dare basi più razionali alla nostra politica dell'immigrazione. Dobbiamo solo limitarci a tamponare e contenere i flussi migratori o abbiamo bisogno di interventi più attivi e, soprattutto, più selettivi? Una domanda che diventa possibile se ci si lascia alle spalle le ambiguità e le ipocrisie che hanno fin qui dominato il campo».
2014-01-14	LN	CandianiStefano	Questo è quello che accadrà, questa è l'apertura delle porte in modo indiscriminato, questa è l'abolizione del reato di clandestinità, il quale - ricordiamolo subito - non viene applicato nel nostro Paese. Infatti, questo è il Paese dove le normative, una volta che sono approvate, vengono disapplicate dall'organo giudiziario; questo è il Paese dove, nonostante il Parlamento legiferi, poi c'è un organo giudiziario che non attua quelle normative, perché si ritiene superiore al popolo sovrano. Questo è quello che sta facendo andare a male il reato di immigrazione clandestina: l'ostruzione che viene fatta da una parte dello Stato, ovviamente per linea politica
2014-01-14	LN	CandianiStefano	Un sondaggio che permetterà semplicemente a questo Paese di essere invaso. Quando una legge non funziona se ne propone un'altra. Se il reato di immigrazione clandestina non funziona, proponetene un altro, ma non si possono aprire le frontiere in maniera indiscriminata. Non si può dire a chiunque di venire in questo Paese e di farne terra di conquista, perché questo significa essere arrendevoli, significa non avere più l'identità, significa non avere più neanche una propria terra e un proprio Paese da difendere. Questo siete voi, forse, degli apolidi, gente che non riconosce neanche la propria terra. Noi invece a questa ci teniamo, e la difenderemo fino all'ultimo respiro.
2014-01-14	LN	CentinaioGianMarco	A cosa si arriva? Che pene fino a cinque anni vengono trasformate in sanzioni o arresti domiciliari. Andiamo a vedere per quali reati: gli incendi boschivi sono depenalizzati. Abbiamo il problema degli incendi boschivi, in special modo in alcune Regioni, come la Liguria e quelle del Sud Italia. Per il Sud Italia avete appena votato un altro finanziamento per i forestali, in zone dove gli incendi sono all'ordine del giorno. E noi che cosa facciamo? Assumiamo nuovi forestali per depenalizzare il reato di incendio. Quindi, anche in questo caso si potrà fare ciò che si vorrà. Circa la truffa, il furto, a questo punto, si farà ciò che si vuole: si potrà rubare ciò che si vuole e dove si vuole. Lo stesso accadrà per la prostituzione minorile, la violenza privata, la pornografia, lo stalking (e i miei colleghi ne hanno già parlato, meglio di me), l'accattonaggio di minori, la ricettazione e la frode, l'istigazione a delinquere, la falsa testimonianza e, infine, l'immigrazione clandestina: tutti reati che alcuni considerano minori, ma che minori non sono e che trasformano le nostre città e i nostri paesi (perché purtroppo determinati furti non avvengono solo nelle grandi città ma anche in paesi e paesini in zone da Far West. Signora Presidente, lo Stato ha fallito. Da un lato c'è un Parlamento che legifera: e tutto si può dire a questo Parlamento tranne che non legiferi. Per i reati sopra descritti il Parlamento ha sempre legiferato e le leggi ci sono. Ci sono stati tantissimi dibattiti, votazioni, idee e pareri contrari. Ci sono state anche votazioni quasi all'unanimità, e ore e ore trascorse nelle Commissioni, forse a perdere tempo. Perché a perdere tempo? Perché se da un lato, come dicevo, lo Stato, e quindi il potere legislativo, legifera, dall'altro lato i magistrati decidono se applicare le leggi o no. Perché se la legge c'è, ma non viene applicata, di chi è la colpa o, in alcuni casi, chi si prende il merito? Come nel caso di quei magistrati che, battendosi la mano sul petto, dicono di essere fieri di non applicare la legge Bossi-Fini. Bravo! E tu sei un magistrato e un dipendente dello Stato! Bravo fenomeno! Quindi, il potere legislativo in questo caso cala le braghe davanti al potere giudiziario. Do quindi un consiglio ai colleghi della 1ᵃ Commissione, che stanno affrontando il tema delle riforme costituzionali. Facciamo pure le elezioni con il metodo inglese, spagnolo, tedesco, francese, cinese: ma stiamo perdendo tempo. Aboliamo il Parlamento, perché chi decide in questo momento è la magistratura.
2014-01-14	LN	ConsiglioNunziante	Ebbene, signora Presidente, questa è l'immagine che offre l'Esecutivo, dentro e fuori da questo Paese. L'immobilismo ha caratterizzato la sua azione economica, verso il lavoro, verso gli esodati, verso i giovani e le piccole e medie imprese, creando danni enormi al tessuto economico e sociale. Per quanto riguarda invece i provvedimenti legati all'immigrazione, agli extracomunitari, alle carceri e ai delinquenti - tutta gente da tutelare, per l'amor di Dio! - allora non siete più dei nanetti fermi e immobili, ma delle gazzelle: fate salti lunghi tot e alti tot e dimostrate una vivacità fantastica. Mi verrebbe da dire allora, signora Presidente, che quando le cose vi interessano, vi trasformate da nanetti in gazzelle. Sarebbe stato meglio, signora Presidente, utilizzare questa vivacità per risolvere i problemi stringenti che attanagliano il Paese. Invece avete rivolto le vostre attenzioni da gazzelle solo ed esclusivamente a questioni che andrebbero affrontate più seriamente e compitamente, con una vena in meno di buonismo e molta più serietà. Qui direi una cosa molto semplice a chi parla di ius soli e di abrogare il reato di immigrazione clandestina. Forse non ci stiamo rendendo conto di cosa sono diventati i nostri paesi e le nostre città. Non so se abbiamo bisogno di immigrazione per svolgere i lavori più umili, ma so semplicemente che c'è la coda di ragazzi che farebbero i lavori più umili del mondo pur di sbarcare il lunario.
2014-01-14	LN	ConsiglioNunziante	Sulla questione, chiaramente, signora Presidente, si è aperto un dibattito tra tutti i partiti e si sono scatenate polemiche tra esponenti della politica stessa, a volte molto aspre: molti hanno proposto la modifica della ex Cirielli sulla prescrizione, altri la modifica della Bossi-Fini sull'immigrazione, e alla fine la modifica della legge Giovanardi sulle droghe leggere.
2014-01-14	LN	DivinaSergio	. Ius soli, abolizione del reato di immigrazione clandestina, abolizione della legge Bossi ‑ Fini e vi risparmio tutto il resto. Riteniamo stupefacente, in questo momento storico, parlare di far scontare le pene detentive presso il proprio domicilio. Quali pene? Quelle fino a sei anni. Abbiamo letto statistiche in abbondanza: carcere su, carcere giù, aree diverse. I numeri sono questi: una quota tra il 60 e il 70 per cento della popolazione carceraria è formata da immigrati. Gli immigrati hanno un tasso criminogeno più alto degli italiani? No, non credo. Vivono però delle condizioni diverse, che portano questa gente laddove effettivamente è finita. Perché sono finiti in carcere, al di là dell'illusione, dell'attrazione, del far capire ciò che in Italia effettivamente non c'è? Questa gente, per lo più, non ha nemmeno un domicilio; e allora come possiamo parlare di pene da scontare presso il proprio domicilio? Questo significa solo aprire le carceri. Qualche buonanima sicuramente darà la propria disponibilità, offrirà la propria garanzia e metterà a disposizione il proprio domicilio ma questo vuol dire esclusivamente aprire le porte delle carceri! La seconda trovata è la messa alla prova, ergo sospensione addirittura del processo, che neanche si fa, per reati con pene fino a quattro anni. Anche qui andiamo a spulciare velocemente quali reati rientrerebbero nella messa alla prova, per i quali, di conseguenza, non si farebbe nemmeno il processo: furti aggravati, ricettazione, rissa aggravata, violenza a pubblico ufficiale e addirittura lo stalking. Qualche mese fa l'Assemblea del Senato ha unanimemente approvato e ratificato la Convenzione di Istanbul. Posso sbagliare, ma penso che non ci sia nessuna senatrice che non sia intervenuta e tutte hanno giustamente parlato della necessità di preservare le donne contro gli abusi e le molestie. Oggi, probabilmente, le stesse donne del PD voteranno il provvedimento in esame e lo stesso faranno le signore del Movimento 5 Stelle. Cosa raccontiamo a quelle signore cui pochi mesi fa avevamo garantito che avremmo usato il pugno duro, che avremmo mantenuto l'intransigenza verso i reati contro le donne? Diciamo loro che avevamo scherzato? Ditegliele voi queste cose! Mi sono riletto qualche reminiscenza degli studi giuridici, ormai passati. Non credo che in tutte le facoltà di giurisprudenza si insegni la teoria economica del delinquente: era un vezzo di qualche professore di criminologia. La sintesi finale era che quasi mai è la severità della pena a far propendere la scelta tra delinquere o non delinquere. Quali sono le variabili che effettivamente il delinquente mette sul piatto e che sono alla base delle sue decisioni? La prima è la possibilità di essere scoperto. Se il 97 per cento dei furti non viene denunciato o, comunque, non si trova il colpevole, anche se la pena fosse gravissima, praticamente il rischio sarebbe nullo. Il secondo punto che il delinquente mette sulla bilancia è la capacità di arrivare alla prova certa nell'istruttoria. Questo riguarda le indagini di polizia giudiziaria; quanto meno efficienti sono le indagini, tanto meno si arriverà alla colpevolezza , ergo anche in quel caso le maglie si allargano e in galera non si finisce mai. La terza cosa che il delinquente mette sul piatto della bilancia sono le lungaggini processuali, ossia l'incapacità dei magistrati di arrivare in tempi normali a una sentenza di condanna: tradotto in paroloni le prescrizioni; tanto più il processo è lungo, tanto meno sarà probabile una condanna e le carceri non si apriranno per l'entrata. Stanti così le cose, ossia che la gravità reale della pena viene considerata in ultima istanza, se alla fine di questo processo noi addirittura stabiliamo che per questi reati il massimo che si rischia sono trenta giorni di lavori di pubblica utilità, proviamo a ragionare su quale sia la deterrenza che lo Stato pone in essere per impedire la commissione di tutti questi reati, che arrivano fino a quattro anni di pena e che sostanzialmente si concludono senza processo, con la sospensione del processo e la messa alla prova. Rimaniamo veramente allibiti per la semplicità e la facilità con cui si dà la stura a questi provvedimenti (e capiamo subito dove ci portano). Analisi banale: il momento attuale vede un ristagno economico, difficoltà a tutti i livelli, disoccupazione - come è stato più volte ricordato - a livelli esagerati; non c'è lavoro in modo allarmante e la crescita non si vede. Il Governo si è impegnato sui temi della ripresa e dell'occupazione, ma il primo provvedimento che ci porta - anche con una certa enfasi - è quello per svuotare le carceri? È il primo problema per il Governo? Per i colleghi del Movimento 5 Stelle il primo problema è quello di eliminare il reato di immigrazione clandestina? Rispettiamo il vostro lavoro, il fatto che vi consultiate con una base (che non conosciamo bene), ma ponetevi il problema: normalmente ai questionari e ai sondaggi rispondono sempre gli interessati. Vi siete posti questa domanda? Se vi è stata dalla vostra base, attraverso consultazioni blog, network, eccetera, questo tipo di risposta facciamo un'analisi: le persone normali si disinteressano dal partecipare, mentre gli unici interessati a partecipare probabilmente sono quelli toccati dal provvedimento. Ci vuole tanto a capire che se si approva questo provvedimento si va effettivamente contro la stragrande maggioranza silenziosa? Fa più rumore un albero che cade piuttosto che una foresta che cresce, ma ce lo si dimentica molto spesso. Abolire il reato di clandestinità vuol dire aprire le frontiere: porte aperte. Ponetevi una domanda: chi arriva in Italia in questo momento cosa viene a fare? Abbiamo detto che non c'è lavoro per gli italiani. Una cosa su cui ogni uomo e ogni donna non possono transigere è combinare il pranzo con la cena. Qui si mette sotto accusa il fatto che non ha funzionato, o non ha funzionato bene, il sistema di controllo attuale, che prevede il reato di clandestinità. Ma quando è stato pensato il reato di clandestinità, è stato pensato in un contesto di sistema in cui tutti gli organismi di questo Paese muovevano in quella direzione. Era stata affidata ai prefetti la possibilità di firmare e di darvi esecuzione. Chi ha frenato l'attuazione di tale misura? Se essa fosse stata attuata e se, quando arrivava una persona, fosse stata mandata a casa, e così fosse successo anche il giorno dopo, ciò non sarebbe passato inosservato. Il messaggio sarebbe stato recepito e questi individui, poveri disperati, non sarebbero più partiti per viaggi della speranza, se avessero saputo che il giorno dopo sarebbero stati rimpatriati. Non dico che sarebbe stato educativo, ma sarebbe stato logico, e avrebbe evitato anche tante disgrazie e tanti morti in questo Paese. Noi però non siamo un sistema. I magistrati hanno deciso che quella legge non va bene, e rgo, non si applica per cui non sono i prefetti a firmare i decreti e la magistratura si arroga questa funzione e questa competenza. Sappiamo poi come la magistratura la pensi in merito e, di conseguenza, si procede a più gradi di giudizio, e si mette per lo più in discussione che le disposizioni che prevedono questo reato, votate dai due rami del Parlamento italiano, siano legittime. I magistrati decidono cosa si deve fare in questo Paese!
2014-01-14	LN	DivinaSergio	Devo fare un'altra precisazione, signor Presidente. Pur se il tema al nostro esame è quello carcerario, qui sembra che si intreccino e si avviluppino le materie della carcerazione, dell'immigrazione e anche dell'integrazione. Il collega Bitonci ha dovuto fare un intervento, specificando quello che aveva detto e le parole usate questa mattina, per nulla offensive, perché sembra - viceversa - che ci sia un'offensiva da parte dell'area del Partito Democratico verso tutte le azioni che si stanno mettendo in campo in questo momento da parte della Lega.
2014-01-14	LN	DivinaSergio	Onestamente, non chi è addetto ai lavori, bensì il cittadino comune, si chiede: ma a Roma, nelle aule e nei Palazzi, qualcuno ha il timone della situazione? Oggettivamente è difficile dire: «Sì, c'è Letta, c'è quell'altro». Qui non sappiamo nemmeno se c'è un timoniere! Qui si sbanda, si va completamente alla deriva. Il salva Roma è una delle ultime scivolate, e chi lo ha bocciato? Il maggiore sponsor di questo Governo, il presidente Napolitano, secondo il quale non si possono fare sciocchezze o porcherie del genere. Un fatto è passato sotto traccia: i 150 euro dati al comparto scuola; un momento, quei soldi sono stati dati, poi tolti, successivamente congelati e adesso ho letto che sono «virtualmente tolti in busta paga». Con tutta onestà non so che cosa voglia dire «virtualmente tolti in busta paga». Vuol dire dati o tolti? Sul fatto interviene in modo roboante il segretario del Partito Democratico Renzi, il quale dice che non si può giocare e che non si sta su «Scherzi a parte». Non stiamo su «Scherzi a parte»? Noi facciamo un'altra osservazione, ricordando il salva Italia, la spending review e via dicendo: è stato chiesto a tutti i dipendenti pubblici il blocco di ogni tipo di aumento, di carriera e stipendiale, perché compensato almeno dalla certezza del posto di lavoro, che nel privato non esiste. Ma io domando: per quale motivo il blocco dell'intero comparto pubblico deve valere per tutti, ma non per la scuola? Siamo anche d'accordo nel dire che non è giusto il trattamento che si riserva ai docenti, i quali forse dovrebbero essere riconosciuti, valorizzati e pagati in misura maggiore, che il loro ruolo davvero importante e determinante per la formazione dei giovani. Ci troviamo, però, nell'ambito del comparto pubblico garantito nel posto di lavoro e non capiamo perché si fanno strappi, a questo punto, ad una regola generale. La risposta c'é: forse il comparto scuola è il bacino elettorale del PD renziano. È l'unica soluzione. Ma, scusate, colleghi, questa non è - come dice Renzi - una puntata del programma «Scherzi a parte»: questa è la tipica commedia all'italiana. In questa sede nessuno però parla mai delle vittime dei reati in esame. Che cosa diciamo loro? Fatevene una ragione? Lo Stato ha deciso di trattare in modo migliore i delinquenti degli onesti? Sì, potete dirlo. La Lega però esce da questo coro, anzi mette il dito nella piaga. Andate voi a giustificare queste sconcezze. Ora vi espongo una banalità, che è un vezzo mio, una proposta del tutto personale. Ebbi a suo tempo a dire: se proprio vogliamo premiare qualche carcerato che ha già scontato una buona parte della pena, ha tenuto una buona condotta e vuole contribuire alla comunità, per quale motivo non gli si dà una piccola agevolazione? Il riferimento è al Brasile: il carcere di Santa Rita do Sapucai ha comperato delle biciclette che producono energia elettrica e ha chiesto ai carcerati in queste situazioni, che hanno già scontato metà della pena e si comportano bene, di poter pedalare per fare energia per l'istituto carcerario, per quel Comune, dando praticamente luogo ad una trasformazione della pena in chilowatt. Almeno la società ha un minimo di rientro e di gratificazione. Concludo, Presidente. PRESIDENTE. Ha a disposizione mezzo minuto. DIVINA (LN-Aut). L'articolo di Angelo Panebianco... PRESIDENTE. È troppo grande il foglio dell'articolo che intende leggere. DIVINA (LN-Aut). Non lo leggo tutto. È noto che Angelo Panebianco non è un estremista, né un razzista o uno xenofobo, ma affronta in modo molto ragionevole il problema dell'accoglienza fino ad arrivare a pronunciare tre parole: «È possibile che convenga perfino favorire l'immigrazione dal mondo cristiano-ortodosso a scapito (...), e tenuto conto del divario dei tassi di natalità, di quella proveniente dal mondo islamico. Quanto meno questo dovrebbe essere un legittimo tema di discussione», perché la seconda fase dell'immigrazione è l'integrazione. Noi lo diciamo da una vita e abbiamo due sentimenti: un po' di soddisfazione e un po' di rabbia. Proviamo soddisfazione perché vediamo che i nostri appelli vengono accolti con molto ritardo e proviamo rabbia per tutto il tempo che abbiamo perso.
2014-01-14	LN	DivinaSergio	Signor Presidente, sa che a noi divertono anche questi intermezzi ed interventi che un po' sdrammatizzano la situazione? Però stupisce sentire questa lamentela e questa reazione dai colleghi del Movimento 5 Stelle (che ha fatto della protesta e del rompere le regole una ragion di vita), che muovono critiche alla Lega, perché per la prima volta, parlando di tematiche (si parla di immigrazione, di carcere, eccetera) magari si travalicano un tantino e si mette in stato di accusa il Movimento 5 Stelle. La lamentela, in poche parole, suona tanto come la storia di quando il bue dà del cornuto all'asino. Mettiamo allora da parte queste considerazioni e giochiamo questa partita.
2014-01-14	M5S	BattistaLorenzo	Signora Presidente, voglio rivolgere un invito a tutti. Spesso in quest'Aula io ed i colleghi del mio Gruppo ci alziamo in piedi quando la Presidenza annuncia la presenza dei giovani di una scolaresca. Penso che oggi abbiamo dato rappresentanza del peggio della classe politica, di una certa classe politica; sappiamo che la politica è pathos, amore, odio, irruenza, però penso che uno spettatore, vedendo quello che è successo oggi, la prima sensazione che può avere sia un senso di disprezzo per quello che avviene. Quindi, l'invito che rivolgo, a me stesso in primis, ma anche a tutti i colleghi, in particolar modo quando ci sono queste scolaresche, è di tenere un comportamento consono a quest'Aula. Oggi ci sono stati numerosi interventi: abbiamo esaminato un provvedimento in cui il tema cardine era quello dell'abolizione del reato d'immigrazione clandestina. Faccio una piccola riflessione: quando finisce la seduta ed esco dall'Aula e quando arrivo qui, ci sono quattro militari all'ingresso di piazza San Luigi de' Francesi e quattro militari davanti a quello di piazza Madama. Poi basta attraversare corso Rinascimento e andare a piazza Navona per vedere - ma forse sono l'unico a vederlo - decine e decine di immigrati, molti dei quali sicuramente clandestini, senza che vi sia la presenza di Forze dell'ordine. Attorno a questo Palazzo abbiamo circa 10 militari con turni diversi, ma a piazza Navona non c'è nessuno. Esiste questo fenomeno: ambulanti clandestini, o forse provvisti di qualche permesso turistico, che vendono prodotti, tra l'altro senza fare alcuna ricevuta fiscale, e di questo non parliamo. È qualcosa che avviene a 50 metri in linea d'aria da questo Palazzo. Invito tutti a riflettere su questo tema perché - ripeto - se a 50 metri da questo palazzo avviene questo qualcosa non va, in questo provvedimento. Mi rivolgo quindi all'intera classe politica, compresa la Lega per quando era al Governo, perché io questo stesso fenomeno l'ho constatato più di una volta venendo a Roma, anche a piazzale Flaminio e anche nella mia città. Ogni volta che esco dal Palazzo c'è sempre una persona non italiana, non so se regolare o irregolare, nei cui confronti le Forze dell'ordine non intervengono mai.
2014-01-14	M5S	BuccarellaMaurizio	L'impianto di gestione dell'immigrazione è fatto in maniera forse un po' più intelligente, meno frastagliata e cervellotica, rispetto a quello che invece abbiamo creato noi, dalla legge Turco-Napolitano alla legge Bossi-Fini, ai circa 3.000 interventi legislativi in materia. Gli operatori della giustizia sanno di cosa parlo. Se si va leggere il Testo unico, il decreto legislativo n. 286 del 1998, si troveranno articoli lunghi un'intera pagina. Sono norme affastellate, complicatissime e di difficile interpretazione, addirittura per gli operatori del diritto, e in tribunale non servono a niente.
2014-01-14	M5S	BuccarellaMaurizio	Ma poverini voi! BITONCI (LN-Aut). Poverino sarai tu! BUCCARELLA (M5S). Signora Presidente, gradirei non essere interrotto. Faccio riferimento al discorso del senatore Malan, che demagogicamente agita lo spettro dell'invasione, se elimineremo il reato di clandestinità: «Questi lo sanno e dalle coste dell'Africa arriveranno a milioni». Infatti sono terrorizzati dall'ammenda di 5.000 euro che faremmo loro, e grazie a questa norma l'Italia sta mantenendo le proprie frontiere chiuse all'arrivo di questi selvaggi. Egli ci dice che in tutta Europa l'immigrazione clandestina è un reato. È vero che in alcuni ordinamenti giuridici permane tale fattispecie di reato, ma sappiamo benissimo che in quelli più rappresentativi, con i quali noi ci rapportiamo, o cerchiamo di rapportarci più spesso, cioè Francia e Inghilterra, l'azione penale è facoltativa.
2014-01-14	M5S	BuccarellaMaurizio	Quando poi parleremo di immigrazione, ci ragioneremo insieme e magari farete anche voi ciò che stiamo facendo noi, consultando i cittadini e non prendendo posizioni aprioristiche e demagogiche: sia di chi dice di espellere tutti i clandestini perché siamo invasi, sia di chi è pronto a sostenere un'accoglienza buonista, poco ragionevole e che non trova il riscontro delle risorse di questo Paese.
2014-01-15	LN	BellotRaffaela	Dopo questo provvedimento folle il Paese avrà sicuramente ancora meno sicurezza, meno possibilità nel futuro, meno lavoro e meno voglia di rimanere. Manteniamo clandestini a scapito di immigrati onesti. Ricordiamoci che abbiamo anche una immigrazione onesta, che si è integrata nel nostro Paese e - credetemi - che è essa stessa contraria alla attuale situazione che arreca comunque problematiche alle loro famiglie. Ci sono immigrati nel Paese che hanno voglia di farsi un futuro, di crescere, di lavorare, di integrarsi e di rispettare le regole. Sono presenti anche queste persone, certo, e ad esse il nostro Paese non ha mai negato nulla, anzi gli ha permesso di costruirsi quel futuro che tanto desideravano e che speravano di trovare nel nostro territorio.
2014-01-15	LN	BellotRaffaela	Entriamo nelle tematiche che la Lega Nord considera imprescindibili, ossia sicurezza e, come già detto, certezza della pena. Stiamo parlando di reati di particolare allarme sociale, ma definiti reati minori. Se possiamo definire reati minori quelli che prevedono pene fino a cinque anni, e che saranno quindi depenalizzati. Se possiamo definire reati minori il furto, la truffa, la ricettazione, lo stalking, la violenza, perfino la pornografia minorile e - ne parlerò più avanti - l'immigrazione clandestina. Lo voglio sottolineare condividendo il pensiero di tutto il Gruppo: sono reati che comportano allarme sociale in un momento già difficile a causa di una realtà economica pesante e ormai insostenibile. La nostra gente non ha un lavoro e non arriva a fine mese, l'economia ancora non riparte, le aziende chiudono, gli imprenditori sono costretti a fare scelte drastiche. Pensiamo al Veneto, dove i suicidi sono purtroppo un fatto pesante ma quotidiano, perché molti non ce la fanno più. E noi di cosa parliamo? Il problema in questo momento non è l'economia, ma il provvedimento svuota-carceri. Sicuramente quello delle carceri è un problema e un'emergenza sociale, ma non la primaria emergenza che il Paese in questo momento sta affrontando, che invece è fuori dalle porte e che attende risposte concrete. Quindi, come dicevo, si tratta di un provvedimento errato e premiale, ma ad esclusivo beneficio di chi commette i reati. Dobbiamo smetterla con il buonismo che giustifica tutto e tutti, dando colpe alla società, che crea queste figure di disagiati, queste persone - poverine! - che non hanno altro modo di sopravvivere che non quello di commettere reati. Si tratta di una scusa assurda e offensiva per chi vive e lavora con onestà, nel rispetto delle regole e degli altri, per le persone che scelgono di vivere onestamente, pur tra mille difficoltà, senza cercare scuse per vivere nell'illegalità. Ma quale messaggio vogliamo dare con questo provvedimento? Vogliamo dire a tutto il mondo che l'Italia è un Paese in cui è possibile fare tutto, cosicché si possa dire: «Vado in Italia, tanto posso rubare e non rischio nulla, al limite qualche giorno ai domiciliari, magari anche a ore o, che ne so, a turni». Questo è il messaggio che sta uscendo: avremo una circolazione di delinquenti, a giorni o a ore alterne. Potreste anche prevedere un incentivo per il lavoro, una nuova normativa, come un part-time verticale o orizzontale a piacimento del recluso, individuando i giorni o le ore di detenzione presso il proprio domicilio. Oppure potremmo anche decidere di fare un elenco delle location di preferenza. Ma stiamo scherzando? Quale messaggio diamo a questo Paese?
2014-01-15	LN	BellotRaffaela	Pensiamo quindi agli ulteriori effetti negativi che avrà il provvedimento in esame. Dove va a finire la funzione educativa della pena, se vogliamo parlare dell'educazione e dell'inserimento di queste persone? Li educhiamo lasciando loro libertà di azione, la libertà di togliere libertà ai cittadini onesti, che in questo Paese fortunatamente sono ancora molti. Ed arriviamo alla follia di abolire il reato di immigrazione clandestina, come proposto dal Movimento 5 Stelle. Mi dispiace, ma questa non può che essere definita follia: porte aperte e diritto di imbarcarsi per l'Italia, con delle conseguenze non solo economiche per il Paese, ma anche senza alcun rispetto per quelle persone che, fornite di false speranze, arriveranno in Italia, con le modalità che abbiamo visto in questi anni, cercando di fare in modo che non accada più. Arriveranno con i barconi, che andranno a fondo, e gli immigrati, con il loro sogno di raggiungere un Paese che non darà loro nulla, moriranno in mezzo al mare. Questo è quello che farete: questo è il futuro che darete a queste persone.
2014-01-15	LN	BisinellaPatrizia	Il provvedimento in esame nasce proprio dall'esigenza e dalla volontà della maggioranza di spostare un po' l'attenzione dai problemi veri che il Governo non riesce ad affrontare, perché è in balìa dei veti incrociati dei rispettivi partiti che lo sostengono e non riescono a mettersi d'accordo; è sotto lo scacco dei diktat dell'Unione europea, e quindi non è in grado, se non di badare ad una rigorosa tenuta dei conti sotto dettatura europea, di mettere in campo una politica seria, programmatica, per investire sull'economia e sullo sviluppo. Come ho già evidenziato, il provvedimento in esame è illegittimo sotto tanti punti di vista. Innanzi tutto, viene meno il principio della certezza della pena, dell'effettività e dell'efficacia della pena. Quindi, il risultato vero, concreto, che viene percepito è che con questo tipo di provvedimenti si creano danni veramente gravi nei confronti dei cittadini, anche per le conseguenze sotto i profili del rispetto dell'ordine pubblico, della sicurezza ed anche economico e sociale. I dati statistici (non lo sosteniamo noi del Gruppo Lega nord e Autonomie), in possesso anche del Ministro della giustizia oltre che del Ministro dell'interno, rilevano che un delinquente torna a delinquere addirittura nel giro di pochi mesi da quando viene rimesso in libertà o può usufruire di agevolazioni, di sconti di pena o degli arresti domiciliari, e torna così in carcere provocando un aggravio di costi ulteriori per affrontare i contenziosi, i giudizi, un aggravio per le Forze dell'ordine che nuovamente devono scendere in campo per ottemperare, e tutta una serie di ulteriori esborsi. Dunque, il problema del sovraffollamento carcerario viene di volta in volta semplicemente spostato nel tempo, senza produrre alcun risultato. I delinquenti non fanno che tornare a delinquere e quindi creare danni ulteriori, commettendo di nuovo reati efferati a danno degli stessi cittadini. Quindi, vi è un impatto forte dal punto di vista sociale ed economico. Non si trova alcuna giustificazione che stia alla base di provvedimenti di questo tipo. Noi ci metteremo sempre di traverso: la nostra contrarietà su questo tipo di provvedimenti non verrà mai meno. È inutile che cerchiate, strumentalmente e sempre demagogicamente, di tacciarci per quelli che sono fuori dal mondo e di anacronismo. Per non parlare di quando affrontiamo i temi dell'immigrazione e veniamo accusati di essere razzisti, xenofobi. A tal proposito, voglio denunciare pubblicamente alla Presidenza e al Governo che proprio ieri siamo stati vittime di veri e propri insulti provenienti dai banchi dei nostri vicini... PRESIDENTE. Senatrice Bisinella, la prego, non riprenda l'episodio di ieri, perché ce n'è per tutti. BISINELLA (LN-Aut). Signora Presidente, mi scusi ma è doveroso farlo, perché mentre noi cerchiamo di argomentare in modo serio, motivato e nel merito le questioni, qualcuno da altri banchi ci lancia accuse ingiuste, per non dire veri e propri insulti. Questo è inaccettabile, e io, a nome di tutto il Gruppo, non intendo più accettarlo.
2014-01-15	LN	BisinellaPatrizia	Le persone che necessitano di protezione per motivi umanitari o che rientrano nei parametri inerenti allo status di rifugiato sono sottoposti a procedure di identificazione, di verifica e controllo. Noi stiamo parlando invece di tutti coloro che si sottraggono a questi controlli, che non hanno la possibilità di mantenersi, non hanno un contratto di lavoro e, dunque, un reddito. Ma di che vivono? Dove andranno? Cosa faranno? Molto spesso, nella stragrande maggioranza dei casi (è documentato dai dati in possesso delle varie nostre strutture), si ritrovano sulle strade a delinquere. Vogliamo veramente mettere in campo una politica seria di controllo dei flussi migratori, il che va nel loro stesso interesse? Se infatti creiamo delle condizioni favorevoli, se facciamo in modo che vengano aiutati nei loro Paesi di origine, con un'assunzione di responsabilità dell'intera Europa, e non solo del nostro Paese, con una politica seria di integrazione e di responsabilizzazione, su questi temi allora forse potremo veramente aiutarli. Aiutarli prima di tutto in casa loro, e aiutare coloro che ne hanno davvero bisogno, facendo entrare nel nostro Paese le persone che ne hanno titolo e un contratto di lavoro per poterlo fare. Ricordo però una cosa. Noi siamo un Paese in cui i flussi di immigrazione anche regolare in questo momento non sono sostenibili: ripeto, non sono sostenibili neanche i regolari. Parliamoci chiaramente forse voi non ve ne rendete conto, troppo presi da queste Aule o dalla Rete, e non avete la percezione reale di quello che avviene fuori, nei Comuni e nelle città: non c'è un solo posto di lavoro per i nostri concittadini italiani, non c'è un posto di lavoro ormai per gli under 30 o per gli over 50, che non riescono a trovare un altro posto di lavoro.
2014-01-15	LN	BisinellaPatrizia	Noi non ce l'abbiamo con le persone extracomunitarie che entrano regolarmente nel nostro Paese. Ricordo, tra l'altro, che in base alla disciplina sull'immigrazione contenuta nella legge Bossi-Fini chi entra in questo Paese lo fa regolarmente, con dei titoli che siano giustificati da un contratto di lavoro che garantisca la capacità di avere un alloggio e un reddito di sopravvivenza. Coloro che non possiedono questi requisiti non hanno titolo per entrare. Quando si parla di immigrazione incontrollata e, come in questo in questo provvedimento, del reato di immigrazione clandestina ci si riferisce a coloro che entrano nel nostro Stato illegalmente, in maniera illecita, senza motivo e senza averne titolo.
2014-01-15	LN	ComaroliSilvanaAndreina	L'articolo 168- ter del codice penale come introdotto da questo provvedimento parla della messa alla prova. Significa che a un certo punto uno dice: «Voglio essere messo alla prova perché sono diventato buono. Non voglio il processo. Voglio che mi perdoniate. Voglio che capiate che mi sono redento». Prima cosa: questa richiesta la può fare anche un recidivo, un plurirecidivo, cioè uno che ha commesso ripetutamente reati, magari della stessa indole o appena vicine, per la quarta o quinta volta. Una volta beccato, dice: «Scusate, vorrei essere messo alla prova, perché improvvisamente mi sono redento. Provatemi, controllatemi, scoprirete che sono diventato un angelo, che non merito neanche il processo, nemmeno la pena, nulla». Difatti, l'articolo 168- ter dice, inoltre: «L'esito positivo della prova estingue il reato per cui si procede». Estinguere il reato, badate bene, significa estinguerlo oltretutto senza che neanche vi sia l'obbligo di risarcire il danno, perché, un po' oltre, nel provvedimento si dice che «ove possibile» bisogna risarcire il danno: ove possibile. Questo Governo poteva fare una riforma della giustizia, poteva garantire la famosa certezza della pena. Ricordo, infatti, che l'Italia, nelle classifiche mondiali in tema di giustizia è in una posizione da Stato del Terzo mondo. Ricordo i tempi lunghissimi per un giusto processo e le difficoltà che hanno gli investitori esteri a impiegare le loro risorse nel nostro Paese, perché non sono garantiti, mentre i malviventi vengono sempre più volentieri in Italia. Sembra che vi siano solo diritti per chi commette un reato, per i delinquenti, mentre rimangono solo doveri per tutte le altre persone oneste. Mi ricordo le parole del Capo della Polizia di Bucarest, capitale della Romania, che, quando si aprirono le frontiere dell'Europa, disse: «Da quando siamo entrati in Europa, Bucarest è diventata una capitale vivibile. I reati sono diminuiti. I nostri delinquenti sono andati in Italia, tanto lì sono sicuri di non scontare la pena, al contrario di quanto, invece, avviene da noi». Questa è una frase più esplicita di mille parole! Riguardo all'abolizione del reato di clandestinità, grazie all'emendamento dei nostri colleghi del Movimento 5 Stelle, ritengo che, con tutti i problemi che schiacciano l'Italia, questa non sia proprio una priorità. Anzi, è proprio l'immigrazione incontrollata a costituire un enorme problema, che si somma a tutti gli altri. È davvero singolare che, invece di affrontarlo come un'emergenza, vengano proposti interventi che hanno più l'aria di aggravare che non di risolvere il disastro. I cittadini della strada, tutti gli imprenditori, tutti i disoccupati, tutti quelli che non sono addentro alle alchimie fumose del Palazzo, ma che vivono quotidianamente il disagio della crisi e il fastidio dell'invasione, forse avranno qualche dubbio. Vi cito alcuni dati e faccio alcune considerazioni. Ogni anno fra 7 e 12 miliardi se ne vanno in money transfer, legale o illegale, verso i Paesi d'origine degli immigrati: almeno 100 miliardi in dieci anni, soldi che sono spariti creando un serio danno all'economia nazionale. Alla fine dello scorso anno, su 65.000 detenuti nelle carceri italiane, il 35 per cento erano stranieri, con un costo di puro mantenimento di quest'ultimi di 116 euro a testa al giorno, cioè in tutto circa un miliardo all'anno. Secondo il Consiglio d'Europa in Italia c'è un indice di sovraffollamento carcerario del 147 per cento: ci sarebbe posto solo per 44.700 detenuti. Gli italiani sono oggi 42.209; se non ci fossero gli immigrati non esisterebbe ancora il problema del sovraffollamento delle carceri: forse non sarebbe meglio fargli scontare la pena a casa loro? Se più del 35 per cento dei detenuti sono stranieri si può ragionevolmente supporre che almeno un'identica percentuale dei reati siano commessi da loro, quindi è ragionevole ritenere che senza gli stranieri la criminalità diminuirebbe più del 35-40 per cento. Ricordo il caso degli immigrati clandestini che si sono recentemente cuciti la bocca per protesta. La gente benpensante diceva: «oh poverini!»; tranne poi scoprire che erano delinquenti, spacciatori, che pretendevano solo e che sono fuggiti dal loro Paese solo per evitare il carcere a casa loro, che sappiamo essere ben più duro che da noi. Ogni anno la presenza dell'immigrazione costa alla comunità nazionale una cifra difficile da dettagliare, ma che varia fra i 20 e i 40 miliardi; è quindi del tutto ragionevole ipotizzare che l'intero fenomeno sia costato in vent'anni dai 500 ai 600 miliardi. Sicuramente, senza questa spesa, il debito pubblico sarebbe inferiore di almeno un quarto. Quando poi certi sindaci si preoccupano più degli immigrati che dei cittadini italiani è un fatto che veramente crea disgusto, almeno a me. Mi riferisco ad esempio al caso di Milano, dove ci si preoccupa di trovare un palazzo nel centro della città per dare lavoro agli extracomunitari; e i nostri disoccupati? Non è dovere prioritario per chi governa tutelare i suoi cittadini? A quanto pare no.
2014-01-15	LN	ComaroliSilvanaAndreina	Si stanno poi facendo forti pressioni per far passare il disegno di legge sullo ius soli, che prevede la cittadinanza per quasi un milione di bambini stranieri e per altri 80.000 ogni anno; mi chiedo però cosa impedirà a milioni di donne incinte di ogni parte del mondo di presentarsi alle frontiere per chiedere assistenza gratuita. L'Italia diventerà un grande centro di ostetricia! Se non ci fosse l'immigrazione, cos'altro sarebbero costrette ad inventarsi i vari Riccardi, Kyenge, Turco, Caritas, Boldrini e tutto il resto della comitiva delle anime candide della solidarietà, sempre e solo per gli altri?
2014-01-15	PD	LoGiudiceSergio	Un Ministro durante il cui mandato si è registrato un numero di detenuti in soprannumero come non si vedeva da decenni, un Ministro durante il cui mandato la spesa sanitaria per ogni detenuto si era abbassata rispetto al tasso di dieci anni prima, in cui era stato ridotto di 1.000 unità il numero di detenuti che avevano la possibilità di lavorare. È per opera dei Ministri della giustizia come questo che ci è stato consegnato un sistema carcerario che non funziona e che viene considerato luogo di tortura dalle istituzioni europee. Rispetto al reato di immigrazione clandestina, la misura voluta dal ministro Maroni nel 2009 all'interno di quel pacchetto sicurezza che è universalmente riconosciuto come uno dei provvedimenti più propagandistici e meno efficaci della legislazione italiana non solo è una misura sbagliata perché lede i diritti fondamentali di cittadinanza e lede il principio di non discriminazione, considerando criminale non chi ha commesso un reato, ma chi si trova in una determinata posizione geografica, ma non funziona neanche, non ha mai funzionato e non è servita ad affrontare lo stesso problema che si riprometteva di risolvere. Oggi viene rintracciato il 28 per cento degli immigrati clandestini, contro il 49 per cento del 2003. Solo un denunciato su cinque viene espulso dal Paese. Nei CIE che, voglio ricordare al senatore Gasparri, erano stati introdotti dalla legge Turco-Napolitano in applicazione della legislazione europea, si chiamavano in un altro modo ed avevano tutt'altre regole e peraltro ponevano il termine massimo di 30 giorni per l'identificazione delle persone straniere irregolari, un termine che è stato spostato a 60 e poi oggi addirittura a 180 giorni, con un'aberrazione rispetto a quello che la stessa Unione europea ci chiedeva, solamente il 38 per cento delle persone trattenute viene allontanato dall'Italia, mentre solo l'1 per cento degli irregolari in Italia viene di fatto allontanato tramite CIE. In conclusione, vorrei fare riferimento al tema qui accennato degli emendamenti che io stesso ho presentato relativamente alla modifica della legge Fini-Giovanardi sulle droghe ed alla modifiche relative non solo alla questione delle droghe leggere, ma anche alla questione dei piccoli reati legati alle droghe. PRESIDENTE. Senatore Lo Giudice, la invito a concludere. LO GIUDICE (PD). Concludo, signora Presidente. Oggi c'è tanta carne al fuoco e ritengo che questo tema, che già oggi ha visto un inizio di discussione, meriti una trattazione più approfondita, quindi ritirerò i miei emendamenti per non appesantire questa discussione. L'argomento merita appunto un confronto molto franco e molto approfondito fra di noi, e il Parlamento dovrà presto tornare a discuterne, anche perché non possiamo affrontare il problema della sovrappopolazione carceraria solo dal punto di vista dell'uscita, senza affrontare il tema di quelle leggi «carcerogene», dalla ex Cirielli alla Fini-Giovanardi, alla Bossi-Fini, che sono oggi le principali responsabili del sovraffollamento inumano delle nostre carceri.
2014-01-15	LN	BitonciMassimo	Chiedo, quindi, a questa composita e variegata maggioranza di pensare bene a quello che ha fatto e di rinviare in Commissione il testo, perché esso deve essere modificato e deve essere reintrodotto il reato di immigrazione clandestina.
2014-01-15	LN	CrosioJonny	A nessuno però è venuto in mente che per rientrare negli standard basterebbe far scontare la pena nei propri Paesi d'origine ai 23.000 extracomunitari che affollano le nostre carceri. Su questo punto voglio fare una riflessione. Proprio ieri si è tenuta una riunione tra i delegati parlamentari dell'Assemblea del Consiglio d'Europa, alla quale anch'io ho partecipato, alla presenza della signora Sabine Schnarrenberger, già ministro della giustizia del Governo tedesco, candidata alla segreteria generale del Consiglio d'Europa. A lei mi sono rivolto e, dopo averle spiegato che, oltre ai problemi dell'immigrazione, stiamo dibattendo in questo momento in Parlamento il problema delle carceri, che sono sovraffollate, con 23.000 detenuti extracomunitari irregolari, le ho chiesto che cosa, secondo lei, dobbiamo fare. La risposta della candidata alla segreteria generale del Consiglio d'Europa è stata molto semplice: queste persone devono scontare la pena a casa loro.
2014-01-15	LN	CrosioJonny	Vorrei fare una riflessione politica. Non mi stupisco del fatto che la sinistra si adoperi ancora una volta per liberare i delinquenti e soprattutto favorire l'immigrazione clandestina: è nel DNA della sinistra. Non è una novità che la sinistra si batta per l'abolizione del reato di clandestinità. Siamo un po' perplessi per l'atteggiamento da parte dei colleghi di Forza Italia, che stanno cercando di capire dove si trovano. C'è un po' di confusione anche nel Nuovo Centrodestra. Vedremo l'evolversi, ma ne risponderanno anche loro - come tutti - ai cittadini. Però c'è una novità nello scenario politico del nostro Paese, e ne prendiamo atto: il Movimento 5 Stelle ha finalmente gettato la maschera. Infatti, sarà grazie a voi se il reato di clandestinità sarà abolito. Grazie, a nome dei cittadini italiani!
2014-01-15	PD	FilippinRosanna	Perché la sanzione penale, per la sua natura di extrema ratio, deve operare solo se non esistono altri adeguati strumenti di tutela. Non è giustificabile se risulta sostituibile con un sanzione amministrativa di pari e persino superiore efficacia. È stato fatto un importante lavoro in Commissione giustizia per selezionare con attenzione le fattispecie da depenalizzare, escludendo le materie come ambiente, territorio, salute e sicurezza nei luoghi di lavoro, beni che si riflettono direttamente sulla vita dei cittadini e che pertanto meritano di essere protetti con il sistema penale. È vero: fra i reati da depenalizzare la Commissione ha inserito anche l'articolo 10‑ bis del Testo unico sull'immigrazione, ovvero l'abrogazione del reato di ingresso e soggiorno illegale nel territorio dello Stato italiano. Perché? Perché è una norma inutile, inefficace, che non c'entra nulla con l'affollamento carcerario, perché chi la commette è punito con l'ammenda da 5.000 a 10.000 euro, che non viene mai riscossa! È una norma che è fonte di spese per lo Stato, che è costretto ad impegnare rilevanti risorse nella celebrazione di inutili processi. È insomma un inutile orpello sull'altare della propaganda che non combatte affatto la tratta degli schiavi.
2014-01-16	LN	CentinaioGianMarco	Signor Presidente, l'emendamento 1.221 è importante perché prevede l'esclusione dell'istituto dell'arresto e della reclusione domiciliari per i reati indicati, ovvero per il reato di immigrazione clandestina. Sull'oggetto di questo emendamento si è aperto un dibattito importante nell'Aula del Senato nelle ultime ore, un dibattito che, a nostro parere, è tra chi chiede che ci siano regole e che si entri in Italia con delle regole, e chi invece dice: «Liberi tutti, entrate e fate quello che volete». Le regole ci devono essere. Chi arriva in Italia deve sapere che non siamo la Repubblica delle banane; chi arriva in Italia sa e deve sapere che, per entrare nel nostro Paese - come hanno fatto altri arrivando da fuori - si devono fare delle richieste specifiche. Poi valuteremo queste richieste, in che modo e con quali modalità debbano essere fatte, ma non può esistere che chi entra in questo Paese lo faccia in modo irregolare. Il reato di immigrazione clandestina esiste anche nella vicina Città del Vaticano, colleghi. MANCONI (PD). Esisteva, ora non esiste più. CENTINAIO (LN-Aut). Quindi, non vediamo perché non debba essere così nell'Italia democratica, nell'Italia Paese evoluto, nell'Italia soprattutto Paese accogliente che ha dato i natali a tanti emigranti di qualsiasi regione, che andavano negli altri Paesi del mondo, in America, nel Sud America, in Europa, con delle regole, e prima di entrare rispettavano queste regole e subivano qualsiasi visita possibile e immaginabile, prima di poter entrare. Ci doveva essere un contratto di lavoro, molto spesso. Fare i populisti e dire che dobbiamo essere buoni, dobbiamo andare contro il reato di immigrazione clandestina, perché i cattivi, brutti, sporchi, barbari, magari anche volgari, della Lega stanno chiedendo delle regole, a nostro avviso - contrariamente al sindaco di Firenze, non abbiamo il Vangelo in mano, non siamo depositari della verità - vuol dire andare contro i cittadini italiani. In questo momento storico, in cui non ci sono posti di lavoro, in cui la gente non arriva a fine mese, in cui vediamo molto spesso i nostri pensionati durante i mercati non andare a fare shopping, a comprare, ma guardare nelle cassette degli ortaggi lasciate dai venditori per cercare qualcosa di commestibile, in cui vediamo famiglie e padri di famiglia che, non arrivando a fine mese, rubano per fame, dire: «Liberi tutti, entrate tutti senza problemi», significa andare contro il popolo italiano. Noi chiediamo semplicemente il rispetto delle regole, non chiediamo altro: c'è una legge e questa legge deve essere rispettata. Alcuni, per confutare la nostra tesi, ci dicono che non ha ottenuto risultati, ma non è vero, e dove non ha ottenuto risultati è perché c'erano magistrati che, gonfiando il petto, ti dicevano: «Io non l'ho applicata». Signor Presidente, se esiste una legge, in Italia, deve essere applicata. FORNARO (PD). Cosa c'entra con questo emendamento? È fuori tema! CENTINAIO (LN-Aut). Quindi, la nostra proposta è quella di mantenere... PRESIDENTE. Senatore Centinaio, noi stiamo discutendo dell'emendamento 1.221.
2014-01-16	PD	CassonFelice	In merito invece alla questione dell'immigrazione, si ritiene di dover confermare l'impostazione seguita e, mano a mano che si passerà all'esame dei singoli emendamenti, sarà possibile dettagliare in modo migliore le nostre osservazioni.
2014-01-16	PD	CassonFelice	Le differenziazioni che si erano rilevate in Commissione sono state confermate in Aula, con riferimento soprattutto a due punti: uno relativo all'immigrazione e l'altro relativo alla coltivazione di sostanze stupefacenti.
2014-01-21	LN	BitonciMassimo	A proposito di queste gravi responsabilità penso che bisogna ricordare la cara ministro Kyenge, che fin dall'inizio del suo mandato ha chiesto la cancellazione del reato di immigrazione clandestina, la modifica della cittadinanza, dallo ius sanguinis allo ius soli, e perfino quote per gli immigrati nella pubblica amministrazione. Lo dirò chiaramente, signora Presidente: un Ministro si sceglie per le competenze e non certamente per il colore della pelle. E lo ripeto ancora: un Ministro si sceglie per le competenze e non per il colore della pelle!
2014-01-21	LN	BitonciMassimo	E sulla immigrazione, altro che minisondaggi in rete come quelli del Movimento 5 Stelle! Adesso vi dirò cosa è successo a proposito delle dichiarazioni del premier inglese Cameron quando ha parlato di ridurre l'afflusso degli stranieri. In Italia alla domanda: «Nei confronti della immigrazione lo Stato italiano dovrebbe essere più severo?» ha risposto «Molto» e «Abbastanza» il 76 per cento degli italiani.
2014-01-21	LN	BitonciMassimo	La bocciatura del nostro emendamento per ripristinare il reato di clandestinità rappresenta un vergognoso passo indietro verso l'inciviltà; abolire il reato di immigrazione clandestina e demolire i pilastri della cosiddetta Bossi‑Fini insieme con l'approvazione di continui «svuota carceri» sono gravissimi e pericolosissimi errori per la sicurezza delle nostre città e dei nostri cittadini.
2014-01-21	LN	BitonciMassimo	La maggioranza è spaccata, e lo si è visto oggi. Purtroppo sono prevalse le logiche di palazzo. Sia chiaro che questo falso buonismo, legato a politiche sconsiderate di alcuni Ministri, porterà all'invasione dell'Italia e ammetterà la delinquenza e la violenza. Letta, la Kyenge e la Cancellieri, che ascolteremo dopo, facciano i conti con questa prospettiva e sappiano che saranno complici, insieme con tutti quelli che oggi hanno votato contro la nostra proposta di reintrodurre il reato di immigrazione clandestina.
2014-01-21	LN	BitonciMassimo	Mi riferisco alla cancellazione del reato di immigrazione clandestina, che pure esiste in tutta Europa. Che sia chiaro!
2014-01-21	LN	BitonciMassimo	Quello che avete fatto è la cancellazione del reato di immigrazione clandestina e la sua trasformazione in un illecito amministrativo e vi assumete una gravissima responsabilità.
2014-01-21	LN	BitonciMassimo	Signor Presidente, poiché stiamo parlando della cancellazione del reato di immigrazione clandestina, non vorrei che nella foga da parte del Centrosinistra, ma anche del Movimento 5 Stelle, di cancellare questo reato, facessimo veramente dei danni pesanti e gravissimi, come quelli che ha appena evocato il senatore Caliendo. Penso che di un tema del genere non sia opportuno discutere in questo modo estremamente disarticolato, perché si parla di aggiungere un subemendamento ad un emendamento della Lega che ripristina il reato di immigrazione clandestina. Di cosa stiamo parlando? Io credo che sia opportuno che il testo torni in Commissione. Questo è un disegno di legge che non ha una scadenza, e una giornata in più non farebbe male a nessuno. Diversamente, potremmo creare un gravissimo danno a tutta la popolazione italiana, approvando oggi una norma completamente sbagliata. Quindi, dico di avere almeno un po' di saggezza in questo momento. Rimandiamo il testo in Commissione per mezza giornata, e poi torniamo in Aula, domani mattina, per fare quello che occorre.
2014-01-21	LN	BitonciMassimo	Voi non potete cancellare il reato di immigrazione clandestina! Non potete farlo! Vergogna! (Gli assistenti parlamentari rimuovono gli striscioni). PRESIDENTE. L'unico risultato è che non si ascolteranno le ultime battute della sua dichiarazione di voto. BITONCI (LN-Aut). Grazie e complimenti ai colleghi che sono la vera forza del Gruppo del Senato, che anche questa volta hanno dimostrato di non mandarla a dire, perché le cose che diciamo sono chiare.
2014-01-21	LN	StefaniErika	Alcuni emendamenti da noi presentati sono volti ad elevare le pene pecuniarie, eventualmente previste nei decreti legislativi di attuazione della legge delega. La lettera d) dell'articolo 2 prevede che per i reati trasformati in illeciti amministrativi debbano essere previste sanzioni adeguate alla gravità della violazione e alla reiterazione dell'illecito. Si prevede una pena pecuniaria compresa tra i 5.000 e i 50.000 euro. Riteniamo che queste sanzioni siano assolutamente inadeguate per moltissime materie. Abbiamo pertanto presentato diversi emendamenti volti ad aumentare l'importo sia della pena minima che di quella massima. Senza richiamarmi ad ogni singolo emendamento, mi dilungo su un aspetto. Mi corre l'obbligo di ricordare che un nostro emendamento molto importante concerne la soppressione dell'abrogazione del reato previsto dall'articolo 10- bis del Testo unico sulla disciplina dell'immigrazione. Consideriamo davvero un grave errore inserire nella depenalizzazione di cui al testo di legge in esame questa ipotesi. Il momento attuale che vede mensilmente, settimanalmente, addirittura quotidianamente, continui sbarchi sulle nostre coste, dimostra che siamo di fronte ad un vero e proprio disastro umanitario - lo possiamo così definire - che non possiamo alimentare ulteriormente prevedendo una depenalizzazione. Siamo gli unici ad aver proposto un emendamento in materia finalizzato all'abrogazione. Solo la Lega Nord si è fatta interprete delle preoccupazioni relative al problema dell'immigrazione clandestina. Ricordo poi che sull'emendamento 2.218, come già segnalato alla Presidenza, abbiamo presentato una correzione, in quanto vi era un errore. Si chiede di sopprimere la lettera c) numero 6. Infatti, tra le varie ipotesi di reato da trasformare in illecito amministrativo, di cui al presente disegno di legge per noi inaccettabile, vi è anche la depenalizzazione dei reati riguardanti la materia degli stupefacenti e delle sostanze psicotrope. Crediamo invece che questa ipotesi, non debba mai essere depenalizzata.
2014-01-21	LN	StefaniErika	Con questo emendamento, noi abbiamo voluto sottrarre tutta la materia dell'immigrazione dalla depenalizzazione e dalla trasformazione in illecito amministrativo. Non vogliamo che questa depenalizzazione risulti, o dovesse mai risultare, alla conoscenza dei più, e soprattutto di questi poveri stranieri, come un incentivo o una considerazione del fatto che, comunque, in Italia in qualche maniera si può venire e ci si può restare.
2014-01-21	LN	StefaniErika	In particolare, contestiamo il fatto che dall'elenco contenente le eccezioni, vale a dire dalle materie in ordine alle quali non sarà possibile la trasformazione dei reati in illeciti amministrativi, ne sono state escluse a nostro avviso di molto importanti, prima fra tutte quella dell'immigrazione clandestina. Riteniamo infatti si tratti di una materia molto delicata, soprattutto in questo momento, e che pertanto non debba essere subdolamente modificata con semplici emendamenti al disegno di legge in esame. Riteniamo invece debbano essere inserite tra le materie da escludersi dalla depenalizzazione quelle riguardanti l'amministrazione della giustizia, la materia tributaria e quella finanziaria. Si tratta di temi assolutamente delicati per i quali non può non essere prevista l'esclusione.
2014-01-21	LN	StefaniErika	Signor Presidente, per quanto riguarda l'emendamento da noi proposto, considerato il clamore che ha suscitato, vi invitiamo a rendervi conto di quanto importante sia cominciare a parlare, in questa sede, di questo reato di immigrazione clandestina. Visto il tenore della discussione e del confronto, io vedo come su un tema, che può essere stato considerato come un tema prettamente populistico della Lega, tutti i colleghi si sono sensibilizzati e hanno compreso la matrice della nostra protesta nei confronti dell'abrogazione del reato di immigrazione clandestina. I numeri degli sbarchi, che ha richiamato anche prima il senatore Caliendo, sono già indizi di quanto grave sia la problematica, che non va di certo risolta con una depenalizzazione o rendendo illeciti amministrativi dei reati attualmente esistenti. L'impianto di questa norma non può essere scardinato, inciso, modificato nell'arco temporale di una discussione di mezz'ora nell'Aula di questa mattina.
2014-01-21	M5S	BuccarellaMaurizio	Quindi, la proposta governativa di integrare il testo base con la specificazione che il reato di clandestinità debba essere trasformato in illecito amministrativo, fermo restando il rilievo penale delle condotte in violazione dei provvedimenti amministrativi adottati in materia, per noi va bene e possiamo votare su di essa favorevolmente. A parziale correzione di quanto ha detto il presidente Palma, in realtà gli articoli 13 e 14 del decreto legislativo n. 286 del 1998 contengono già sanzioni detentive: all'articolo 13- bis è prevista l'espulsione da parte del giudice in caso di violazione di quell'ordine, e la pena detentiva è da uno a cinque anni; il comma 13- bis dell'articolo 13 della Bossi‑Fini prevede la sanzione detentiva da uno a quattro anni per l'extracomunitario che non ottempera alle varie procedure di espulsione che - ricordo - sono diverse (espulsione amministrativa, espulsione immediata, respingimento alla frontiera). Quindi, a livello penale, la normativa esiste, è vigente e, anche approvando il testo base integrato, come proposto dal Governo, non cambia niente: rimangono reati l'immigrazione clandestina ovvero la presenza sul territorio dello Stato di un cittadino extracomunitario in assenza di alcun titolo legittimo a titolo amministrativo. Rimane una sanzione amministrativa per la quale è prevista eventualmente l'espulsione. Noi concordiamo, ma rivolgiamo l'invito a non tornare a fare da capo i discorsi in attesa che si possa provare il contrario di quanto ribadisco in maniera pragmatica e cerco di comunicare a tutta l'Aula.
2014-01-21	M5S	BuccarellaMaurizio	Signor Presidente, in base agli ultimi interventi che abbiamo ascoltato, sembra purtroppo riaprirsi la discussione generale su questo punto. Forse è il caso di ribadire, in maniera molto semplice e sintetica, che il cosiddetto reato di clandestinità, per come oggi è previsto e disciplinato dall'articolo 10- bis del testo unico sull'immigrazione, non trova applicazione né è di utilità ai fini di alcuna espulsione. Stiamo ancora aspettando, al di là delle enunciazioni di principio o più o meno ideologiche, che qualcuno ci possa convincere che non sia vero. Quindi, non serve per l'espulsione. Si sta tentando di reintrodurre l'espulsione come sanzione alternativa a quella pecuniaria, in parte già prevista nel testo vigente dell'articolo 10- bis. Si tratta della sanzione sostitutiva dell'espulsione, che in virtù della congerie della normativa e della giurisprudenza nazionale ed europea, è una misura che non può trovare applicazione.
2014-01-21	M5S	BuccarellaMaurizio	Signor Presidente, intervengo in dichiarazione di voto preliminarmente in merito alla decisone sul voto segreto. Ci permetta di esprimere le nostre perplessità sulla sussistenza dei requisiti, ai sensi del Regolamento, per tale modalità di espressione del voto. Lei ha fatto riferimento, come motivazione succinta, al fatto che si stia trattando di libertà personali, citando gli articoli 13 e 25 della Costituzione, fra squelli richiamati dall'articolo 113 del Regolamento. Ricordo che stiamo parlando del reato di cui all'articolo 10- bis del testo unico delle disposizioni concernenti la disciplina dell'immigrazione, che - com'è noto - non prevede alcuna pena detentiva, né alcun tipo di restrizione della libertà personale o altre misure indicate all'articolo 13 della Costituzione, tra cui la stessa carcerazione preventiva. Quanto al riferimento all'articolo 25, immagino che la norma che si ritiene in astratto applicabile sia quella contenuta al comma 3, sulle misure di sicurezza. Non siamo tuttavia, anche qui, in un campo in cui le misure di sicurezza sono applicabili. Il richiamo dunque agli articoli 13 e 25 ci sembra infondato. È una decisione che spetta a lei, signor Presidente, ma, anche a nome del mio Gruppo, sollevo comunque formalmente una questione incidentale, ai sensi del comma 5, dell'articolo 113 del Regolamento su questo punto e sulla modalità del voto, che secondo noi può svolgersi tranquillamente a scrutinio palese, pur comprendendo le difficoltà - che a noi non interessano - legate agli equilibri tra le forze di maggioranza o di opposizione circa la tenuta del Governo. Nel merito vale quanto detto già più volte dal sottoscritto e dai colleghi del mio Gruppo. Purtroppo il senatore Gasparri parla ancora di espulsione, ai sensi dell'articolo 10- bis. Sarebbe forse il caso di ribadire - non lo diciamo noi ed invitiamo il senatore Gasparri ad informarsi e a verificarlo presso gli uffici giudiziari in cui questa norma vive - che effettivamente l'espulsione, quale misura alternativa a quella pecuniaria, non può essere di fatto irrogata per una serie di motivi che attengono alla normativa prevista dalla legge Bossi-Fini e alla giurisprudenza della Corte costituzionale, originariamente, e poi anche della Corte di giustizia. Ho l'impressione che vi stiate un po' «incartando» sul niente. Ciò detto, l'emendamento del Governo, così come formulato, non fa una grinza: siamo tutti d'accordo, noi compresi, che non si vuole andare a porre mano alla legge Bossi-Fini nella parte in cui sanziona penalmente, o anche con sanzioni di tipo amministrativo, l'immigrazione, e faccio riferimento agli articoli 13 e 14 del testo unico delle disposizioni concernenti la disciplina dell'immigrazione. L'impressione, lo ripeto, è che vi stiate un po' «incartando» su un timore che forse è veramente solo demagogico, cioè che il Governo con questa delega possa ampliare la zona di presunta immunità per gli extracomunitari. Così non è. È opportuno cancellare quel reato perché, com'è noto - o meglio come ormai dovrebbe essere noto - è un reato inutile e dannoso. Temo che anche il collega Caliendo, che sostiene la tesi in virtù della quale, all'entrata in vigore della norma, nel 2009, vi è stato un crollo delle immigrazioni, cada nella fallacia e nell'errore noto per chi studia queste cose - e qui guardo il collega Morra - per cui « post hoc, ergo propter hoc », che significa: «dopo di questo, quindi a causa di questo». È un tipico errore del ragionamento umano, per cui si tende a creare un nesso di causalità tra un fatto e una conseguenza. Pertanto, se anche dovesse essere vero che nel 2009 le immigrazioni clandestine sono diminuite, è tutto da provare che questo è avvenuto a causa dell'entrata in vigore di quella norma. Rimane il fatto incontestabile che nel 2011 abbiamo avuto il picco di immigrazione clandestina e che quella norma non è servita e non serve a «spaventare» nessuno dall'arrivare qua. Ritengo che sia quindi infondato anche il timore di un messaggio politico di apertura delle frontiere che l'Italia dovrebbe dare ai Paesi del Nord Africa o agli altri Paesi extracomunitari. Si tratta, piuttosto, del frutto delle paure che voi avete o che, magari anche con riserva mentale, volete trasmettere al vostro elettorato per spaventarlo. Noi non ci stiamo. Pragmatismo e ragionevolezza, dunque.
2014-01-21	PD	CassonFelice	CASSON, relatore. Signor Presidente, quando si comincerà a votare ci renderemo conto che arriveremo a una norma spartiacque, che è quella relativa all'emendamento 2.206 della Lega, che vorrebbe introdurre tra le materie escluse dalla depenalizzazione l'immigrazione. Su questo emendamento è già stato preannunciato un voto segreto, e quindi da lì si vedrà cosa succederà. Peraltro, per quanto riguarda l'emendamento presentato dal Governo, il 2.800, osservo che nell'insieme stiamo trattando una legge delega e dell'approvazione non di una singola norma positiva che entra immediatamente e direttamente in vigore, ma stiamo valutando e votando norme che finiranno in decreto legislativo e che verranno, per definizione e per Costituzione, sottoposte all'approfondimento e all'esame del Governo prima - ed il tutto sfocerà in un uno o più decreti legislativi - e delle Commissioni parlamentari poi per i pareri di competenza. Andando quindi a valutare nel concreto l'emendamento del Governo, se si trattasse di una norma positiva, avrei problemi tecnici e ci sarebbero problemi di coordinamento immediato, mentre il fatto che si tratta di inserire questo in una legge delega mi fa confidare in una riscrittura, soprattutto per quanto riguarda il coordinamento delle norme. Pertanto, se il Senato, quando arriverà ad esaminare l'emendamento 2.206 della Lega, lo rigetterà, il mio parere sarà certamente favorevole all'emendamento del Governo; in caso contrario, cioè nel caso in cui venisse approvato l'emendamento 2.206, cambierebbe il panorama e a quel punto mi dovrei riservare una valutazione migliore, che tenga in piedi la scelta di fondo di abrogazione del reato di immigrazione clandestina.
2014-01-21	PD	CassonFelice	CASSON, relatore. Signor Presidente, sento di dover intervenire proprio a questo proposito, per rendere, possibilmente, più chiaro l' iter. In Commissione giustizia, il 25 settembre 2013, dopo una lunga serie di sedute e dopo valutazioni con tutti i membri della Commissione, come relatore ho presentato l'emendamento 1.0.100, in cui, al comma 2, si specifica che tra i principi e criteri ai quali la riforma della disciplina sanzionatoria è ispirata vi è quello di trasformare in illeciti amministrativi tutti i reati per i quali è prevista la sola pena della multa o dell'ammenda, ad eccezione di determinate materie. Tra queste materie, al n. 3) c'era l'immigrazione. A questo emendamento del relatore sono stati presentati tre subemendamenti - mi pare venga detto formalmente in quest'Aula per la prima volta - dai rappresentanti del Movimento 5 Stelle, senatori Buccarella e Cioffi, dal senatore Lumia e da altri colleghi del Partito Democratico, nonché dal senatore De Cristofaro, del Gruppo Misto-SEL, che concordemente proponevano che venisse eliminato il n. 3), e cioè che l'immigrazione venisse eliminata da quella previsione. Il solo emendamento del senatore Buccarella aggiungeva: «conseguentemente, l'abrogare il reato di cui all'articolo 10- bis ». Questa è la situazione. Ciò vuol dire che sostanzialmente, quando è stata eliminata l'immigrazione da quell'elenco, tutti i casi di previsione di multa o ammenda già diventavano illeciti amministrativi, compreso dunque anche il reato di cui all'articolo 10- bis. Quel «conseguentemente» quindi è sostanzialmente inutile, perché quella previsione è già contenuta nella disposizione generale. Credo dunque che a questo punto, come suggeriva il presidente Palma, sia opportuno procedere al voto dell'emendamento 2.206, dopo di che, a seconda che lo stesso venga o meno approvato, cambia l'impostazione successiva, anche degli eventuali pareri del relatore, potendo non rendersi necessari l'emendamento del Governo e tutti i subemendamenti.
2014-01-21	PD	LumiaGiuseppe	Signor Presidente, colleghi, membri del Governo, oggi il Senato nel suo complesso compie delle scelte senza precedenti, scelte attese e discusse. Decenni e decenni di convegni le hanno precedute, libri, articoli, studi e poi al solito annunci della politica e poi ancora il niente: delusione. Oggi questo non succede, colleghi, perché sulle pene detentive non carcerarie, sulla riforma del sistema delle pene, sulle disposizioni in materia di sospensione del procedimento con messa alla prova e le scelte nei confronti degli irreperibili, finalmente il Parlamento volta pagina. Finalmente possiamo dire che la nostra Carta costituzionale viene rispettata e applicata. Anche la Corte europea può guardare con altri occhi al nostro Paese. Per tanto tempo abbiamo dovuto subire delle umilianti sanzioni e raccomandazioni. Oggi siamo pronti a dare una risposta moderna, avanzata, civile e democratica. Colleghi, per quanto riguarda la riforma del sistema delle pene, pensate un po', si aspettava da decenni la scelta che al Senato abbiamo fatto, arricchendo già l'opzione contenuta nella Camera. Per quanto riguarda il sistema delle pene si indica una dimensione mai avuta prima, appunto. Le pene principali - vorrei sottolinearlo - rimangono l'ergastolo (e non è cosa da poco, soprattutto in questi giorni, quando Riina si permette di minacciare il magistrato Di Matteo ed altri magistrati che sfidano la mafia con i processi e con le indagini) e la reclusione in carcere, ma viene inserita tra le pene principali anche la reclusione domiciliare e l'arresto domiciliare. L'arresto e la reclusione domiciliare sono previsti per i reati con pene non superiori ad un massimo di tre anni e, nello stesso tempo, per i reati che vanno da tre a cinque anni di pena, si dà al giudice la possibilità di valutare la scelta di garantire al nostro sistema sicurezza e nello stesso tempo limitare le nostre carceri dall'aggressione del sovraffollamento che ormai è diventato un sovraffollamento incivile e penalizzato dalla Corte europea. Colleghi, questa è una scelta moderna e seria che naturalmente non espone il nostro sistema di sicurezza; anzi, si prevede per la detenzione ai domiciliari che il giudice possa prescrivere l'uso di braccialetti elettronici per controllare l'esecuzione della pena. È prevista l'esclusione dall'applicazione delle nuove pene detentive domiciliari dei delinquenti abituali, professionali e dei delinquenti per tendenza. La Commissione giustizia del Senato ha espunto il riferimento all'articolo 104 del codice penale relativo anche ai contravventori abituali, presente nel testo approvato dalla Camera. Inoltre, quando il comportamento del condannato sia contrario alle prescrizioni impartite, ove si commette un ulteriore reato, decade la possibilità di avere la reclusione e gli arresti domiciliari. Allo stesso modo, ricordate colleghi, quando c'è un allontanamento non autorizzato dal domicilio, tale condotta equivale ad evasione ed viene così sanzionato. Il giudice, inoltre, può applicare ai reati per cui è prevista la detenzione domiciliare anche la sanzione del lavoro di pubblica utilità, sentiti l'imputato e il pubblico ministero. Dall'ambito di applicazione delle pene detentive non carcerarie sono esclusi i reati di grave allarme sociale; è inoltre prevista la possibilità - finalmente - di graduare il sistema delle pene: colleghi, per le pene gravi carcere severo e per i boss mafiosi il 41 -bis; per le pene lievi carcere o reclusione o arresto domiciliare. È una gradazione finalmente intelligente, che ci garantisce la possibilità di tenere insieme le garanzie, la libertà, il fine rieducativo della pena e, nello stesso tempo, un vero e rigoroso sistema di sicurezza. Così, cari colleghi, per quanto riguarda la possibilità che noi prevediamo con la delega al Governo per la riforma del sistema sanzionatorio (chiamato comunemente la depenalizzazione di molti reati), abbiamo fatto una scelta molto attesa, richiesta anche in questo caso da decenni: per i reati per i quali è prevista - lo ripeto - la sola pena della multa o dell'ammenda si passa a un altro criterio, cioè li si considera illeciti amministrativi. Ci sono però delle esclusioni importanti: ad esempio, le materie dell'edilizia e dell'urbanistica; dell'ambiente, territorio e paesaggio; degli alimenti e delle bevande (a tutela dei consumatori); della salute e sicurezza nei luoghi di lavoro; della stessa sicurezza pubblica; inoltre qui in Senato abbiamo aggiunto giochi d'azzardo e scommesse; armi ed esplosivi; elezioni e finanziamento ai partiti; proprietà intellettuale e industriale. Colleghi, abbiamo avuto una discussione qui in quest'Aula, anche in questi minuti, intorno all'immigrazione. In Commissione giustizia si è votato per escludere la materia dell'immigrazione dal mantenimento in condizione penale; abbiamo votato anche qui in Aula due ore fa e anche in questa sede si è scelto di non inserire tra le materie escluse dalla depenalizzazione quella dell'immigrazione. Perché, cari colleghi? Perché abbiamo un'idea di fondo che ci orienta, un un'idea vera, quella secondo la quale un sistema democratico è forte, è muscoloso da un punto di vista della virilità democratica, quando è in grado di colpire i trafficanti, quelli che riducono in schiavitù essere umani, donne e bambini, quelli che esercitano violenza, quelli che degradano la dignità delle persone! Su questi una democrazia deve tirare fuori i muscoli e tutta la propria energia! Ciò fino ad ora non è avvenuto: si è stati fragili, omissivi, del tutto indifferenti verso chi organizza il traffico degli esseri umani e riduce in schiavitù uomini, donne e bambini; invece muscolosi, forti, arroganti anche con insulti, nei confronti dell'immigrato, a prescindere dalla sua condizione, a prescindere se, ad esempio, si tratta di un rifugiato, anche con diritto d'asilo. Lì sì ci si scatena, si dimostra che si è abili; lì si gioca a raccogliere il consenso parlando alla pancia del Paese. Poi, se andiamo a vedere, se andiamo a scrutare bene la realtà, ci accorgiamo che anche questo sistema non esiste: non c'è forza, non c'è arroganza; è tutta verbale, è tutto giocato all'interno del teatrino della politica, perché in realtà il sistema penale sanzionatorio non ha fun-zio-na-to, ha reso spesso ridicolo il nostro Paese; ha consentito anche di mantenere in luoghi di detenzione, che dovevano essere temporanei e solo destinati all'identificazione, decine di migliaia di persone, di esseri umani e, come è avvenuto a Lampedusa, magari di trattarli in quel modo vergognoso e umiliante! Ecco perché, cari colleghi, si volta pagina. Ripeto: si volta pagina. Adesso dobbiamo dimostrare se siamo capaci di regolare meglio, attraverso lo strumento più efficace, che è quello dell'azione amministrativa, un mondo complesso e storico, una vicenda che riguarda la nostra società e tutta l'Europa. Colleghi, abbiamo anche approvato una misura moderna e nuova: la misura della messa alla prova. Si tratta di un istituto che altri Paesi hanno conosciuto prima di noi, un istituto che ci ha messo nelle condizioni - adesso - di recepire anche l'esperienza che abbiamo maturato nel settore minorile.
2014-01-21	PD	LumiaGiuseppe	Signor Presidente, intervengo per annunciare il voto contrario all'emendamento della Lega da parte del Gruppo del Partito Democratico, sia se votato con scrutinio palese che segreto (adesso mi pare che la richiesta in tal senso sia venuta meno). Presidente, siamo contrari perché l'approccio penale all'immigrazione è stato un vero e proprio fallimento: un fallimento grave, Presidente, colleghi, Governo, che ha causato l'abbassamento della qualità democratica del nostro Paese. Non ha impedito che si ledessero i diritti umani. CONSIGLIO (LN-Aut). Bravo! LUMIA (PD). Non è stato in grado di bloccare le tante sofferenze causate e le ire che si sono scatenate contro gli immigrati. CONSIGLIO (LN-Aut). Bravo! LUMIA (PD). La qualità di un Paese e la forza di una democrazia non si misurano su un approccio penale inefficace, distorto e spesso in netta contraddizione con i grandi valori. CONSIGLIO (LN-Aut). Bravo! LUMIA (PD). Presidente, l'approccio penale non ha garantito alcuna sicurezza al nostro Paese. Sì, è così. CONSIGLIO (LN-Aut). Bravo! LUMIA (PD). Il nostro Paese, di fronte ai trafficanti di esseri umani e alle mafie che hanno organizzato questo traffico, è stato disarmato. Non c'è stato un approccio rigoroso e serio perché, coprendosi dietro l'alibi dell'approccio penale, la sicurezza del nostro Paese è stata violata più volte, e continua ad esserlo, per cui si è dimostrata la sua piena inefficacia. Per questo motivo siamo chiamati a voltare pagina, ad essere più seri, a fare in modo che si distingua all'interno dell'immigrazione, che si sia capaci, attraverso norme rigorose di tipo amministrativo, di fare in modo che il nostro Paese sia in grado di rendere l'immigrazione, quando è regolata e seria, una risorsa e di fare delle mafie che organizzano il relativo traffico il vero problema
2014-01-21	PD	ZandaLuigi	Signor Presidente, intervengo brevemente (perché mi ero riproposto di non intervenire, vista l'ora e l'ampio dibattito che c'è stato) per ribadire ciò che francamente tutti gli italiani domani sapranno e ciò che tutti possiamo leggere dall'emendamento 2.800. Tale emendamento abroga il carattere penale, finora presente nell'ordinamento italiano, dell'immigrazione clandestina, trasformandola in un illecito amministrativo. Questo è il senso di questo emendamento che fra poco tutti voteremo.
2014-02-19	LN	StefaniErika	Signor Presidente, come si può vedere, non abbiamo proposto molti emendamenti all'articolo in esame, in quanto ci sono delle parti che condividiamo, anche se la materia dell'immigrazione è stata purtroppo incisa, a nostro avviso gravemente, con un recente intervento normativo proprio di questa Assemblea, da cui è sortita l'abolizione del reato di immigrazione clandestina. Riteniamo invece che si tratti di un problema molto serio, che deve essere affrontato davvero con grande responsabilità.
2014-02-24	LN	BitonciMassimo	Per quanto riguarda la patrimoniale, c'è già e l'avete messa voi: si chiama IMU, TASI, TARI, TARES, IMU che lei conosce bene e che a Firenze ha aumentato del 500 per cento a negozi e aziende, alla faccia del taglio delle tasse che sta sbandierando! Sull'immigrazione la vostra proposta è irricevibile, le diciamo no allo jus soli, no allo jus soli temperato, non c'entra nulla questa forzatura demagogica sulla cittadinanza ai bambini delle elementari. Dieci anni sono un tempo utile, per i genitori di questi bambini, almeno per dimostrare di conoscere il nostro Paese. Caro Presidente, non siamo noi che dobbiamo cambiare e integrarci, come lei ha detto: chi viene a vivere da noi, oltre che avere un lavoro, deve imparare a vivere secondo la nostra cultura, tradizioni, usi e consuetudini. Deludente il suo discorso, signor Presidente, deludente e senza risposte, avremmo voluto sentirla parlare di esenzioni per alluvionati e terremotati, del problema dei frontalieri, di Expo, di proposte per le migliaia di imprese che fuggono all'estero, ma evidentemente il suo è un non programma, c'è chi ha il non statuto e lei oggi ha snocciolato il non programma.
2014-03-04	PD	DiGiorgiRosaMaria	Ho molta fiducia che ciò si sia compreso, e compreso bene, dal nuovo Governo, nel momento in cui il nostro Premier, Matteo Renzi, ha impostato il discorso con il quale ha chiesto la fiducia, sia qui in Senato che alla Camera, esattamente sul fronte della scuola, la scuola che è priorità per il rilancio italiano. In questo senso si può parlare - speriamo davvero - di rinascita. Noi saremo qui a verificare e a controllare che tutto questo venga fatto perché, appunto, per quanto mi riguarda e per quanto riguarda il mio partito, sicuramente la scuola è una priorità. Una rinascita, dunque, che può avvenire soltanto investendo sul merito, sulle competenze e sulla valorizzazione, in primis, del personale della scuola italiana, nonché sulla capacità innovativa, per cui alla scuola non possiamo che unire naturalmente università e ricerca scientifica: è su questo che si deve andare avanti. In questo ambito abbiamo dunque il dovere di restituire centralità sociale al ruolo dell'insegnante, svilito e bistrattato: è a questa categoria che affidiamo, infatti, la cosa più preziosa che abbiamo, vale a dire la formazione dei nostri figli e dei futuri cittadini. Al contrario, come dicevo, di fatto bistrattiamo gli insegnanti, ritenendo che non abbiano un valore sociale alto, altissimo. Questo riconoscimento deve passare anche da una giusta retribuzione, oltre che dalla possibilità di insegnare in strutture adeguate. Quello dell'edilizia scolastica è un tema su cui non dobbiamo mai stancarci di porre l'attenzione. Un ragazzo non rispetterà mai le istituzioni e gli insegnanti stessi, né si fiderà di uno Stato che lo tiene in scuole disastrate, che fanno vergogna! Quindi è chiaro che anche il settore dell'edilizia scolastica è fondamentale quale elemento di crescita civile per i ragazzi. Se i ragazzi non si sentono rispettati, per quale motivo dovrebbero poi rispettare l'istituzione? Quello con la scuola è il primo rapporto che hanno con le istituzioni e con lo Stato: è quindi su quello che dobbiamo giocare il futuro civile del nostro Paese. Non possiamo quindi prescindere dalla necessità di un intervento per gli insegnanti, che si trovano ad operare con stipendi bassi, armati soltanto della loro competenza e senza formazione visto che - lo ricordiamo sempre - i nostri insegnanti non hanno più formazione. Se la fanno da soli, se hanno la fortuna di vivere in città molto belle, dove frequentano mostre e quant'altro; sicuramente molte meno possibilità hanno in altre situazioni, dove magari le opportunità esterne sono molto limitate, ma sono gli stessi insegnanti a dover avere voglia di fare qualcosa. Da molti anni abbiamo infatti dimenticato il ruolo altissimo che ha la formazione per avere una scuola sempre migliore. Domani verrà il Ministro, al quale chiederemo un impegno forte anche su questo punto che, pur non avendo direttamente a che fare con il provvedimento in esame, è molto legato al tema che stiamo trattando oggi. Dunque c'è necessità di far svolgere agli insegnanti il proprio lavoro nel migliore dei modi. Naturalmente, però, dobbiamo anche chiedere al Ministro un impegno forte, perché le risorse che serviranno a sanare quello che, per certi versi, è il vulnus del provvedimento che dovremo votare saranno recuperate - i colleghi ne hanno parlato molto bene prima - dal fronte dei capitoli dedicati alla scuola e all'istruzione in generale, quindi dai progetti che fanno sì che la nostra scuola sia un po' più competitiva e attenta alle esigenze di tutti. In particolare, in un momento in cui l'immigrazione e tanti temi, che sono importanti, devono essere trattati all'interno della scuola, trovare le risorse per pagare gli insegnanti e per sanare questa situazione dal fronte dei progetti educativi (dal MOF) evidentemente non è il massimo e non è ciò che avremmo voluto. In un ordine del giorno noi chiederemo un impegno del Governo in questo senso. È grande l'impegno che chiederemo e che chiediamo a questo Governo. Il provvedimento è necessario e abbiamo, quindi, il dovere morale, evidentemente, di votarlo, e questo faremo. Naturalmente, però, dobbiamo anche pensare a un futuro diverso, che prima di tutto si costruisce nelle aule scolastiche, con i ragazzi, con gli insegnanti e con il personale che nella scuola vive.
2014-03-05	LN	StefaniErika	L'articolo 3 modifica infatti le norme del testo unico delle disposizioni concernenti la disciplina dell'immigrazione. Il nuovo testo che viene proposto prevede dunque che: «non sono ammessi il respingimento o l'espulsione o l'estradizione di una persona verso uno Stato qualora esistano fondati motivi di ritenere che essa rischi di essere sottoposta a tortura». Siamo ben consapevoli che, purtroppo, in alcuni Paesi possono essere compiuti reati di questo tipo e che vi possano essere condotte di questo genere, dal momento che abbiamo parlato di un ampliamento della portata della norma, anche in Italia, e visto che consideriamo come tortura anche fattispecie come i trattamenti che possono essere subiti dalle persone anziane in un istituto di cura o in un ospizio.
2014-03-05	LN	StefaniErika	Signor Presidente, come avevo detto in discussione generale, noi abbiamo sollevato delle perplessità riguardo a questa norma, non tanto perché non esistano dei fenomeni di tortura - purtroppo sicuramente esistono - in Paesi stranieri, ma in quanto, introducendo questa modifica alla normativa riguardante l'immigrazione, a nostro avviso potrebbe verificarsi (non possiamo non pensare a questa eventualità) che alcune ipotesi di respingimento, di espulsione o di estradizione possano essere impedite sulla base magari di meri sospetti. Riteniamo che il riferimento a fondati motivi che inducono a far ritenere che nel Paese straniero vi possano essere dei reati di tortura possa purtroppo essere utilizzato impropriamente.
2014-03-05	LN	StefaniErika	Signor Presidente, onorevoli colleghi, svolgo molto brevemente la dichiarazione di voto a nome del mio Gruppo, visto che nell'ambito della discussione generale abbiamo già espresso ampiamente la nostra posizione riguardo a questo disegno di legge e alla nuova formulazione della fattispecie del reato di tortura. Non possiamo, però, non ribadire e non ricordare ancora, in sede di dichiarazione di voto, come sia veramente incredibile che dobbiamo trattare ancora oggi, nel 2014, del reato di tortura. Questo significa che la tortura esiste. È per questa ragione che siamo qui a discutere dell'introduzione proprio di una autonoma figura di reato. Spiace anche, per certi versi, che si sia giunti soltanto ora ad introdurre nel nostro ordinamento questa importante fattispecie. Comunque, all'esito dell'esame svolto in Commissione e del dibattito che ne è sorto, noi della Lega Nord condividiamo i risultati cui si è pervenuti. Siamo ben consapevoli del fatto che si poteva prevedere il reato di tortura come un reato proprio (ossia commesso dal pubblico ufficiale). Abbiamo, invece, aderito alla proposta che questo reato sia configurato come un reato comune. Questo, per le ragioni che avevamo già espresso: far rientrare nell'ambito di applicazione di quella fattispecie anche le condotte che, purtroppo, possono venirsi a creare in contesti in cui, magari, non si sta cercando di estorcere un'informazione. Vi sono episodi, narrati anche sui giornali, di eventi tristissimi in cui alcune persone vengono materialmente sottoposte ad una tortura fisica e psicologica quotidiana, con trattamenti che possiamo considerare sicuramente degradanti e inumani. Facciamo riferimento, ovviamente, alle ipotesi, che sono balzate anche alla cronaca, di trattamenti, ad esempio, di anziani o di persone portatrici di handicap all'interno anche di strutture pubbliche. Questo ci ha portato ad esprimere il nostro voto favorevole in Commissione per ampliare la fattispecie, in modo da farvi rientrare anche tutte queste ipotesi. È ovvio, sicuramente, che il legislatore che è chiamato a configurare gli elementi costitutivi di un reato, anche per fattispecie così delicate, deve fare varie considerazioni, che da una parte vanno a cercare di ampliare ed estendere la portata della fattispecie, e dall'altra cercano di dimensionare e di prevedere parametri che non consentano un'eccessiva dilatazione della previsione. Per questa ragione noi della Lega Nord, come abbiamo già fatto in Commissione giustizia, esprimiamo un voto assolutamente favorevole sull'introduzione di questa norma, così come configurata in questo disegno di legge: lo confermiamo anche in Assemblea, nonostante la perplessità che abbiamo manifestato riguardo all'articolo 3, che prevede la modifica al Testo unico sull'immigrazione. In particolare, si prevede un impedimento ad effettuare procedure di espulsione o di estradizione verso Paesi in cui vi è fondato motivo di ritenere che siano perpetrati atti di tortura. L'unica nostra perplessità era questa. Avevamo proposto, anche in Commissione, emendamenti volti a delimitare, in particolare, la portata normativa di questo articolo, in modo da far sì che, quanto meno, non fossero impedite procedure di espulsione, magari semplicemente sulla base di ventilati sospetti circa la possibilità che siano commessi reati di tortura nei Paesi di destinazione. Ciononostante riteniamo di poter esprimere il nostro voto favorevole sul provvedimento nel suo complesso, anche se la previsione di fattispecie gravi come quella oggi in esame non può non indurci a riflettere sulla necessità di infondere davvero nella nostra gente, in tutti i cittadini, una cultura e un particolare rispetto della dignità delle persone. L'auspicio è che la stessa gravità della pena prevista per questo reato possa essere ampiamente dissuasiva di comportamenti che sono assolutamente disumani.
2014-04-01	LN	DivinaSergio	Oggi diventa difficile fare i conti di quanti provvedimenti abbiamo realizzato con la motivazione di contrastare il sovraffollamento delle carceri. In ogni caso, sono almeno tre, e quello che stiamo adesso esaminando sarebbe il quarto. In primis, ci stupisce l'ingerenza dell'Unione europea e, in secondo luogo, la nostra sudditanza ai suoi ordini, nei confronti dei quali lo Stato italiano deve correre ad ottemperare. La sentenza della Corte europea dei diritti dell'uomo obbliga il nostro Paese, fissando addirittura la data al mese di maggio 2014, chiaramente sotto la minaccia di sanzioni, ad abbassare il numero delle presenze carcerarie nei nostri istituti da 68.000 a 48.000 unità (in sostanza dobbiamo mettere in libertà almeno 20.000 detenuti). Rivolgo allora una domanda provocatoria: se l'Unione europea stabilisse che, per ciascun carcerato, debbano essere disponibili quaranta metri quadri e che all'interno delle carceri si debbano costruire piccole Spa per il mantenimento della salute dei carcerati, addirittura piccoli centri benessere, che cosa dovremmo costruire nel nostro Paese? Chiaramente la mia è una provocazione. Sottosegretario, facciamo il punto della situazione e riesaminiamo i vari provvedimenti emanati. A memoria, siamo partiti con la famosa legge Severino, che è il primo provvedimento in materia di sovraffollamento. Innanzitutto, abbiamo portato da dodici a diciotto mesi l'ultimo periodo di pena da scontare non più in carcere, ma agli arresti domiciliari. Si è stabilito che, solo nel caso di arresto in flagranza di reato, e solo entro le 48 ore successive, può essere celebrato il giudizio direttissimo. Abbiamo messo sul banco di prova il nuovo istituto e abbiamo rilevato che, se Natale, Pasqua e le festività nazionali sono precedute da una domenica, non è consentito celebrare il processo, facendo venir meno l'efficacia dell'arresto e facendo liberare quindi i soggetti arrestati. Si è stabilito poi che per determinati reati non si poteva più ricorrere alle carceri, ma alle celle di sicurezza, salvo poi dimenticarsi che non tutti i posti di polizia sono dotati di tali strutture: ergo, non si possono più arrestare le persone. Il secondo svuota carceri - ormai si semplifica usando questo termine - porta la firma del ministro Cancellieri. Sotto il Dicastero della giustizia Cancellieri che cosa si stabilisce? Non si incarcerano più le persone se non dopo una condanna in via definitiva. Pertanto, il condannato potrà attendere libero sino alla condanna ultima. Si è stabilito che la custodia cautelare preventiva non si potrà più applicare per reati inferiori ai cinque anni. Per cui a tutti i reati (e ve ne sono di importanti) per i quali sono previste pene inferiori ai cinque anni non possono essere applicate misure di custodia cautelare in carcere. Per i minori inoltre i permessi annui sono stati portati da 60 a 100 giorni. Ciò significa che ogni due giorni di carcere scontati si può prendere un giorno di permesso. Ma veniamo al terzo provvedimento svuota carceri approvato sempre sotto il Governo Letta. Cosa stabilisce su tali questioni? Per esempio, per quanto riguarda gli sconti di pena per liberare le carceri si passa da 45 a 75 giorni a semestre. Il conto matematico è rapido: 75 giorni ogni semestre vuol dire 150 giorni l'anno, quindi di fatto si è dimezzato il tempo di permanenza in carcere. Ma cosa introduce? Per gli spacciatori, anche se è stato introdotto il concetto di «lieve entità» (salvo poi cancellare la differenza fra droghe leggere e pesanti), per il reato di spaccio la pena è stata ridotta da sei a cinque anni. Ed ecco che quindi scatta il divieto di applicare la carcerazione preventiva. Pertanto gli spacciatori, fino a condanna definitiva, sono liberi di continuare a spacciare, perché non li si può trattenere più in carcere. A noi tutto ciò è sembrato assurdo, ma se raccogliamo gli atti parlamentari questi parlano da soli. Ma veniamo al provvedimento oggi in esame. Oltre a quanto ricordato e contenuto nei tre provvedimenti successivi (questo sarebbe il quarto provvedimento - ripeto - svuota carceri), nell'attuale provvedimento si dice che non potranno più essere detenute in carcere persone cui siano state comminate pene fino a tre anni. Al posto della detenzione è prevista la reclusione o l'arresto domiciliare. Possiamo immaginare che i furti verranno compiuti à gogo, visto che non è prevista per i ladri alcuna condanna con detenzione in carcere. Viene inoltre lasciata al giudice la discrezionalità di applicare tale disposizione non solo per pene fino a tre anni, ma addirittura fino a cinque; mi riferisco alla facoltà di optare per gli arresti domiciliari o per la detenzione domiciliare, anziché per la detenzione in carcere. Ma tra i reati puniti con pene fino a cinque anni sono compresi anche reati importanti come la truffa, atti persecutori e violenza domiciliare. A proposito, ad esempio, di atti persecutori come lo stalking, ricordo il dibattito accalorato che si svolse in questa Aula in occasione della ratifica dell'Accordo di Istanbul relativo ai reati e alle violenze contro le donne. Furono pronunciate bellissime parole in difesa delle donne, salvo poi essere completamente inefficaci, giacché tutte queste persone continueranno a circolare liberamente per le nostre strade. È prevista inoltre la depenalizzazione di alcuni reati, tra cui l'immigrazione clandestina e lo spaccio di stupefacenti. Vi rinviamo la palla chiedendovi: chi gestirà dunque l'immigrazione clandestina e tutto ciò che comporta? Vi ricordo, infatti, che un clandestino non può avere lavoro, che chi non ha lavoro non ha di che mantenersi e, dunque, non sa come sfamarsi. È molto facile capire dove porta questo ragionamento. Ma non abbiamo in mano neanche uno strumento che ci consente di decidere che una persona venga prelevata, impacchettata e portata nel proprio Paese di provenienza. Oltretutto è stato introdotto il concetto di «messa alla prova». Cosa è? Con 30 giorni di messa alla prova addirittura si estingue un reato che può comportare pene fino a quattro anni. In questa fattispecie rientra un po' di tutto, dal furto aggravato alla ricettazione. Con la messa alla prova il reato addirittura si estingue. Significa che passato il periodo qualcuno esprimerà una valutazione e, addirittura, non solo non si svolgerà il processo, ma si cancellano gli atti e si butta alle ortiche il fascicolo. Noi ci chiediamo a questo punto che ruolo debba avere uno Stato. Anzi, ci pare che questi Governi - questo e quelli che si sono appena succeduti - abbiano avuto molta, ma molta più attenzione per i carcerati, che non per esodati, disoccupati e pensionati.
2014-04-08	M5S	SimeoniIvana	II contagio si sta diffondendo in Sierra Leone e Liberia ed il Senegal ha deciso di chiudere le frontiere. Il Marocco ha iniziato ad intensificare i controlli, ma sappiamo che i numeri in Africa sono approssimativi e le organizzazioni sanitarie sono spesso solo di facciata. È difficile quindi fare diagnosi, difficile contare i colpiti e le reali cause di morte. Desidero ricordare, se ce ne fosse bisogno, che il virus in questione causa febbre emorragica; è quasi sempre letale e non esiste terapia. L'unica certezza è che in poco tempo l'emorragia causata dal virus dilaga nell'organismo colpito e che la morte sopraggiunge senza che medici e infermieri possano fare molto, essendo essi stessi esposti al contagio. Inutile dire che se il contagio dovesse arrivare a toccare le coste del Nord Africa, il nostro Paese, soggetto ad immigrazione clandestina incontrollata, sarebbe in gravissimo pericolo: nessun protocollo medico è valido abbastanza per contenere il virus dell'ebola, ragione per la quale è il virus più temuto in caso di uso per fini terroristici. Auspico che il Governo prenda al più presto delle misure per prevenire questa minaccia pericolosissima, magari con un cordone sanitario.
2014-04-23	PD	DeBiasiEmiliaGrazia	Propongo infatti una modifica al testo dell'emendamento nel senso di aggiungere, dopo le parole «senza nuovi o maggiori oneri a carico del bilancio dello Stato», le seguenti: «nell'ambito delle risorse già stanziate». È un emendamento al quale attribuisco una grandissima importanza. Ciò, in primo luogo, perché, essendo di fronte ad un'ennesima proroga, abbiamo bisogno che sia riempita di contenuti, e il contenuto della formazione è fondamentale: senza la formazione degli operatori sarà molto difficile riuscire a garantire i percorsi terapeutici richiesti. In secondo luogo, l'emendamento affronta anche il tema dell'immigrazione, al quale credo vada posta attenzione. Quando, infatti, si parla di immigrazione si fa riferimento anche alle difficoltà di comprensione linguistica; pertanto, c'è anche bisogno di formare mediatori culturali che siano in grado innanzitutto di discernere chi fa sul serio, chi davvero presenta patologie mentali, da chi non le ha e, in secondo luogo, di applicare percorsi terapeutici stando vicino alle culture di appartenenza dei soggetti internati.
2014-04-30	M5S	PugliaSergio	Signora Presidente, sottoscrivo anche l'emendamento 13.2 e dichiaro su di esso il mio voto favorevole. Sottoscrivo questo emendamento perché qui si parla molto spesso, e tra poco se ne parlerà sempre di più, dei migranti che arrivano sulle nostre coste, soprattutto quelle siciliane. In questo caso, chiediamo che venga esteso anche ai Comuni della provincia di Ragusa il finanziamento destinato alla realizzazione di interventi urgenti destinati a far fronte alla situazione di emergenza connessa all'accoglienza dei profughi, perché anche quella provincia viene ad essere coinvolta nell'accoglienza ai migranti. Riteniamo in ogni caso che l'Italia non vada lasciata sola. Facciamo o non facciamo parte dell'Unione europea? Allora c'è bisogno di chiedere in maniera forte e decisa, sbattendo i pugni sul tavolo, all'Unione europea di non prendere soltanto dall'Italia, ma di darle i fondi necessari per gestire l'accoglienza dei migranti che ovviamente, nel caso delle nostre isole, già attualmente ricevono una opportuna accoglienza. Sarebbe quindi opportuno chiedere all'Europa di darci una mano in questo. All'Europa non bisogna soltanto dare, ma anche chiedere, soprattutto in materia di immigrazione.
2014-05-07	LN	CentinaioGianMarco	Servivano provvedimenti più coraggiosi e forti; serviva lo stesso coraggio che il Presidente del Consiglio ha quando affronta i giornalisti per promettere; servivano tasse più basse e più risorse, che voi dite non esserci. Ebbene, le risorse ci sono, e lo sanno tutti: i soldi ci sono perché si risparmia con lo svuota carceri (questo è indubbio), e si risparmierebbe con l'immigrazione. In questo momento, infatti, lo Stato italiano spende 10 miliardi di euro per accogliere immigrati clandestini.
2014-05-15	PD	PaduaVenera	Signora Presidente, colleghi, volevo condividere una veloce riflessione su due problematiche a me molto care e, almeno la prima, cara a tutta l'Assemblea. Ancora una volta, stamattina, abbiamo commemorato, con un minuto di silenzio, l'ennesima tragedia vissuta in questi giorni: la tragedia degli sbarchi, il dolore di questa strage infinita che lascia in fondo al mar Mediterraneo almeno 20.000 morti; 20.000 persone che sono uomini, donne e bambini. Magari la cifra 20.000 può sembrare un concetto sfuggente, ma si tratta di persone in fuga, che cercano un futuro migliore e che scappano dalla guerra. Ormai la questione dell'immigrazione ha oltrepassato limiti invalicabili e l'Italia si trova ad affrontare un fenomeno che cresce esponenzialmente con il passare del tempo. Non vi è alcun dubbio che i migranti aumenteranno e che saranno disposti a mettere in gioco la loro vita pur di sfuggire da quell'infausto destino che li attende in molti dei loro Paesi. Per questo è indispensabile, ora più che mai, che l'Europa reagisca unitariamente e che non si lasci la questione al solo onere dell'Italia. Come ha detto l'altro ieri il nostro Premier, l'Europa non può salvare gli Stati e le banche e poi lasciare morire le madri con i bambini. La nostra Europa, quella sognata dai Padri fondatori e che vogliamo ancora continuare a costruire insieme, si dimostra sorda, lontana, oserei dire latitante. È arrivato il momento, non più procrastinabile, che tutti i Capi di Stato e di Governo si impegnino in prima persona di fronte al problema degli sbarchi nel Sud d'Europa.
2014-05-27	M5S	DePietroCristina	Ai sensi dell'articolo 7, la cooperazione nella lotta alla criminalità organizzata deve includere l'aggiornamento costante e reciproco delle minacce da essa poste e delle tecniche atte a contrastarla, anche attraverso lo scambio di esperti e la condivisione di analisi ed esperienze, con esplicito riferimento alla gestione dei flussi migratori e lo svolgimento di corsi di formazione congiunti. Tra le attività illecite della criminalità organizzata oggetto della cooperazione, sempre all'articolo 7 vengono fra le altre individuate l'immigrazione illegale, il traffico di essere umani, l'induzione alla prostituzione, il traffico illecito di armi, munizioni ed esplosivi, materiale strategico e nucleare, il riciclaggio di denaro, nonché la falsificazione di documenti, denaro e valori.
2014-06-11	FI	BerniniAnnaMaria	Questo 2014, nonostante Mare nostrum sia stata presentata come un'operazione di salvataggio di vite umane, rischia di far registrare un bilancio effettivo superiore, in ragione dell'aumento delle traversate, anche rispetto all' annus horribilis del 2011, quello delle sciagurate primavere arabe, purtroppo tanto osannate da una certa parte politica. Non parliamo poi dei costi, che si scaricano tutti sull'Italia, nell'incapacità del Governo Renzi d'imporre all'Unione europea il tema dell'immigrazione come una priorità di tutto il Continente, quale invece è: e mi riferisco proprio a quell'Unione europea della quale sta inutilmente (sotto questo profilo è evidente) per assumere la Presidenza per sei mesi. La missione Mare nostrum già di per sé costa 9 milioni di euro al mese, come stima minima: ci dice il senatore Mauro che li avremmo spesi comunque, ma intanto li paghiamo. Fino ad un paio di mesi fa, il costo dell'accoglienza per lo Stato italiano, una volta sbarcati a terra i migranti, era stimato in 200 milioni l'anno. Ieri, nelle stime del sindaco di Catania, Bianco, sono già diventati 300. Per ogni immigrato lo Stato spende una media di 55 euro al giorno; i centri di identificazione ed espulsione operativi sono quelli di Bari, Caltanissetta, Roma, Torino e Trapani-Milo, ma sono già una seconda linea... PRESIDENTE. La prego di concludere, senatrice Bernini. BERNINI (FI-PdL XVII). La ringrazio, signora Presidente, le chiedo solo un minuto. PRESIDENTE. L'ha già superato, siamo ad un minuto e mezzo oltre il tempo assegnatole. Prego, concluda. BERNINI (FI-PdL XVII). Il messaggio che l'Italia manda all'Africa con Mare nostrum è che chiunque arrivi sarà soccorso e accolto e che la speranza sarà coronata dal sogno. La realtà è un'altra: la mafia dei trafficanti di uomini è, di fatto, la prima beneficiaria della generosità del Governo italiano. È bello che i migranti messi in salvo ringrazino applaudendo i marinai delle fregate sulle banchine dei porti siciliani, ma non è bello che quegli stessi migranti (tra i quali è spesso impossibile discernere i profughi dai clandestini, se non dai criminali) siano attirati da Mare nostrum in un circuito che è di per sé criminale, potenzialmente esplosivo per le nostre comunità e per i migranti stessi. Signora Presidente, questi sono dati, fatti e drammi che anche noi abbiamo sulla coscienza e il nostro buonismo non vale a farceli dimenticare, se sono stati i nostri messaggi sbagliati ad incoraggiarli a salpare. Anche per questo Mare nostrum va interrotta e il Governo impari finalmente a governare senza più alibi, per il bene dei migranti e per l'Italia.
2014-06-11	LN	ArrigoniPaolo	Sempre allora il ministro della difesa pro tempore Mauro tenne a sottolineare come l'Italia si muovesse per prima nell'ambito di Eurosur, da poco varato, che avrebbe consentito di controllare le frontiere all'interno di Frontex per dare un esempio chiaro e forte. Il ministro Mauro disse, inoltre, che non ci sarebbe stato bisogno di altri fondi, ma che sarebbero bastati i soldi dei Ministeri, stimando tale costo intorno a un milione e mezzo di euro al mese. Queste sono le premesse che consentono già di affermare che, considerati i dati alla data di oggi, l'operazione Mare nostrum è - come si è dimostrato da subito - un fallimento. Questa operazione non è affatto un deterrente, ma anzi incoraggia e agevola gli scafisti e gli stessi migranti che sanno di attraversare il Mediterraneo in condizioni di maggiore sicurezza anche grazie alle navi della Marina militare. L'ultimo dato ufficiale comunicato dal ministro Alfano il 28 maggio in sede di Comitato parlamentare di controllo sull'attuazione dell'accordo di Schengen parlava di 39.538 migranti arrivati. Ad oggi, a distanza di meno di 15 giorni, siamo ad oltre 50.000 e, considerando che l'estate è appena iniziata e il trend, possiamo tranquillamente dire che nel 2014 si sfonderà il tetto delle 100.000 persone. Anche il direttore centrale dell'immigrazione e della polizia delle frontiere presso il Ministero dell'interno, il dottor Pinto, ha affermato in più audizioni che Mare nostrum facilita i migranti. Inoltre, come non citare come elemento non più dissuasivo il reato di clandestinità, che è stato abrogato, considerato che invece negli altri Paesi dell'Europa continua ad esistere, anche se non sempre come reato ma (in alcuni casi) come illecito amministrativo? L'operazione, inoltre, è molto più costosa di quanto previsto. Il ministro della difesa Pinotti ha parlato di 9,5 milioni di euro al mese. Stiamo parlando di 300.000 euro al giorno, senza considerare i costi dell'accoglienza non ancora quantificati; al riguardo ricordiamo che ad ognuno dei migranti che chiede la protezione internazionale deve essere riconosciuto vitto e alloggio gratis, soldi per 2,5 euro al giorno e una tessera telefonica di 15 euro. Sui costi, voglio qui ricordare come il Gruppo Lega Nord, già in data 27 marzo, abbia inoltrato ai Ministri dell'interno e della difesa un'interrogazione per avere l'esatta conoscenza dei costi sostenuti, sia per l'operazione militare, sia per quanto riguarda l'accoglienza; un'interrogazione che, a distanza di due mesi e mezzo, è rimasta inevasa. Così come inevasa - e lo voglio sottolineare - è una precedente interrogazione, datata 20 marzo, presentata sempre dal Gruppo Lega Nord (che si è mosso subito per contrastare e vigilare sull'operazione Mare nostrum), che chiedeva quali fossero le modalità operative, le linee direttrici, insomma le regole d'ingaggio affidate alla Marina militare per le operazioni nel mar Mediterraneo. Inoltre, va sottolineato il marasma, la difficoltà cui sono stati sottoposti gli enti territoriali, a partire dai Comuni, che si sono visti piazzare sui loro territori, molte volte senza alcun preavviso, molti migranti. Insomma, il fenomeno sta scoppiando, così come tutte le strutture di accoglienza. Mentre in Europa gli altri Paesi stanno apprestando misure sempre più restrittive per contrastare il fenomeno dell'immigrazione clandestina, addirittura avviando piani per il rimpatrio dei cittadini comunitari disoccupati, come in Germania e in Gran Bretagna, soprattutto per evitare il collasso del sistema del welfare, noi imperterriti andiamo avanti con l'operazione Mare nostrum. Al caro collega, senatore Mario Mauro, che all'inizio dell'operazione, il 18 ottobre dello scorso anno, parlava di primi della classe in attuazione di queste misure, faccio notare che gli altri Paesi europei si sono guardati bene, vista l'esperienza italiana, dall'intraprendere operazioni analoghe. Come non ricordare che in Spagna, attuando misure di contrasto, rispetto allo stesso periodo dello scorso anno, i migranti clandestini e i profughi (o sedicenti tali) sono diminuiti del 90 per cento? Come non ricordare - l'ha detto il ministro del lavoro e delle politiche sociali Poletti - che altri Paesi, come Grecia e Malta, hanno attuato, a differenza nostra, misure di contrasto rispetto alla migrazione dei clandestini e dei profughi (o sedicenti tali)? Insomma, con la nostra mozione - siamo stati i primi a presentarla - noi chiediamo al Governo di completare il piano di accordi bilaterali elaborato nella precedente legislatura, quando al Ministero dell'interno c'era Maroni, al fine di impedire le partenze dai Paesi costieri dell'Africa, in particolare dalla Libia. È qui che bisogna investire le risorse e le forze attualmente impiegate per collaborare all'attività di contrasto concordata con i Paesi controparte. Chiediamo, in secondo luogo, di adottare serie misure di sicurezza, inclusa la predisposizione di un piano sanitario d'emergenza, al fine di tutelare la salute dei cittadini e soprattutto dei militari, degli uomini delle Forze dell'ordine e del personale impiegato nelle varie operazioni, esposti ad alto rischio sanitario, come in queste ore stanno denunciando molti sindaci. Di fatto, è preoccupante la notizia dell'altro giorno, che parla di otto militari risultati positivi al test della tubercolosi. Chiediamo, poi, di riferire trimestralmente al Parlamento in merito agli esiti delle domande di protezione internazionale presentate, a quelle rigettate, ovvero alle concessioni dello status di rifugiato. Chiediamo, inoltre, di adottare, come previsto dalle direttive europee, tutte le misure idonee al fine di ottenere dai singoli i rimborsi integrali o parziali delle spese sostenute per l'accoglienza e l'assistenza sanitaria loro erogate, qualora venga accertato che i richiedenti asilo dispongano di proprie risorse sufficienti. Chiediamo, quindi, di avviare, durante il semestre italiano di Presidenza delle istituzioni comunitarie, tutte le più opportune iniziative al fine di rafforzare il controllo dei nostri confini terrestri e marittimi e di rivedere la Convenzione di Dublino sulla concessione del diritto di asilo. Tra le richieste, ovviamente, vi è anche quella di ospitare nel nostro Paese la sede di Frontex, oggi presente nella lontana Varsavia, in Polonia. Infine - l'ho lasciato per ultimo - chiediamo al Governo Renzi di sospendere immediatamente l'operazione Mare nostrum e di rafforzare i controlli alle frontiere italiane terrestri, in particolare quelle marittime; un compito, quest'ultimo, più adatto alla nostra Marina militare, il cui ruolo primario è quello della difesa dei confini e non quello di trasformarsi in una flotta di traghetti in cui i passeggeri trovano il biglietto pagato dagli italiani per arrivare nel nostro Paese, dove trovano vitto e alloggio gratis. La sospensione di Mare nostrum è urgente per fermare questa colossale invasione. Diversamente, arriveremo alla fine dell'anno sfondando (e forse andando molto oltre) la quota di 100.000 migranti clandestini e sedicenti profughi. Cambiamo questa politica e questa operazione fallimentare; abbandoniamo questa nostra posizione demenziale, totalmente esplosiva e fuori controllo, perché tanto l'Europa se ne frega, come in passato e come sarà anche in futuro. Se il Governo e il ministro Alfano non si decidono ad attuare politiche di controllo e di difesa del nostro territorio non resta altro per loro che rassegnare le dimissioni.
2014-06-11	LN	ConsiglioNunziante	L'immigrazione clandestina è un problema vero, serio, profondo e drammatico, che non si affronta certo nei salotti buoni, ragionando con i nostri amici radical chic, con la filosofia da quattro soldi, con il buonismo, tantomeno nascondendo i numeri di questa immensa invasione.
2014-06-11	LN	ConsiglioNunziante	Si continua a dare la colpa di questa grandissima immigrazione alle guerre. Ma in quei luoghi le guerre ci sono da quaranta-cinquant'anni e nessuno, se non negli ultimi dieci anni, si era mai sognato di venire in Italia, soprattutto, tra le altre cose, quando il lavoro c'era e c'era per tutti.
2014-06-11	LN	StefaniErika	Ricordiamoci tutta la questione che era sorta sullo ius soli, le nefande ed infauste dichiarazioni della ministro Kyenge riguardo al diritto alla cittadinanza. Poi c'è stata l'abrogazione del reato di immigrazione clandestina, un altro passaggio gravissimo che ha praticamente reso l'Italia debole nei confini, debole nell'affrontare questa problematica, che resta e resterà ancora grave finché non verranno approntate le vere ed ormai assolutamente necessarie soluzioni per riuscire a venire fuori da questa situazione. Qui invece il problema è stato affrontato all'italiana, come succede sempre, ma dobbiamo dire al Ministro, al Governo, a tutti voi della maggioranza che occorre coraggio nell'affrontare anche queste situazioni. Non stiamo parlando solo di denaro, anche se comunque, come è stato accennato dai colleghi che mi hanno preceduta, vi sono stati notevolissimi esborsi, un carico economico enorme per il Paese: e non stiamo parlando della Germania, ma dell'Italia, con i suoi conti, con il problema della copertura degli 80 euro al mese in busta paga.
2014-06-11	M5S	BertorottaOrnella	Mi scusi senatrice Bertorotta, ma non vorrei che dietro il laser ci fosse anche un'arma o uno strumento offensivo. BERTOROTTA (M5S). Non credo, mi fido del Questore. Il Governo avrebbe potuto chiedere alla Costa Crociere di andare a prelevare i clandestini in mare, dovendo garantire pure le strutture ricettive, un posto letto e quant'altro ad ogni migrante, come stabilito a gennaio dal Ministero dell'interno, con l'informativa inviata a tutti i prefetti, con ulteriori costi a carico dell'Italia. C'è un business dell'immigrazione inaccettabile. Parliamo di commesse da milioni di euro, su cui molti si stanno arricchendo, dove i diritti delle persone scompaiono, come denuncia Christopher Hein, direttore del Consiglio italiano per i rifugiati. Gli aspiranti allo status di rifugiato costituiscono la fetta più ghiotta della torta. Ecco perché quella è diventata una vera e propria città di richiedenti asilo. Il CARA di Mineo, ospitato nel Villaggio degli aranci, prima abitato dagli ufficiali americani di stanza a Sigonella, è diventato il motore dell'economia di questa parte della provincia di Catania: 4.000 persone di 50 etnie diverse, il doppio della capienza, fruttano al Consorzio Calatino Terra di Accoglienza la cifra di 50 milioni di euro l'anno. Il sistema di accoglienza è al collasso. Non abbiamo più luoghi dove portarli e molte popolazioni locali sono indispettite dal continuo arrivo di stranieri, pur non tirandosi indietro nel dare loro quello che serve. Ma fino a quando? Il territorio italiano, nello specifico quello siciliano, deve essere tutelato. Non possiamo parlare di successi dell'operazione Mare nostrum. Dovremmo intervenire per ridurre drasticamente i tempi di rilascio dei permessi di asilo, sia nella provincia di Catania che in quelle di Trapani, Agrigento ed Enna, dovuti alle insufficienti commissioni che se ne occupano. Visitando il CARA di Mineo e il CIE di Pozzallo ho intervistato gli occupanti di questi centri; la principale lamentela che hanno mosso è stata che loro vengono qui magari per ricongiungersi ai parenti nel Nord Europa e si trovano costretti a restare un anno e mezzo in questi centri, senza un lavoro, un'occupazione e senza desiderare di fermarsi in Italia. Il Movimento 5 Stelle, quindi, è sicuramente contro i respingimenti ed è a favore di una accelerazione di queste procedure burocratiche.
2014-06-11	M5S	DePietroCristina	In quanto membro della delegazione italiana all'Assemblea parlamentare dell'OSCE, fin dall'inizio dell'anno ho lavorato ad una proposta di risoluzione, sostenuta dalla delegazione italiana e firmata da numerosi parlamentari di diverse Nazioni, che sarà formalmente discussa a fine mese. È quella di cui parlava il senatore Compagna, che per questo ringrazio. La risoluzione rappresenta un appello per una riforma generale delle politiche di immigrazione a livello europeo ed OSCE. Senza una seria riforma generale sull'immigrazione sarà impossibile raggiungere obiettivi strategici in termini di sicurezza, coesione sociale ed economica.
2014-06-11	M5S	DePietroCristina	Sono consapevole che organismi come l'OSCE hanno un potere limitato, tuttavia rappresentano luoghi privilegiati per costruire preziose sinergie che valichino i confini nazionali e, in questo caso, per internazionalizzare il problema dell'immigrazione. Dovremmo tutti lavorare sulle cause e non limitarci ad una battaglia sugli effetti, che potrà dare solo risultati parziali.
2014-06-11	M5S	DePietroCristina	Tra le richieste formulate all'interno della risoluzione desidero ricordare: la richiesta agli Stati partecipanti all'OSCE di sollecitare una riforma generale della politica di immigrazione a livello nazionale ed europeo; in particolare, la richiesta agli Stati partecipanti, che siano anche membri dell'Unione europea, di garantire una gestione solidale del problema dell'immigrazione e maggiori finanziamenti agli Stati membri chiamati a far fronte alla pressione dell'ingresso in massa di richiedenti asilo.
2014-06-11	M5S	DonnoDaniela	Sorvolo sulla descrizione dettagliata della task force umanitaria e militare più discussa degli ultimi mesi, sul numero delle forze coinvolte, sulla quantità di aerei, elicotteri e risorse umane impiegate - peraltro già ben note a tutti - per giungere al nocciolo della questione e del perché oggi, in quest'Aula, ci troviamo a trattare dell'operazione Mare nostrum. Prima di questa discussione, durante l'attuale legislatura, molte sono state le azioni del Movimento 5 Stelle sul tema. Azioni che abbiamo prontamente passato in rassegna nella nostra mozione. In Commissione politiche dell'Unione europea, durante l'esame della legge di delegazione europea abbiamo presentato un ordine del giorno a prima firma della senatrice Serra, poi accolto come raccomandazione, nel quale esplicitamente impegnavamo il Governo a sospendere la pratica del respingimento, attuando i trattati internazionali già vigenti. Nello stesso ordine del giorno chiedevamo di intraprendere iniziative volte ad abrogare il reato di ingresso e soggiorno illegale nel territorio dello Stato, perché si tratta di una fattispecie non compatibile con il nostro dettato costituzionale. Ancora, durante l'Assemblea dello scorso 20 ottobre, ascoltata la relazione informativa del Presidente del Consiglio sul Consiglio europeo del 24 e 25 ottobre 2013 a Bruxelles, il nostro Gruppo ha presentato una risoluzione a prima firma della senatrice Taverna, poi respinta, che già allora, più di sette mesi fa, avrebbe impegnato il Governo a migliorare il coordinamento fra gli Stati membri nel controllo delle frontiere marittime, potenziando il ruolo dell'agenzia Frontex, verificandone le funzioni e l'efficacia, nonché a proporre una rimodulazione dei principi stabiliti dal regolamento n. 2013/604, conosciuto anche come regolamento di Dublino III. Sapevamo bene e sottolineavamo con forza il fatto che - cito testualmente - «l'emergenza umanitaria riguarda tutta l'Europa e non solo i Paesi che si affacciano sul mar Mediterraneo, maggiormente soggetti ai flussi migratori». Come riportato nei considerata della nostra mozione, già allora ritenevamo chiare le falle del regolamento Dublino III, che ripropone sostanzialmente lo stesso principio generale contenuto sia nella Convenzione di Dublino del 1990, sia nel successivo Dublino II, vale a dire che ogni domanda di asilo continua ad essere esaminata da un solo Stato membro e che la competenza per l'esame della richiesta ricade, prima di tutto, sulla Nazione che ha svolto un ruolo maggiore in relazione all'ingresso e al soggiorno del richiedente nel territorio degli Stati membri, salvo eccezioni. In sostanza, sono stati davvero pochi gli aggiustamenti apportati. Come sostenuto già nei primi giorni di presenza del nostro Movimento in Parlamento, riteniamo che, sempre a livello comunitario, valga la pena evidenziare che il Trattato di Lisbona ha sì confermato l'impegno dell'Unione europea ad elaborare una politica comune per l'immigrazione, ma non ha assegnato all'Unione stessa le necessarie competenze normative sull'ingresso di migranti per motivi di lavoro, lasciando questa cruciale materia integralmente alla competenza dei singoli Stati membri. È ovvio che questo tipo di impostazione non potrà durare. È per questo che nel testo della nostra mozione chiediamo un cambio di rotta che investa integralmente il fenomeno dell'immigrazione, come sul piano della giustizia. Sotto il profilo normativo interno, esiste il testo unico sull'immigrazione, integrato dalla legge n. 94 del 2009, che - a sua volta - ha introdotto il reato di ingresso e soggiorno illegale nel territorio dello Stato. L'articolo 19 di questo testo stabilisce che «in nessun caso può disporsi l'espulsione o il respingimento verso uno Stato in cui lo straniero possa essere oggetto di persecuzione per motivi di razza, di sesso, di lingua, di cittadinanza, di religione, di opinioni politiche, di condizioni personali o sociali, ovvero possa rischiare di essere rinviato verso un altro Stato nel quale non sia protetto dalla persecuzione». Si riscontra nei fatti che questa disposizione viene elusa ogni volta che, a causa di una mancata precisazione in tal senso, migranti minori d'età vengano accompagnati coattamente da capitaneria di porto, Guardia costiera e Guardia di finanza negli Stati di provenienza, senza che sia stato compiuto alcun accertamento volto ad appurare se tra gli immigrati respinti vi siano richiedenti asilo. Si tratta di un accertamento più che necessario, soprattutto se si tiene conto di quanto è accaduto negli ultimi mesi e di quanto va accadendo ogni giorno sulle coste italiane. La nostra Carta fondamentale, in questo senso, è cristallina. Siamo tenuti ad una coerenza normativa e, di rimando, comportamentale. Alla luce della situazione attuale, però, tutti gli atti esistenti - sia a livello interno, sia europeo ed internazionale, ivi compresa la discussa operazione Mare nostrum - non si sono rivelati efficaci o in qualche modo utili per la risoluzione delle difficoltà connesse al fenomeno migratorio. Gli impegni che avevamo proposto negli atti di indirizzo svariati mesi fa sono stati puntualmente disattesi, per non dire completamente ignorati! Quanto detto ci induce ad impegnare nuovamente e con maggiore forza il Governo a compiere una serie di fondamentali azioni. All'interno della mozione del Movimento 5 Stelle - a differenza di altri testi orientati per lo più a mettere una bandierina sul tema piuttosto che a proporre delle soluzioni - ritroverete degli impegni puntuali sui quali siamo chiamati a votare. Prima di tutto, considerata l'imminente Presidenza italiana dell'Unione europea, chiediamo una più decisa cooperazione tra Stati membri per affrontare l'emergenza umanitaria nel Mediterraneo. Sono necessari finanziamenti adeguati alle operazioni di soccorso e di accoglienza dei profughi e dei rifugiati; bisogna contrastare il traffico di esseri umani. Per troppo tempo, in troppi casi, l'Europa è rimasta spettatrice di pietra di fronte alle speculazioni delle multinazionali nei territori africani, ai drammi del Darfur, alle guerre in Libia, alla vendita incontrollata di armi. In secondo luogo, il Governo deve sostenere fattivamente le essenziali azioni svolte sia dall'agenzia Frontex, sia dall'Ufficio europeo di sostegno per l'asilo e dagli altri organismi preposti alla gestione del fenomeno. Ora più che mai è necessaria l'unificazione, in un unico organismo europeo, delle funzioni dei soggetti implicati attraverso lo spostamento della sede operativa a Lampedusa. Solo così si potrà realizzare un coordinamento delle operazioni di salvataggio ed assistenza ai migranti e la tutela delle frontiere dell'Unione europea, suddividendo in modo solidale, tra gli Stati membri, il carico umano ed economico di tale drammatica emergenza. In questa direzione devono essere continue le sollecitazioni nei confronti dell'Unione per una più efficace azione verso i Paesi di origine e di transito, impegnando e incentivando i rispettivi Governi a realizzare una seria politica di gestione dei flussi, soprattutto nella lotta alle organizzazioni criminali che speculano sulla disperazione altrui attraverso il traffico di esseri umani. Sono i fili invisibili della mafia che si celano dietro questi traffici. Vendere armi per le guerre, per poi traghettarne anche le vittime, come se si fosse affetti da una sindrome bipolare. È il Governo che deve inoltre adoperarsi per sospendere l'odiosa pratica del respingimento, favorendo il ricongiungimento dei minori con i genitori. E questo perché si tratta di pratiche che ledono i diritti fondamentali della persona e che sono fortemente stigmatizzate dai trattati internazionali che l'Italia ha sottoscritto e che, dunque, deve rispettare, senza se e senza ma. Ancora, a livello comunitario ed internazionale l'Unione deve dare attuazione alla direttiva 2001/55/CE del Consiglio, che detta norme minime per la concessione della protezione temporanea in caso di massicci afflussi, nonché sollecitare la Commissione europea ad attivare il Consiglio al fine di adottare misure temporanee a beneficio dello Stato membro o degli Stati membri interessati da un afflusso improvviso di cittadini di Paesi terzi. Il semestre di Presidenza italiano dovrà costituire un'occasione per avviare - presso le competenti istituzioni dell'Unione europea e presso le Nazioni Unite - azioni di cooperazione e sviluppo, di missioni umanitarie volte a istituire centri per i richiedenti asilo e rifugiati direttamente sulle coste dei Paesi del Nord Africa. In ultimo, ma non per ultimo, è necessario snellire le procedure di accoglienza e verifica delle situazioni giuridiche di tutti i migranti affinché possano lasciare celermente il territorio italiano, ricongiungendosi con i parenti che, di solito, già si trovano nei Paesi del Nord Europa. In conclusione, non esistono formule preconfezionate che risolvano con uno schiocco di dita la questione. Basterebbe però essere concordi su tre principi fondamentali: umanità, unità, universalità.
2014-06-11	M5S	SimeoniIvana	Da anni questa migrazione si concentra nei Paesi del Nord Africa e si dirige verso le nostre coste. L'Italia è diventata il Paese da invadere. Sì, perché questa non è più immigrazione controllata, ma è piena invasione.
2014-06-11	PD	GuerraMariaCecilia	Credo che il nostro Governo dedicherà nel semestre europeo un pensiero serio a questo: impostare delle politiche europee che siano proprio politiche, attività di tipo politico volte a realizzare e costruire delle relazioni economiche con i Paesi del Mediterraneo. Questo, nell'ottica di quello che può essere il futuro e la frontiera di questi fenomeni, ossia la famosa immigrazione circolare: l'idea che le persone girano, vanno in Paesi più avanzati, imparano, tornano nei loro Paesi si stabiliscono delle relazioni di scambio proficue per entrambi. Abbiamo esempi virtuosi anche nel nostro Paese, e penso che su questa via bisogna continuare ad andare.
2014-06-11	PD	PaduaVenera	Ci sono poi altri due punti sui quali vorrei soffermarmi brevemente. Innanzitutto c'è in gioco una questione morale: chi associa alla parola «immigrazione» solo termini economici, con una finalità di propaganda, scorda il reale fardello che permane nella nostra memoria, legato alle continue violazioni in termini di diritti umani fondamentali. Non che il lato economico per il nostro Paese sia secondario, soprattutto in un momento di crisi come questo, ma ci sono drammi, come quelli cui assistiamo sempre più frequentemente, che superano e oltrepassano i confini nazionali e meritano un'attenzione più puntuale.
2014-06-11	PD	PaduaVenera	Giunti a numeri e cifre come quelli odierni (anche se i migranti sono tutt'altro che meri numeri e guai a scordare che dietro a quelle cifre si celano nuclei di famiglie composti da persone, da uomini, donne e bambini), è inevitabile che ci sia una risposta primaria all'emergenza e che essa debba arrivare dall'europeizzazione dell'immigrazione.
2014-06-11	PD	PaduaVenera	Permettetemi poi di dire una cosa sulla Sicilia, che in tanti hanno nominato: tutti conoscono il nome di bellissime località turistiche più per le problematiche connesse all'immigrazione che per l'assoluta meraviglia paesaggistica di quei luoghi. Faccio un esempio citando un nome che forse a tanti di voi non dirà nulla, ossia Pozzallo, un comune della mia provincia che si trova vicino a casa mia, di circa 19.000 abitanti, ma con la bandierina blu. Chi lo sa più che Pozzallo ha la bandierina blu? Si pensa soltanto all'immigrazione. Come non citare poi Lampedusa, che è luogo di meraviglia e la cui popolazione fa a gara di generosità? Mi rivolgo allora al Governo, che è più che onorevolmente rappresentato dai suoi membri qui presenti: accogliete le istanze che arrivano da quei Comuni, dalla sindaca Nicolini e dal presidente Crocetta e che offrono alla vostra attenzione una richiesta d'aiuto non più derogabile; accogliete le istanze dei Comuni che accolgono i tanti minori in arrivo - che non possono essere lasciati insieme agli altri - e non sono sostenuti economicamente. Trovate per piacere la modalità di ridare luce alla meraviglia di questi luoghi, che hanno incentrato le loro politiche di sviluppo sul turismo. Non ci si ricorda più che il turismo è peculiarità straordinaria per quelle città e quelle comunità, si pensa soltanto ai cadaveri, ai morti ed agli immigrati che sono stati accolti, curati e rispettati, perché esseri umani degni di ogni attenzione; queste comunità, però, vi chiedono attenzione e misure di ristoro.
2014-06-11	PD	PaduaVenera	Signora Presidente, dall'ONU, l'altro ieri, sono state pronunciate queste parole: «La questione immigrazione nel Mediterraneo non è un problema che l'Italia può affrontare da sola».
2014-06-11	PD	VattuoneVito	Certo, occorre adesso stimolare e sensibilizzare, come stiamo facendo, la comunità internazionale, ma il problema dell'immigrazione è particolarmente complesso e delicato e riguarda soprattutto in questo momento storico la grave instabilità politica dei Paesi africani del Mediterraneo e di quelli dell'Africa subsahariana. Infatti, la ciclicità della crisi che attraversano quei Paesi, dovuta alla fragilità degli equilibri politici interni e dei loro apparati statali, fanno sì che il fenomeno dell'immigrazione abbia una natura strutturale e non emergenziale.
2014-06-11	PD	VerducciFrancesco	A quel vincolo di solidarietà richiamiamo l'Unione europea oggi perché vogliamo che l'operazione Mare nostrum cambi di segno; non che venga cancellata, non che si riduca ma che invece venga ampliata, che avvii una nuova fase, che diventi a tutti gli effetti strumento europeo. Ne abbiamo l'opportunità anche per l'auspicio e la speranza che la Presidenza italiana del semestre porta con sé. Innanzitutto, intervenendo - come è stato detto - sulla revisione del regolamento del cosiddetto Dublino III. In Consiglio d'Europa, nella Commissione immigrazione, qualche giorno fa la delegazione italiana ha ottenuto un importante risultato: l'accoglimento della richiesta di revisione che permetterà a coloro che richiedono asilo di andare là dove chiedono, e non solo di stazionare nei Paesi di primo sbarco e di prima accoglienza.
2014-06-11	PD	VerducciFrancesco	Noi qui dobbiamo dare risposte, non fare demagogia; dobbiamo dare soluzioni e non lucrare sulla paura. Allora, ecco, in questa vicenda c'è l'enormità di quello che abbiamo alle spalle. C'è un sito che si chiama «Fortress Europe» che calcola quanti siano i morti nel nostro Mediterraneo dal 1988 ad oggi: sono 19.720. È quella che Papa Francesco ha chiamato anche lui, nel primo viaggio che ha voluto fare proprio a Lampedusa, la globalizzazione dell'indifferenza, richiamandoci a stare dalla parte degli umili e delle periferie. Questo, a mio avviso, significa Mare nostrum, e se noi siamo dovuti intervenire con Mare nostrum - lo dico con forza ai colleghi della Lega, soprattutto, che qui sono intervenuti - è perché abbiamo avuto a lungo politiche che sono state sbagliate e fallimentari: politiche che hanno inasprito e irrigidito l'atteggiamento nei confronti dell'immigrazione, avendo come unico risultato quello di ampliare le aree di irregolarità, di marginalità, con il fallimento della politica vergognosa dei respingimenti, del reato di clandestinità, che in realtà ha ridotto dal 2002 al 2009 i rimpatri che ci sono stati dall'Italia, oltre a garantirci poi procedure d'infrazione in Europa e interventi della Corte europea dei diritti dell'uomo. Ecco, in realtà noi italiani oggi dobbiamo reclamare all'Europa, per la credibilità che abbiamo riconquistato grazie a questa operazione, che ci sia finalmente, con decisione, una politica europea: una politica innanzitutto per il Mediterraneo, e quindi una politica europea per l'immigrazione. Dobbiamo chiedere e reclamare una conferenza internazionale sulla Libia, intervenire finalmente con una cooperazione internazionale che possa sanare quelle guerre, quei conflitti, quelle persecuzioni da cui in tantissimi, anche in queste ore, a migliaia scappano. Servono interventi diretti ed efficaci in Africa e in Medio Oriente, a sostegno di quelle economie locali (solo così saranno sempre di meno ad andarsene), a sostegno di quei processi di democratizzazione per lottare contro gli estremismi e le carestie.
2014-06-12	LN	DivinaSergio	Signora Presidente, signor rappresentante del Governo, oggi gli esponenti dell'Esecutivo hanno una grande responsabilità. Mare nostrum nasce con un grande equivoco e si trasforma di fatto in una grande truffa. Per quanto riguarda le premesse, sottolineo che la missione era quella di rafforzare le frontiere. Poiché noi apparteniamo al grande organismo europeo di Frontex, vi era l'obbligo del controllo, per competenza, delle nostre frontiere. Nello specifico, si intende porre un freno - cioè un effetto deterrente - al traffico di esseri umani. Chi non poteva dichiararsi d'accordo con questi presupposti? Nel frattempo, però, la missione è partita, e qualcuno del Governo ha dato direttive completamente diverse e, da missione di controllo delle frontiere, essa è diventata di assistenza ai naviganti: si devono salvare i poveri disperati che si avventurano nel Mediterraneo. Una cosa che funziona benissimo, a tutti i livelli e a tutte le latitudini, è proprio la comunicazione. Oggi, con un piccolo strumento, si sa cosa accade in tutto il mondo. Così dal nostro Paese è partito un primo messaggio, cioè «ora o mai più». Altro che dissuadere o produrre un effetto di deterrenza: l'Italia addirittura va a prendere i migranti non appena si discostano dalle loro coste (non si aspetta neanche che varchino le acque territoriali). Infatti, appena le condizioni del mare lo permettono, osserviamo che le partenze aumentano a dismisura. Del resto, gli scafisti hanno un grandissimo vantaggio perché non fanno neanche il pieno di benzina, ma utilizzano pochi litri di carburante; sanno, infatti, che poi qualcuno verrà a traghettarli e che arriveranno le «navette» italiane. Si dovrebbe aprire un inciso su quelli che noi consideriamo i poveri disperati: se, stante quanto emerge, ogni persona che parte paga agli scafisti circa 2.000 euro per imbarcarsi, forse i poveri disperati sono quelli che non riescono a permettersi neanche di pagare queste cifre, cioè quelli che rimangono nei Paesi di origine. Ebbene, a condimento del tutto, ci si mette l'intelligenza italiana, con la quale si decide di cancellare il reato di immigrazione clandestina. A questo punto, parte il secondo messaggio: «Venite, perché tanto non succederà assolutamente niente e addirittura in Italia ci offrono vitto, alloggio, carte telefoniche e 75 euro al mese di pocket money ». Questo messaggio arriva in Paesi che per lo più hanno redditi medi di 50 dollari al mese, cioè di meno di 50 euro al mese. A volte, quando i servizi e i centri di accoglienza non sono sufficienti, queste persone vengono addirittura ospitate in alberghi a tre o quattro stelle. Domando a un membro del Governo: ma riuscite a dare gli stessi supporti e gli stessi aiuti agli indigenti e agli italiani che perdono il lavoro, che perdono la casa o che si trovano in situazioni di difficoltà?
2014-06-12	PD	ToniniGiorgio	Concludo, signora Presidente. Noi preferivamo i metodi spicci di Gheddafi al metodo dell'UNHCR e dell'ONU. In Marocco non è così, perché la Spagna e il Marocco hanno voluto l'UNHCR, e adesso hanno una gestione razionale dei flussi di immigrazione. Noi invece non abbiamo voluto quella soluzione, e adesso piangiamo perché l'ONU non c'è? Noi ci stiamo battendo perché l'ONU ci sia, e il nostro Governo porterà l'ONU e l'Europa a gestire questa questione con intelligenza e con civiltà.
2014-06-12	PD	ToniniGiorgio	Un'ultima questione riguarda la Libia, e sarà la questione centrale della nostra politica estera d'ora in avanti. Abbiamo ascoltato parole di rimpianto da parte del collega Gasparri per il grande dittatore Gheddafi, quello che fu accolto con tutti gli onori dal presidente Berlusconi. Beh, insomma, non condivido questo rimpianto, nemmeno sulla questione dell'immigrazione, e per due ragioni: la prima ha a che fare con il cuore e la seconda con il cervello.
2014-06-19	LN	CrosioJonny	In secondo luogo, consideriamo che parliamo di una tecnologia molto all'avanguardia, quasi sperimentale nel suo impiego, e che questa povera Sicilia, oltre ad essere martoriata dal punto di vista ambientale, in questo momento affronta anche il grave problema dell'immigrazione clandestina e degli sbarchi, che creano davvero delle difficoltà. Il problema è anche gestire tutto questo sistema. Noi stiamo impiegando importanti risorse per cercare di porre rimedio a tutto questo. Non entro nel merito delle modalità con cui lo stiamo facendo: mi interessa, in questo momento, la questione economica, l'impegno del nostro Paese e la sua qualità nel monitorare il Canale di Sicilia. Ci sembra dunque abbastanza naturale che questa tecnologia, che, di fatto, è una tecnologia che sarà impiegata in tempo di guerra, possa avere anche una sua valenza in tempo di pace. Infatti, uno dei componenti essenziali di questa tecnologia è l'AGS ( alliance ground surveillance ), che è un sistema che permetterà alla NATO di assicurare il monitoraggio ad alta quota di vaste aree di territorio e per lunghi periodi di tempo, con l'utilizzo di droni capaci di operare in ogni condizione di tempo. L'impegno che noi allora chiediamo al Governo (e mi rivolgo al Sottosegretario) è che, se questa opera s'ha da fare, e avrà tutte le condizioni, sia utilizzata anche per uno scopo in tempo di pace, così da risparmiare, se possibile, delle risorse per il nostro Paese, visto che noi impieghiamo per tale compito la Marina militare, la Guardia costiera e chi più ne ha, più ne metta. Tra l'altro, poiché in momenti di cattivo tempo e di mare grosso si fa fatica ad operare sul Canale di Sicilia, noi siamo certi che, con l'utilizzo dell'AGS (che è parte integrante di questo sistema MUOS), otterremo un risparmio e anche la garanzia, sicuramente più forte, che il monitoraggio del Canale di Sicilia sia fatto in maniera più scientifica. Inoltre, da un punto di vista tecnico, e per chi ha una certa dimestichezza con queste tecnologie, mi permetto di osservare che noi non parliamo, in questo caso, dei soliti droni che viaggiano a una quota media che varia tra i 500 e i 1.500 metri e potrebbero creare inquinamento fonico: parliamo di una nuova generazione di droni, che viaggiano a quote molto superiori, in quanto questa tecnologia lo permette. Allora, signor Sottosegretario, non ci sembra fuori dal mondo chiedere che questa tecnologia possa essere impiegata non solo per scopi bellici, se ve ne sarà necessità (perché questa è la finalizzazione del MUOS, sia chiaro), ma possa essere impiegata anche in tempo di pace: per risparmiare soldi e, tra l'altro per coinvolgere l'Europa intera in questa importante operazione. Questo ordine del giorno potrà senz'altro dare al Governo la forza di andare nelle sedi opportune per contrattare questo genere di accordo.
2014-06-24	FI	BerniniAnnaMaria	Dunque nei prossimi sei mesi, presidente Renzi, sarà l'Italia e la voce dell'Europa e nell'Europa. Saranno mesi cruciali, forse decisivi, sincronizzati sui tempi di un cambiamento duplice e necessario: da un lato, l'avvicendamento ai vertici dell'Unione (devo dire un appuntamento davvero storico che da lungo tempo non si realizza), dall'altro, il tempo di assumere decisioni non più rinviabili su economia, lavoro, immigrazione. Tutti sappiamo che cosa va fatto. A questo punto quello che deve essere fatto va fatto.
2014-06-24	FI	BerniniAnnaMaria	Il presidente Renzi ha ricordato che dobbiamo potenziare l'integrazione europea di Frontex e ha parlato di Frontex plus. Abbiamo tanto parlato di Frontex e così poco si è fatto in Europa per implementare veramente Frontex, che altro non è stato se non un andirivieni costiero che non ha minimamente affrontato il vero problema dell'immigrazione economica e per motivi umanitari. Il problema quindi è portare a casa risultati. Abbiamo detto: fare ciò che va fatto. Promettere non è difficile (lo ha dimostrato anche il presidente Renzi nei suoi primi cento giorni di governo): difficile è mantenere tutto ciò che si promette. Il presidente Renzi ha prodotto un cronoprogramma con tante promesse: legge elettorale e riforme istituzionali a febbraio (avevamo inteso del 2014, non del 2015); la riforma del lavoro (quella vera, quella che serve al Paese, non la striminzita formula Poletti); la riforma della pubblica amministrazione ad aprile (annunciata, poi sparita dai radar); a maggio la riforma del fisco (non pervenuta, e maggio è finito); a giugno la giustizia (ma intanto non favorisce questo Governo la responsabilità civile dei magistrati, ci sembra di capire). È solo grazie alla credibilità dell'impegno riformatore che l'Italia potrà imporre veramente un'agenda ai propri partner europei, ma dov'è fino ad ora questa credibilità? Renzi aveva promesso di pagare entro luglio 68 miliardi di debiti arretrati nei confronti delle imprese fornitrici. Contemporaneamente si sono sommati nuovi debiti dovuti al persistente ritardo dei pagamenti: sei mesi in media, che sono stati giustamente stigmatizzati da un'Europa che - ahimè - ha dovuto aprire una procedura d'infrazione. Nessuno può sottoscrivere lo stupore, quello sì stupefacente, del ministro dell'economia Padoan all'annuncio del commissario Tajani dell'avvio della procedura stessa. Sono tanti i punti da affrontare, e rimando per questo alla mia dichiarazione che spero il Governo leggerà, unitamente alla nostra proposta di risoluzione che ha così velocemente e così inopinatamente respinto, non nel merito, ovviamente, ma come modalità. L'unica cosa che vorrei ricordare è che Forza Italia incalzerà Renzi a ottenere il massimo a Bruxelles e Berlino, e se c'è la farà se ne rallegrerà con lui. Noi crediamo moltissimo negli investimenti produttivi utili alla crescita. Crediamo negli investimenti pubblici cofinanziati dall'Unione europea. Crediamo nella possibilità di ottenere più tempo, in cambio di riforme credibili, per la riduzione del debito pubblico che viaggia oltre il 130 per cento del PIL. E con questo ho veramente concluso, Presidente: voglio ricordare che siamo stati i primi ad appoggiare la scelta della flessibilità del mercato del lavoro e della nuova interpretazione delle regole comunitarie, ma proprio per questo saremo inflessibili nel ricordare l'impegno che Renzi ha preso con tutti noi e con i suoi partner di chiudere l'era di un'Europa inutilmente rigorista, ostile e lontana. Ma non è certo sulla base della sua relazione di oggi, che oserei definire - per non dire peggio - minimale, in qualche caso perfino reticente, che questo Governo potrà presentarsi in Europa con il biglietto da visita giusto per convincere la Merkel a «cambiare verso».
2014-06-24	LN	CentinaioGianMarco	Ai tecnocrati dell'Europa non è forse il caso di parlare di Patto di stabilità? Anche perché lei ha fatto il sindaco, Presidente del Consiglio, e quindi questa dovrebbe essere una sua priorità proprio, perché è stato sindaco e sa cosa vuole dire imbattersi nel Patto di stabilità. Così come dovrebbe essere una priorità dei suoi Ministri, che sono qui ad ascoltarci, sistemare i debiti della pubblica amministrazione: paghiamo - quando paghiamo - con 210 giorni di ritardo. Siamo l'unico Paese al mondo dove le aziende falliscono per crediti verso la pubblica amministrazione. Signor Presidente del Consiglio, ma la sanno i suoi amici in Europa questa cosa? Gliela racconti, sempre tra un selfie e l'altro. Porti all'attenzione dell'Europa la situazione dell'immigrazione: dica all'Europa che, in sei mesi, sono arrivati 58.000 clandestini. Ricordi che noi, Governo italiano, abbiamo l'operazione Mare nostrum, che non sta risolvendo nulla, ma che ha trasformato le navi della nostra Marina - prima c'era qualcuno che le ringraziava - in navi da crociera. Io, che lavoro nel mondo del turismo, vi dico che risparmiavate chiedendo ai crocieristi una nave in prestito. Spieghi che un clandestino in Italia si porta a casa più di 35 euro al giorno e un disabile 14: è vergognoso.
2014-06-24	LN	DivinaSergio	Il Presidente assente del Consiglio dice che tutta l'Europa deve farsi carico dell'immigrazione. Ma il Presidente del Consiglio ha letto qualche piccolo dato? Nei primi cinque mesi dell'anno ci sono stati 55.000 sbarchi. Non possiamo parlare di immigrazione. Questa è un'invasione! I numeri sono da invasione. E noi sappiamo che legate al problema dell'immigrazione ci sono tutte le altre grosse problematiche del nostro Paese, come la disoccupazione, sulla quale avete dato i dati, che sono perfetti. Ma questa disoccupazione ci dovrebbe imporre politiche dell'immigrazione tali da fermare anche i regolari, e non solo gli irregolari! Cosa fa una persona che viene in Italia e non trova lavoro? Non ha bisogno di cultura, ma ha bisogno di riempire la pancia, a pranzo, cena e colazione. E se non riesce a farlo con i soldi che derivano da un pecunio da lavoro, allora se li procura in altro modo. E noi vediamo come sono composti i dati sulla criminalità e sulla popolazione carceraria.
2014-06-24	M5S	BlundoRosettaEnza	È una decisione, stigmatizzata anche dal «Wall Street Journal» e dal «Financial Times», che penalizzerebbe le piccole e medie imprese del settore, mettendo a rischio ben 10.000 posti di lavoro, e bloccherebbe un trend positivo che dal 2008 al 2012 ha visto aumentare la produzione di energia rinnovabile nel nostro Paese dal 20 per cento al 34 per cento. Sarebbe questa, signor Renzi, la sua idea per la realizzazione degli obiettivi contenuti nel quadro per le politiche dell'energia e del clima per il periodo dal 2020 al 2030 e per cambiare verso all'Italia? Ci auguriamo che, illuminandosi sulla via di Damasco, abbandoni il prima possibile la propaganda sulle rinnovabili e che dedichi un po' del suo tempo libero ad approfondire la conoscenza del settore e i benefici che da esso sono derivati e che potrebbero ancora derivare. L'Italia non potrà mai economicamente ripartire se ci fermiamo alle parole. Da quanto tempo si parla anche dello scomputo delle spese per investimenti destinati ad infrastrutture, prevenzione del rischio sismico ed idrogeologico, ricerca e messa in sicurezza degli edifici pubblici dal rigido rapporto tra deficit e PIL al 3 per cento, misura sulla quale saremmo pienamente d'accordo? Ieri c'è stata, in proposito, anche una timida apertura della cancelliera Merkel, che ha ipotizzato una maggiore flessibilità sul Patto di stabilità, ma il vero nodo è quello di permettere ai Comuni virtuosi, che non hanno deficit in bilancio, di poter derogare e tornare a spendere in opere e servizi che produrrebbero un diretto ed immediato beneficio per la collettività sia in termini di servizi sia nella possibilità di far riprendere l'economia. Mi permetta, infine un accenno a due ulteriori questioni. Una è l'immigrazione, per la quale concordo sulla necessaria contestualizzazione europea dell'operazione Mare nostrum, finora liquidata dall'Unione europea solo sulle spalle del sud Europa e a carico dell'Italia. L'altra è il contrasto alla contraffazione dei prodotti, versante sul quale è necessario nel prossimo semestre di Presidenza italiana un maggior impegno del Governo italiano per il rafforzamento ed il coordinamento della normativa a livello europeo. Presidente Renzi, ci auguriamo che il suo mandato...
2014-06-24	PD	ToniniGiorgio	Il nostro Governo sta ragionando in Europa e sta costruendo le condizioni per un patto nuovo: sia sul versante dell'economia - penso alle cose dette prima dal collega Guerrieri Paleotti - sia sul versante dell'immigrazione, della politica estera ed energetica stiamo aprendo una strada nuova per un'Europa più forte, all'interno e nel mondo.
2014-06-25	LN	CandianiStefano	Signor Presidente, ovviamente il nostro voto sarà di astensione, non ritenendo che il provvedimento sia complessivamente soddisfacente, ma ritenendolo comunque un passo avanti nell'ottica di una cooperazione internazionale che da sempre sosteniamo per potere svuotare anche il tema dell'immigrazione nel nostro Paese.
2014-06-25	PD	MicheloniClaudio	L'ultimo punto che vorrei affrontare, signor Presidente, se mi concede ancora un minuto. Noi ci commuoviamo quando assistiamo ai drammi dell'immigrazione, ai drammi del mare a Lampedusa o sulle coste del Nord Africa, ma politica della cooperazione vuol dire affrontare quei problemi. Rimango scandalizzato quando sento dire che si può esportare la democrazia con le armi e con l'intervento militare: no, la democrazia la si esporta e la si sviluppa con una politica della cooperazione che permette alla gente di vivere con dignità.
2014-07-01	PD	PaduaVenera	Signora Presidente, più volte in quest'Aula ho avuto l'occasione di parlare con molta tristezza e con molto dolore di ciò che ormai ogni giorno - e forse rischiamo anche di abituarci - accade sulle rive del Mar Mediterraneo. Mi riferisco, in particolar modo, alla tragedia che ancora questa mattina colpisce il nostro cuore e il nostro sguardo: la tristezza è che tutto quasi ci scivoli addosso. Sono certa che il presidente Renzi, iniziando oggi il nuovo semestre europeo, porrà con ulteriore forza il problema di cui in quest'Aula ci siamo occupati, perché non può essere un problema italiano e siciliano: è un problema del mondo intero e, in particolare, dell'Europa. Sono certa che si porrà la massima attenzione a tutto ciò, per mettere fine alla triste pratica del recupero dei morti nel Mar Mediterraneo e far sì che questo torni ad essere considerato non più un mare di morte ma un luogo di incontro di culture e di religioni differenti. Credo però sia necessario puntualizzare tre questioni (lo faccio velocemente perché è tardi e il tempo è poco). La prima è la questione morale: non avere paura dell'altro, del diverso da noi. Dietro i dati economici ci sono drammi familiari, con intere famiglie che muoiono e affidano la loro vita a scafisti spietati e cinici. Non dimentichiamo la grave violazione dei diritti fondamentali della persona, diritti che sono universali e transnazionali. Vi è poi la questione politica: europizzare la questione dell'immigrazione tramite una cooperazione tra i popoli europei. L'Italia, e la Sicilia in particolare, gioca un ruolo cruciale a causa del posizionamento geopolitico nel cuore del Mediterraneo. Sono indispensabili programmi di aiuto strutturato, anche con il supporto delle autorità internazionali, per costruire corridoi umanitari in Africa. Voglio ricordare La Pira, che è nato a Pozzallo, dove oggi sono sbarcati quegli uomini e donne disgraziati morti per asfissia: ricordiamoci in che modo tremendo sono morte queste persone. Ricordiamo la profezia di La Pira: un uomo eccezionale, che pensava che il Mar Mediterraneo dovesse essere veramente un mare di pace. Non pensiamo che la pace sia utopia o un sogno. è uno strumento necessario per far sì che tutto questo possa cessare. Non sono un'utopista o una sognatrice. Bisogna che si ritorni a parlare di pace, bisogna affrontare la questione giuridica della modifica del regolamento di Dublino. Bisogna riparlare della pace tra i popoli affinché la pace sia alla base di nuove politiche europee umanitarie. È l'appello forte che rivolgo al nostro Premier, al nostro Governo, che in questo momento ha una responsabilità enorme e una voce molto autorevole in Europa. Si ponga la pace alla base di questa nuova Europa che vogliamo costruire, perché diversamente non finiremo mai di parlare di questi morti, di queste donne e di questi uomini che fuggono da un dramma. Parliamo di pace: non se ne parla più nelle Aule parlamentari. Credo sia un momento indispensabile su cui riflettere e ricominciare.
2014-07-02	LN	CandianiStefano	Signora Presidente, leggo un messaggio che mi è giunto poco fa: qui a Malpensa, ieri pomeriggio, 1° luglio 2014, sono arrivati da Comiso tre aerei charter che hanno portato 500 immigrati da distribuire nelle nostre Province. Li hanno sistemati nell'area dei gruppi del terminal 2. L'organizzazione è stata pessima. La Polizia è stata avvisata all'ultimo momento e, quando si è resa conto di non poter gestire la situazione, ha chiesto aiuto anche alla Protezione civile. Tra i 500 ospiti ce ne sono due con sospette infezioni di vaiolo. A dividere queste persone dai normali passeggeri e operatori aeroportuali c'è sono una piccola parete di cartongesso senza alcuna sterilizzazione sanitaria dell'area. Non si sa per quanti giorni rimarranno ospiti nel terminal 2. Si dice che nei prossimi giorni saranno spalmati nei vari Comuni delle nostre Province. Porto questo argomento all'attenzione del Governo, tramite la sua persona signora Presidente, perché questa non è la modalità di gestione corretta di un problema. Non voglio parlare di quello che succede tra la sponda Nord dell'Africa e la sponda Sud dell'Europa. Parlo di quello che succede all'interno del Paese, della stessa gestione che viene fatta all'interno del Paese dei flussi migratori. In questo caso, sono arrivati tre aerei a Malpensa, sono stati sbarcati e stivati come se trasportassero un carico merci in una parte dell'aeroporto, senza alcuna gestione, lasciando addirittura le Forze dell'ordine in difficoltà nell'affrontare la situazione. Ovviamente questo non troverà spazio nella cronaca ufficiale, ma è quello che sta accadendo dietro le quinte. Anche in questo - lo dico al ministro Alfano - non si dimostra la serietà del Governo nell'affrontare il tema dell'immigrazione, perché questa modalità di gestione trasferisce i problemi al territorio e dal territorio ai Comuni, ma non è nascondendo il problema sotto al tappeto che lo si risolve: bisogna affrontarlo in maniera professionale e seria. Se queste persone hanno ricevuto uno screening sanitario, possono essere inviate nei territori, ma i sindaci, la stessa Provincia e la stessa prefettura devono avere tale certezza e invece non sono in grado di darla. Ciò detto, signora Presidente, la prego, tramite la sua persona, di sollecitare il Governo affinché ci sia un approccio più serio nella gestione di questi flussi.
2014-07-14	LN	StucchiGiacomo	Certamente i problemi di cui parliamo sono importanti, ma mi permetto di ricordare che, a fianco della riforma istituzionale, vi sono i problemi importanti che vivono tutti i cittadini quotidianamente, come il lavoro, l'occupazione, le tasse, l'immigrazione clandestina: su questi vedo che il Governo continua a non dare risposte.
2014-07-14	PD	FinocchiaroAnna	Uno degli aspetti qualificanti della riforma è costituito dal superamento del bicameralismo paritario, mediante la definizione di un nuovo sistema bicamerale differenziato, che vede la Camera titolare in via esclusiva del rapporto fiduciario con il Governo e il Senato, quale organo di rappresentanza delle istituzioni territoriali. A questo fine si è modificato l'articolo 55 della Costituzione, introducendo ex novo un'elencazione delle funzioni di ciascuna delle due Camere, come differenziate in relazione al nuovo assetto bicamerale, ed un'enunciazione circa la natura della rispettiva rappresentanza. Se alla Camera è mantenuta la rappresentanza della Nazione, in quanto connessa alla natura politica del suo mandato, al Senato è riservata la rappresentanza delle istituzioni territoriali. Quanto alle funzioni, sono espressamente attribuite alla Camera non solo la funzione legislativa, ma anche quella di indirizzo politico e controllo sull'operato del Governo, secondo una formula innovativa rispetto alla Costituzione vigente, che ad oggi menziona solo "l'indirizzo politico" nell'articolo 95, con riferimento alle funzioni e prerogative del Presidente del Consiglio dei ministri. Rispetto alla proposta di legge originaria, il testo approvato in Commissione ripristina la denominazione di «Senato della Repubblica» - in luogo di «Senato delle Autonomie» - e modifica, integrandole, le funzioni ad esso attribuite. In aggiunta alla funzione di raccordo tra lo Stato e gli altri enti costitutivi della Repubblica (Regioni, Città metropolitane e Comuni), alla partecipazione alle fasi ascendente e discendente del diritto dell'Unione europea e alla funzione di verifica dell'attuazione delle leggi - già prevista nel testo originario - il testo della Commissione attribuisce al Senato anche le funzioni di valutazione dell'attività delle pubbliche amministrazioni e, in generale, di controllo delle politiche pubbliche, a rafforzamento delle prerogative di garanzia e di sindacato sull'operato del Governo riconosciute alla seconda Camera. In questa chiave, è riconosciuta al Senato un'ulteriore e peculiare prerogativa di controllo, nella forma del concorso all'espressione di pareri sulle nomine di competenza del Governo. Con riguardo alla composizione e all'elezione del Senato, l'esame svolto in Commissione ha condotto ad una significativa modifica dell'impianto originario, a partire dal numero dei componenti del Senato che è stato ulteriormente ridotto. Il numero complessivo dei senatori è dunque fissato in 100, dei quali 74 sono eletti dai Consigli regionali e dai Consigli delle Province autonome di Trento e Bolzano tra i loro componenti, 21 sono eletti dai medesimi Consigli regionali tra i sindaci dei Comuni della Regione nella misura di uno per ciascuno; e infine cinque senatori (in luogo dei 21 originariamente previsti), possono essere nominati dal Presidente della Repubblica tra i cittadini che hanno illustrato la patria per altissimi meriti nel campo sociale, scientifico, artistico e letterario. Questi ultimi durano in carica sette anni e non possono essere nuovamente rinominati. Con una norma approvata in Commissione nell'ambito delle disposizioni finali, si è inoltre specificato che essi non possono eccedere in ogni caso il numero complessivo di cinque, tenuto conto dei senatori di diritto e a vita e della permanenza in carica dei senatori a vita già nominati alla data di entrata in vigore della legge costituzionale. La stessa norma cristallizza in Costituzione anche il sistema generale di elezione dei senatori da parte dei Consigli regionali, prevedendo che i seggi siano attribuiti con il metodo proporzionale. Tali criteri sono a loro volta individuati, ai fini della prima applicazione della nuova disciplina, nell'ambito delle disposizioni finali del disegno di legge costituzionale, così da rendere immediatamente operante il meccanismo elettorale, senza la necessità di atti legislativi successivi. Quanto all'individuazione delle modalità di svolgimento del procedimento elettorale, essa è rimessa ad una legge approvata da entrambe le Camere, che disciplina altresì le modalità di sostituzione dei senatori in caso di cessazione dalla carica elettiva regionale o territoriale. Infine, si prevede che la ripartizione dei seggi tra le Regioni venga effettuata in proporzione alla loro popolazione, come risultante dall'ultimo censimento, posto che nessuna Regione può avere un numero di senatori inferiore a due. Su proposta emendativa dei relatori, la Commissione ha introdotto ex novo una disposizione in materia di incompatibilità dei senatori che accedono alle cariche negli organi del Senato. Con una novella all'articolo 63 della Costituzione, si è rimessa al Regolamento del Senato l'individuazione dei casi nei quali l'elezione o la nomina alle cariche negli organi del Senato possono essere limitati in ragione dell'esercizio di funzioni di governo, regionali o locali. L'intento è quello di evitare che si cumuli nello stesso soggetto la rappresentanza di organi istituzionali monocratici di diversa natura ed estrazione. Sempre su proposta dei relatori è stata introdotta in Commissione la previsione che rimette al Regolamento della Camera dei deputati la garanzia dei diritti delle minoranze parlamentari. Viene pertanto assicurata copertura costituzionale ai princìpi regolamentari che, a vario titolo, si qualificano come "statuto delle opposizioni". Un'altra innovazione introdotta in Commissione riguarda i doveri di partecipazione dei parlamentari alle sedute dell'Assemblea ed ai lavori delle Commissioni. Anche in questo caso, il vincolo costituzionale è orientato, in primo luogo, a rafforzare le prescrizioni dei Regolamenti parlamentari in funzione di una più forte e diretta responsabilizzazione del singolo parlamentare rispetto ai suoi doveri istituzionali. Con riferimento alla verifica dei poteri dei componenti del Senato, l'esame in Commissione ha condotto al ripristino della funzione giurisdizionale del Senato in materia di titoli di ammissione e di cause sopraggiunte di ineleggibilità e di incompatibilità, in luogo della mera «verifica» prevista dal testo del Governo. L'articolo 66 costituisce il fondamento dell'attuale autodichia in materia di verifica dei poteri, cioè dell'attribuzione alle Camere della loro competenza ad esercitare in via definitiva la funzione giurisdizionale. La sottrazione al Senato di tale competenza costituirebbe pertanto la negazione di una delle forme in cui si esprime l'autodichia delle Camere, in quanto organi oggi rientranti - come ricorda la Corte costituzionale - tra quelli «direttamente partecipi del potere sovrano dello Stato, e perciò situati al vertice dell'ordinamento, in posizione di assoluta indipendenza e di reciproca parità». Con lo stesso spirito, la Commissione ha disposto anche il ripristino dell'articolo 68 della Costituzione nel testo ad oggi vigente, con riconoscimento ai senatori del medesimo regime di immunità già previsto per i deputati. A questo proposito, la decisione della Commissione non ha avuto alcuna connotazione di merito rispetto alla congruità e all'adeguatezza del perimetro delle immunità parlamentari applicabili rispettivamente ai senatori e ai deputati, ma si è unicamente concentrata sulla coerenza sistemica di una differenziazione, quale era quella del testo del Governo, che non apparirebbe e non appare adeguatamente giustificata. Pertanto potrebbe rendersi necessario un supplemento di riflessione con riguardo ai contenuti e al perimetro dell'immunità per i componenti di ciascuna Camera. In quanto del tutto coerente con la nuova configurazione e composizione del Senato, resta invece inalterata la differenziazione tra i componenti delle due Camere, già prevista dal disegno di legge governativo, in materia di indennità parlamentari: la loro corresponsione è limitata ai membri della Camera dei deputati. Quanto al procedimento legislativo, la lettura in Commissione ha condotto ad alcune puntuali, ma significative modifiche rispetto all'impianto originario con riferimento agli articoli 70 e 72. In primo luogo si è ampliato il novero delle leggi per le quali la funzione legislativa è esercitata collettivamente dalle due Camere. Alle leggi di revisione della Costituzione e alle altri leggi costituzionali, già previste nel testo del Governo, si sono aggiunte le leggi di attuazione delle disposizioni costituzionali in materia di referendum popolare; le leggi che autorizzano la ratifica dei trattati relativi all'appartenenza dell'Italia all'Unione europea; le leggi in materia di ordinamento, legislazione elettorale, organi di Governo e funzioni fondamentali di Comuni e Città metropolitane e le leggi recanti disposizioni di principio sulle forme associative dei Comuni (di attuazione dell'articolo 117, comma 2, lettera p) ), della Costituzione; la legge recante i princìpi fondamentali della legislazione elettorale delle Regioni (articolo 122 della Costituzione); e infine tutte le leggi per le quali è prevista in Costituzione una riserva di approvazione da parte di entrambe le Camere. Alla luce di questo ampliamento, la Commissione ha quindi disposto una ricalibratura anche del perimetro delle materie per le quali il testo della riforma prevede una procedura di approvazione rafforzata - nei termini di una votazione finale a maggioranza assoluta - nel caso in cui la Camera non si conformi alle eventuali proposte di modifica del Senato. Nel testo approvato dalla Commissione risultano pertanto soggetti al procedimento rafforzato i disegni di legge riguardanti le seguenti materie: ordinamento di Roma Capitale; governo del territorio e protezione civile; esercizio da parte dello Stato della clausola di supremazia; delega di potestà regolamentare alle Regioni; accordi tra Regioni e Stati esteri; coordinamento tra Stato e Regioni in materia di immigrazione, ordine pubblico e sicurezza, tutela dei beni culturali, rapporti finanziari con gli enti territoriali; esercizio del potere sostitutivo del Governo, distacco di Comuni dalle Regioni. Quanto ai disegni di legge di bilancio, è rimasta inalterata la disposizione del testo originario che ne prevede l'esame del Senato entro quindici giorni dall'approvazione della Camera, senza necessità di attivare il richiamo attraverso il prescritto numero di senatori. In tal caso, la Camera può non conformarsi alle proposte di modifica del Senato, riapprovando il testo a maggioranza assoluta, ma solo a condizione che il Senato abbia a sua volta deliberato tali proposte a maggioranza assoluta. Nel corso dell'esame potrà valutarsi con maggiore puntualità il profilo della natura schiettamente politica dei disegni di legge di bilancio, e la loro riconducibilità piena alla responsabilità politica del Governo e della sua maggioranza. Con riferimento alla procedura di esame parlamentare, le modifiche apportate dalla Commissione si sono concentrate sulla cosiddetta procedura di esame prioritario - introdotta ex novo dalla riforma - secondo cui il Governo può chiedere alla Camera dei deputati di deliberare che un disegno di legge sia iscritto con priorità all'ordine del giorno e sottoposto a votazione finale entro 60 giorni dalla richiesta. La Commissione, in primo luogo, ha previsto che tali disegni di legge vengano indicati dal Governo come «essenziali per l'attuazione del programma di Governo». Ma soprattutto ha introdotto una riserva di procedura normale per i disegni di legge in materia costituzionale ed elettorale, in materia di delegazione legislativa e di conversione dei decreti-legge, nonché per le leggi di autorizzazione alla ratifica di trattati internazionali e di approvazione di bilanci e consuntivi. Per tali leggi è pertanto precluso l'accesso alla procedura di esame prioritario. A questo proposito, richiamo le osservazioni che ho fatto precedentemente in merito alla natura schiettamente politica dei disegni di legge di bilancio. Su emendamento dei relatori è stata inoltre introdotta una modifica alle disposizioni, di cui all'articolo 71, in materia di iniziativa legislativa popolare, orientate a rivitalizzare e rafforzare uno strumento di democrazia diretta che, pur previsto nel 1948, non ha trovato sufficiente valorizzazione. A questo fine, se da una parte si è innalzato fino a 250.000 il numero delle sottoscrizioni richieste per la presentazione dei disegni di legge di iniziativa popolare, è stata per altro verso introdotta, una disposizione che vincola i Regolamenti parlamentari a prevedere per questi provvedimenti tempi certi di esame e di votazione finale. Con la stessa finalità di rafforzamento e valorizzazione degli strumenti costituzionali di democrazia diretta, la Commissione ha introdotto ex novo nel testo anche una riforma dell'articolo 75 della Costituzione, in materia di referendum popolare abrogativo. La principale innovazione è relativa al quorum ai fini della validità della consultazione referendaria, il quale è stato abbassato e reso «mobile», nel senso che viene agganciato alla partecipazione alle ultime elezioni della Camera, ossia al numero dei votanti nel corso dell'ultima elezione della stessa. In particolare, secondo la nuova disposizione, la proposta soggetta a referendum è approvata se ha partecipato alla votazione la maggioranza degli elettori che hanno partecipato all'ultima elezione della Camera dei deputati e se viene raggiunta la maggioranza dei voti espressi validamente. A fronte dell'abbassamento del quorum è, per altro verso, innalzato fino ad 800.000 il numero delle sottoscrizioni richieste per la proposta di referendum, per la cui raccolta tuttavia si raddoppia il termine sino a sei mesi. Infine, per evitare che una così ampia mobilitazione popolare su quesiti che risultino eventualmente inammissibili si è previsto il vaglio di ammissibilità della Corte costituzionale effettuato entro tre mesi dall'inizio della raccolta, quando la richiesta referendaria sia sottoscritta da almeno 400.000 cittadini. Un'altra innovazione qualificante introdotta in sede di esame in Commissione è la possibilità di sottoporre i disegni di legge in materia di elezione delle Camere ad un giudizio preventivo di legittimità da parte della Corte costituzionale. L'obiettivo della norma è evidentemente quello di scongiurare l'evenienza - verificatasi con la riforma elettorale del 2005 - del ripetuto esercizio della funzione elettorale sulla base di una disciplina gravata da profili di illegittimità costituzionale, altrimenti sanzionabili solo ex post in via incidentale, con quello che ne consegue in termini di pretesa perdita di autorevolezza della Camera eletta con un sistema illegittimo. A questo fine, il testo proposto dalla Commissione dispone che le leggi che disciplinano l'elezione dei membri della Camera e del Senato possano essere sottoposte, prima della loro promulgazione, al giudizio preventivo di legittimità costituzionale da parte della Corte, su ricorso motivato presentato da almeno un terzo dei componenti di una Camera e che, in caso di dichiarazione di illegittimità costituzionale, la legge non possa essere promulgata. La riforma interviene anche sull'articolo 77 in materia di decretazione d'urgenza, con l'obiettivo di dare rilievo di norma costituzionale non solo ai vincoli posti dall'articolo 15 della legge n. 400 del 1988, ma anche ai princípi ormai cristallizzati della giurisprudenza costituzionale. A questo fine, si prevede che i decreti-legge non possano disciplinare le materie costituzionale ed elettorale, di delegazione legislativa, di autorizzazione a ratificare i trattati internazionali, di approvazione di bilanci e consuntivi, né possano reiterare disposizioni adottate con decreti non convertiti o regolare i rapporti giuridici sorti sulla base dei medesimi, ripristinare l'efficacia di norme che la Corte costituzionale ha dichiarato illegittime per vizi non attinenti al procedimento. Si dispone, inoltre, che i decreti debbano recare misure di immediata applicazione e di contenuto specifico, omogeneo e corrispondente al titolo. La Commissione ha introdotto nel testo due modifiche significative. La prima riguarda il rinvio presidenziale delle leggi di conversione, di cui all'articolo 74 della Costituzione. Si prevede che il Presidente della Repubblica, prima di promulgare la legge, possa chiedere alle Camere una nuova deliberazione anche limitata a specifiche disposizioni e che, quando la richiesta riguardi la legge di conversione di un decreto, il termine per la conversione in legge venga differito di ulteriori trenta giorni. In tal modo, si rende il potere presidenziale di rinvio azionabile in modo mirato e selettivo, evitando che ne risulti condizionato dalla complessità ed eterogeneità dei disegni di legge approvati dal Parlamento oppure dalle esigenze di conversione dei decreti-legge nei termini stabiliti. L'altra modifica, introdotta dalla Commissione, riguarda l'ammissibilità delle proposte emendative in sede di conversione dei decreti-legge. Si è previsto, in particolare, che nel corso dell'esame dei disegni di legge di conversione dei decreti-legge non possano essere approvate disposizioni estranee all'oggetto o alle finalità del decreto, dunque non omogenee. Quanto alle prerogative delle Camere, complessivamente ricalibrate nel testo in relazione al nuovo assetto bicamerale, una delle modifiche introdotte dalla Commissione ha riguardato il potere d'inchiesta parlamentare, che la proposta iniziale riservava solo alla Camera dei deputati. La Commissione ha ritenuto di ripristinare in capo al Senato la prerogativa d'inchiesta, sia pure limitandola alle materie di pubblico interesse concernenti le autonomie territoriali, così ancora rafforzando il profilo di organo di controllo e garanzia delineato per la seconda Camera. Le esigenze di garanzia e di complessivo riequilibrio del sistema istituzionale hanno ispirato anche le modifiche apportate dalla Commissione in materia di elezione del Presidente della Repubblica e di esercizio della sua funzione di scioglimento del Parlamento. Con riguardo alla elezione, si sono innalzati i quorum previsti dall'articolo 83 per i primi otto scrutini, prevedendo che soltanto a partire dal nono scrutinio - e non più dal terzo - sia sufficiente la maggioranza assoluta. Il quorum dei due terzi, che oggi è applicabile ai primi tre scrutini, rimane operante per i primi quattro scrutini, mentre per gli scrutini compresi tra il quinto e l'ottavo è disposta la maggioranza dei tre quinti dell'Assemblea. Quanto alle funzioni del Presidente della Repubblica, in correlazione al nuovo assetto delle Camere, il testo prevede che, in caso di suo impedimento temporaneo ad adempierle, sia il Presidente della Camera; mentre in caso di impedimento permanente, morte o dimissioni sia il Presidente del Senato ad indire l'elezione del nuovo Presidente e a convocare e a presiedere a tal fine il Parlamento in seduta comune. Adesso illustrerò schematicamente i contenuti della riforma del Titolo V della Parte II della Costituzione, su cui il senatore Calderoli - sul cui eroismo non devo diffondermi date le evidenti condizioni in cui assolve il suo ruolo di relatore - svolgerà la sua relazione (e, immagino, non solo su quella parte). La composizione e le funzioni del nuovo Senato sono strettamente connesse al nuovo riparto di potestà legislativa fra lo Stato e le Regioni, secondo una logica che induce all'integrazione strutturale delle istanze delle autonomie nel circuito della decisione legislativa del Parlamento. Infatti, la riforma del Titolo V è strutturata nel disegno di legge in modo complementare con quella del bicameralismo, essendo diretta a rendere più efficienti i rapporti tra lo Stato, le Regioni e gli enti locali e più funzionali i criteri di riparto delle competenze legislative e regolamentari. Il presupposto fondamentale da cui parte la riforma del Titolo V è l'integrazione delle autonomie territoriali nelle politiche legislative, resa possibile dalla nuova composizione del Senato, dalla riconfigurazione del suo ruolo e, in particolare, dalla nuova disciplina costituzionale del procedimento legislativo che riconosce al Senato la possibilità di incidere sui disegni di legge approvati dalla Camera in forma rafforzata quando questi attengano agli ambiti di più stretto interesse per gli enti territoriali. Uno dei capisaldi dell'intervento di riassetto dei livelli territoriali di governo disposto dalla nuova riforma del Titolo V è costituito dall'eliminazione delle Province dal novero degli enti di cui si compone la Repubblica. È così finalmente condotta a compimento l'abolizione delle Province quali enti costituzionalmente necessari, dotati di funzioni fondamentali loro proprie. Con riferimento all'attribuzione alle Regioni di ulteriori forme e condizioni di autonomia nell'ambito delle materie di competenza statale (oggi disciplinata dall'articolo 116 della Costituzione), il lavoro della Commissione ha modificato profondamente l'impostazione iniziale del Governo che disponeva l'integrale soppressione di quella disciplina e la sua sostituzione con un meccanismo di delega legislativa funzionante come un mero strumento di flessibilità del rapporto di competenze fra lo Stato e le Regioni. La Commissione, invece, ha ritenuto fondamentale preservare l'attuale previsione di forme anche importanti di regionalismo differenziato, ripristinando - con le opportune integrazioni - il terzo comma dell'articolo 116. In particolare, il nuovo testo dell'articolo 116, terzo comma, consente di attribuire alle Regioni - escluse quelle ad autonomia speciale - ulteriori forme e condizioni particolari di autonomia con riferimento ad alcune materie di competenza esclusiva dello Stato, quali: l'organizzazione della giustizia di pace; le disposizioni generali e comuni sull'istruzione, ordinamento scolastico, istruzione universitaria e programmazione strategica della ricerca scientifica e tecnologica; la tutela dei beni culturali e paesaggistici, le disposizioni generali e comuni su ambiente ed ecosistema, sulle attività culturali e sul turismo e ordinamento sportivo. Questa attribuzione, come nel testo oggi vigente, è effettuata con legge dello Stato, su iniziativa della Regione interessata, sentiti gli enti locali e nel rispetto dei principi di cui all'articolo 119, ma, secondo quanto stabilito dalla Commissione, è limitata alle Regioni che presentino condizioni di equilibrio tra le entrate e le spese nell'ambito del proprio bilancio. Infine, si prevede che la legge che attribuisce queste ulteriori forme di autonomia venga approvata da entrambe le Camere, sulla scorta di un'apposita intesa tra lo Stato e la Regione interessata. Il disegno di legge prevede poi un'ampia revisione e razionalizzazione delle competenze legislative orientata a rimuovere le incertezze, le sovrapposizioni e gli eccessi di conflittualità che si sono manifestati a seguito della riforma del 2001 e che hanno avuto rilevanti ricadute sia sul piano dei rapporti tra i livelli di governo che compongono la Repubblica, sia sotto il profilo dell'enorme contenzioso di natura costituzionale in cui sono sfociati, sia su quello della competitività del sistema Paese. Dunque, in Commissione si è tentato di superare - penso che il tentativo sia stato premiato da successo - la rigidità e le ambiguità dell'attuale assetto, caratterizzato dalla centralità delle materie di legislazione concorrente, con un riparto che renda più flessibile l'esercizio della potestà legislativa dello Stato e più netti e garantiti gli ambiti entro i quali può dispiegarsi la potestà legislativa regionale. La principale innovazione è costituita dall'eliminazione della competenza legislativa concorrente e dal conseguente riassetto delle materie di competenza esclusiva, rispettivamente statale e regionale. Infine, anche la «clausola di supremazia» che si pone a chiusura del sistema è stata a nostro avviso migliorata nel testo proposto dalla Commissione. In base ad essa la legge statale, su proposta del Governo che se ne assume la responsabilità, può intervenire in particolari casi su materie che non sono di competenza legislativa esclusiva dello Stato e il testo approvato pone quale requisito del suo esercizio, accanto alla «tutela dell'unità giuridica o economica della Repubblica», anche «la tutela dell'interesse nazionale». Lasciando poi al senatore Calderoli di illustrare in particolare questa parte della riforma, aggiungo che un'ulteriore innovazione è stata introdotta dalla Commissione che ha di fatto costituzionalizzato il riferimento ai cosiddetti costi e fabbisogni standard, già previsti dalla legge n. 42 del 2009, disponendo che il finanziamento delle funzioni pubbliche da parte di Regioni ed enti locali debba avvenire sulla base «di indicatori di riferimento di costo e di fabbisogno che promuovono condizioni di efficienza». Tali indicatori, pertanto, costituiranno, per vincolo costituzionale, i parametri rispetto ai quali comparare e valutare l'azione pubblica di tutti gli enti territoriali. Un'altra innovazione riguarda l'esercizio del potere sostitutivo di cui all'articolo 120, secondo comma, della Costituzione. Ai fini dell'esercizio di tale potere, si è disposto l'obbligo dell'acquisizione del parere del Senato, che deve essere reso entro quindici giorni; inoltre, analogo obbligo di preventiva acquisizione del parere del Senato è disposto per l'adozione del decreto di scioglimento del Consiglio regionale e di rimozione del Presidente della Giunta. Infine, la riforma dispone che, nell'ambito della legge statale recante i principi fondamentali per l'elezione degli organi regionali, venga stabilito un limite agli emolumenti spettanti al Presidente della Giunta regionale e agli altri membri degli organi regionali, il cui importo non potrà superare quello degli emolumenti spettanti ai sindaci dei Comuni capoluogo di Regione. Signor Presidente e colleghi, non sfugge a nessuno di noi il rilievo e la portata modificativa di questa riforma, senza dubbio la più significativa dall'inizio della storia repubblicana per quanto riguarda il Parlamento. Ben oltre la semplice riduzione del numero dei parlamentari, essa attinge significativamente, e a mio avviso propriamente, il sistema del bicameralismo perfetto. Né ad alcuno di noi sfugge la responsabilità che stiamo assumendo nel ridefinire così profondamente l'assetto costituzionale. Molte volte mi sono interrogata su quale fosse lo spirito giusto per affrontare quest'opera, che è quella di compiere il dovere di collocare coerentemente e pienamente nella tradizione costituzionale repubblicana la riforma e, al contempo, di introdurre innovazione positiva, utile a ridare slancio all'agire dell'istituzione parlamentare. Partivamo dall'esigenza di puntare sull'efficacia e prontezza della decisione politica e sulla differenziazione dei compiti delle due Camere per adeguarli ai bisogni di un Paese molto cambiato: in ragione dell'appartenenza all'Unione, e del conseguente rilievo assunto, per l'ordinamento italiano, dalla normazione comunitaria nelle sue diverse fonti; per il ruolo, anche legislativo, politico e istituzionale assunto dalle Regioni; per il peso assunto dai Comuni. Coglievamo la necessità di rispondere alla domanda di strumenti di democrazia diretta, che sale così significativamente dal Paese, e anche alla positiva domanda di controllo e verifica dell'agire dei poteri, a cominciare da quello del Governo. Sapevamo di dover mantenere integro il sistema di garanzie che è proprio della nostra tradizione costituzionale, anche a fronte della concorrente necessità di assicurare all'Italia Governi stabili e duraturi. Grande conforto mi è personalmente venuto della rilettura degli atti della Costituente. Vi ho trovato gli stessi affanni, talvolta gli stessi conflitti che hanno attraversato e attraversano la nostra discussione, identiche suggestioni e la consapevolezza di molti, che pure votarono affermativamente, che il sistema bicamerale perfetto fosse, nelle condizioni date, una «transazione». Adopero il termine non a caso; l'ho ritrovato in un intervento dell'onorevole Perassi che, citando Cattaneo, definisce appunto la legge «una transazione», laddove ciò significhi non tradimento della ragione di una delle parti, ma componimento di essa con le altre. Alla fine del lavoro di Commissione e alla vigilia di quello d'Aula, rispondo come so alla domanda iniziale: quale sia lo spirito giusto per affrontare la riforma. Ora credo di conoscerlo perché ha vissuto nell'impegno con cui tutti i colleghi hanno lavorato (e sottolineo la parola «tutti»). È quello di sperimentare il «dovere costituzionale», di innovare quando ciò sia indispensabile per dare forza ed efficacia alle istituzioni e, quindi, al Paese; quello di non considerare il nuovo ciò che resta da un'opera di ritaglio dell'esistente, che quindi riduce, sminuisce, impoverisce, ma, al contrario, un'innovazione che precisa funzioni inedite e nuovi poteri, riconosce nuove garanzie, sovviene a malfunzionamenti, è attento a sempre ricercare un nuovo, avanzato, equilibrio del sistema. In questo senso, il progetto di nuova fisionomia del Senato della Repubblica, il modello con cui superiamo il bicameralismo perfetto che oggi proponiamo all'Aula è frutto di un lavoro di arricchimento, precisazione e definizione del testo base. Un risultato che si coglie immediatamente leggendo il testo della Commissione; che è figlio - lo voglio dire - della forza e della responsabilità del parlamentarismo. Infine, ringrazio sinceramente i colleghi che hanno lavorato così attivamente in questi mesi con il senatore Calderoli e con me. E ringrazio particolarmente il dottor Goracci e gli Uffici del Senato.
2014-07-16	LN	ConsiglioNunziante	Signor Presidente, onorevoli colleghi, non è stato semplice, ma, se vogliamo dirla tutta, non è stato nemmeno molto veloce. Dopo una lunghissima attesa di molti anni, finalmente il Governo italiano si è deciso ad inserire in Costituzione i costi standard. Non è avvenuto proprio di sua spontanea volontà: c'è stato bisogno di una spintarella. Il percorso che ha portato a questo importante traguardo non è stato facile e siamo stupiti del fatto che, dopo tanta attesa, con un emendamento a firma del senatore Calderoli la questione si sia risolta. A voi tutti signori forse sfugge quanto prioritario fosse questo risultato non tanto e non solo per il nostro movimento (che dei costi standard, soprattutto in ambito sanitario, ha fatto uno dei suoi cavalli di battaglia sia in Aula che fuori) quanto piuttosto per interesse di tutto il Paese. Nel Paese, com'è noto, ci sono Regioni che spendono e spandono in maniera sconsiderata e altre invece che creano ricchezze e posti di lavoro, fornendo un servizio sanitario tra i migliori al mondo. E così, a fianco di Regioni virtuose, come la Lombardia e il Veneto, qualche chilometro più a sud vi sono Regioni dove le stesse bende e i medesimi medicinali acquistati dai colleghi di Milano e Venezia sono pagati cinque o sei volte tanto. È una differenza abnorme e, soprattutto, inspiegabile. Parte del denaro pubblico è utilizzato per sovvenzionare strutture fatiscenti e addirittura inesistenti, scatole cinesi create ad hoc per drenare soldi dei contribuenti nelle tasche di qualche signorotto locale. Ovvio, però, che questo allucinante spreco qualcuno debba pagarlo. Su anni di sperperi e sprechi c'è molto da dire e i cittadini dovranno rimborsarne le spese. Su quale leve lo Stato potrà recuperare i maggiori esborsi economici se non aumentando la tassazione? Dopo tanti anni e dopo che in ambito sanitario mezza Italia, per lo più quella meridionale, è stata commissariata per coprire i mostruosi deficit creati in anni di mala gestio, siamo arrivati a questo traguardo. La lentezza italica è tuttavia universalmente nota, ma dopo questa lunga attesa ci auguriamo che il Governo voglia finalmente dare corso fino in fondo ai costi standard perché le risorse, dicevamo prima, sono poche. Il Paese ha disposizione sempre meno denaro, proprio per colpa di tante cicale. Non possiamo permetterci, nessun escluso, di continuare a investire tali risorse come qualcuno ha fatto finora. Signor Presidente, i costi standard sono il sacrosanto coronamento di una stagione di convinte e dure battaglie epocali combattute senza risparmio di energie. Grazie al senatore Calderoli si è riusciti in Commissione ad attenuare quella ondata di neostatalismo e neocentralismo. Questa riforma non può però prescindere dal fatto che la nostra pressione fiscale è al 68,5 per cento, contro una media europea del 46. Questo significa che i nostri imprenditori hanno già al momento in cui aprono la partita IVA 22 punti di tasse in più. Vengono inseriti i costi e i fabbisogni standard, denominati, per evitare inglesismi nella Costituzione, «indicatori di riferimento di costo e fabbisogno». Penso che sarebbe utile aggiungere anche efficiente. Si tratta di un'evoluzione positiva. La loro costituzionalizzazione potrebbe, tra le altre cose, segnare la fine di misure recentemente adottate. Penso, per esempio, al disegno di legge n. 66 del 2014 che favorisce gli enti non virtuosi. Signor Presidente, i costi standard in sanità non vogliono dire che per forza dobbiamo avere tutti la stessa malattia. Vogliono dire che una TAC, una siringa, una qualsiasi prestazione deve costare la stessa cifra sia in Lombardia che in Sicilia. Tutto questo è inserito - merito di un emendamento del senatore Calderoli - in questa riforma per il superamento del bicameralismo perfetto, una riforma da tanti anni riconosciuta necessaria. Il presidente del Consiglio Renzi ha dichiarato che la riforma del Titolo V è una vera e propria rivoluzione. Ha altresì dichiarato: «Voglio troppo bene a questo Paese per lasciarlo ai frenatori, a chi dice solo no e disfa i progetti altrui». Ma non so, signor Presidente, quali sono i progetti altrui, chi intende. Chi sarebbero poi i frenatori? A quanto mi risulta, il proprietario della Brembo è nelle fila del PD. E chi è la Penelope di turno, che di giorno tesse e di notte sfila la tela? Bene ha detto il senatore Caliendo nel suo intervento. Ha chiesto al Presidente del Consiglio di venire in Aula per spiegare a tutti noi quali sono i suoi veri progetti; per dire chiaramente quali sono le sue intenzioni e se questo Senato, per il percorso che ha in mente, è un impiccio, un problema, un ostacolo. Deve dire che, appena approvata questa assurda riforma, troverà un qualsiasi motivo per sciogliere le Camere o magari sciogliere solamente questa. D'altronde, ha ragione anche lui: se vuole comandare indisturbato per i prossimi vent'anni, è l'unico sistema. Voglio ricordare a chi ci ascolta da casa che il Senato aveva già votato sì alla legge che cambiava la Costituzione, con 170 sì, 132 no e 8 astenuti. Così era arrivato il voto finale in Senato. Era il giorno in cui si chiudeva il percorso che la Lega aveva cominciato sin da quando si era affacciata in Parlamento. Poi c'è stato - come tutti sanno - il referendum. Qualcuno ha detto che c'era stata anche una buona affluenza e il no prevalse per il 61,7 per cento e - guarda caso - il sì prevalse solo in due Regioni su venti: il Veneto con il 55,3 per cento e la Lombardia con il 54,6 per cento. Molto grave fu che Romano Prodi e Arturo Parisi hanno rispettivamente definito pericolosa ed eversiva la riforma approvata nel corso di quella legislatura. Chissà che cosa avrebbe dichiarato ora Prodi se fosse diventato Presidente della Repubblica. Chissà se avrebbe firmato questa riforma. Dopo tutto, cari signori della maggioranza, un grande pasticcio l'avete già fatto. Delle Province si parla come di nodi ancora aperti, ma aperti, signor Presidente? I nodi sono stati stretti, sono strettissimi come un nodo scorsoio e ora a voi la responsabilità di scioglierli. Avrete creato un mostro amministrativo. In questo periodo di crisi nera ci sono Province che si sono difese benino ed altre che si sono sostanzialmente ancora più indebolite. Forse la questione delle macroregioni non è poi così peregrina. Proprio oggi la Commissione europea ha avviato una consultazione on line sulla strategia macroregionale dell'Unione europea per la regione alpina. Che ben venga questa consultazione. Forse con uno Stato così diversamente strutturato ci potrebbe essere più coesione nazionale e più unità? Non lo so. Sta di fatto che ne abbiamo estremamente bisogno. Più libertà per essere più uniti non sarebbe male, signor Presidente, quella libertà che noi chiediamo da molti anni. E poi una nota di colore, signor Presidente. Ho fatto l'amministratore locale e il sindaco per tanti anni. Con le vostre scelte economiche sugli enti locali avete costretto i Comuni ad accorparsi, a svolgere insieme le loro attività, e questo sia per i Comuni virtuosi che per quelli meno virtuosi. Ne avete tarpato le iniziative, riducendo all'osso i trasferimenti statali e obbligando i Comuni a diventare i gabellieri dello Stato. Li avete portati alla potenziale chiusura con il Patto di stabilità. E poi, signor Presidente, mi sono avvicinato alle amministrazioni provinciali e anche qui, con una delle leggi più scellerate, le avete umiliate politicamente ed economicamente paventandone la chiusura, cosa che non è avvenuta e mai avverrà. Signor Presidente, sono arrivato in Senato e abbiamo iniziato a discutere sulla chiusura del Senato stesso; poi ho frequentato un po' la Regione e con questa riforma avete tentato di svuotarne le competenze. Signor Presidente, l'altra sera sono stato al locale di un mio amico e non le dico dove aveva le mani quando mi ha servito al tavolo. Avrà pensato: «Questo porta un po' di sfortuna; mica mi farà chiudere il ristorante? In tutti i posti in cui è andato hanno chiuso». Al ristoratore, che è mio amico, ho detto di non preoccuparsi perché non sono io che porto disgrazia. Qualcuno ha anche detto che «un uomo senza storia è un uomo che non ha futuro». Vediamo da dove arrivano tutte queste sfortune. Tutto nasce dal patto del Nazareno, luogo dove Renzi e Berlusconi si sono incontrati e accordati per una storica riforma delle istituzioni, una sorta di accordo-testamento da lasciare in dote ai nostri figli. Mai luogo fu meno adatto. Ricordo, per gli amanti della storia, che quel palazzo, attuale sede del PD, si chiama così perché nel 1622 vi morì il cardinale Michelangelo Tonti, detto - appunto - il Nazareno. Questo cardinale nel 1609 si fece rilasciare dall'arcivescovo Paolo V un testamento - una facultas testandi - per poter disporre a proprio piacimento delle sue immense ricchezze, che altrimenti sarebbero state utilizzate per costruire il collegio del Nazareno. Quel testamento provocò guerre giudiziarie che durarono oltre cinquant'anni perché il cardinale, con subdoli codicilli inseriti in punto di morte, lasciò tutto ai suoi familiari e alla sua servitù. Quindi, colleghi, il testamento Renzi-Berlusconi non poteva avere luogo peggiore per essere redatto: un luogo sicuramente malaugurante. La sola differenza è che noi non avremo cinquant'anni di tempo per opporci, ma a quanto pare solo pochi giorni, per volere del nostro Presidente del Consiglio. Certo è che l'esecutore materiale non sarà Renzi, ma saranno i componenti di questa Assemblea. Inoltre, signor Presidente, vi sono parole che in questi ultimi anni sono diventate vere e proprie idrovore capaci di risucchiare tutto. Una di queste è la parola «riformismo»: riforme necessarie, riforme urgenti, riforme chieste da Tizio, riforme utili a Caio. Bella riforma quella degli 80 euro, signor Presidente! Non penserà certamente che gli 80 euro sono finiti nei supermercati o nei negozi? Gli 80 euro sono finiti nelle urne elettorali delle sue europee. Che abbiamo contribuito, anche se solo per pochi spiccioli, alle casse delle attività commerciali che sono in profonda crisi? Gli 80 euro sono serviti per pagare le tasse di ogni tipo che voi avete messo a livello locale e che hanno raggiunto un livello e un peso insopportabile. Poi, un piccolo, ma veramente piccolo sospetto viene: perché tutto questo grandissimo dibattito sul Senato, sul Titolo V e su tutto quello che sta intorno a questa riforma? Forse perché è la palma della vittoria da sventolare in Europa, magari insieme a quelli che hanno vinto il mondiale e magari durante tutto il semestre europeo? Infatti, è molto più semplice e mediaticamente fruttuoso sventolare l'approvazione di questa riforma che parlare di altre becere questioni. Penso, ad esempio, al fatto che il debito pubblico è schizzato a cifre enormi, alla mancanza di lavoro, alla disoccupazione giovanile, alla questione degli esodati e a quella degli immobili pubblici allo sfascio, alla sudditanza a un'Europa matrigna e ad un euro che opprime l'economia. Vogliamo parlare del primo, del secondo e del terzo provvedimento cosiddetto svuota carceri, dell'indulto, dell'amnistia, della crescita o, meglio ancora, della non crescita, del PIL negativo o, quando va bene, di un PIL vicino allo zero, dell'immigrazione? Al riguardo, signor Presidente, complimenti per quello che sta succedendo nel Sud del Paese: vi sono scontri che lasciano molto perplessi anche soggetti come noi che, sotto l'aspetto dell'immigrazione, hanno sempre battuto i pugni sul tavolo. Perché non ricordare la mancanza di un piano industriale serio, di una strategia industriale seria, di un piano energetico per il Paese? E la politica estera? A proposito, signor Presidente: ma che ne è dei marò? Mettiamoli in Costituzione; mettiamo in Costituzione che, quando accadono questi eventi, il Governo si deve impegnare per riportare a casa i suoi figli e non li deve abbandonare per anni al loro destino.
2014-07-17	LN	ArrigoniPaolo	Dopo che la Consulta aveva bocciato ben due decreti-legge varati da Monti in materia, lei da poco cooptato nel ruolo di Premier ha portato a termine il progetto di macelleria istituzionale iniziato con Letta con il Delrio. Il risultato? Una riforma che rappresenta il primo attacco alle autonomie locali, dove Presidente e Consiglio provinciale non sono più eletti dal popolo, ma dai vari Consigli comunali, che si esprimono dietro le indicazioni dei partiti. Un attacco alla democrazia diretta, proprio come il disegno di legge costituzionale di oggi. Il Delrio è anche un provvedimento confuso, con norme ingarbugliate, che non sburocratizza, e piuttosto aumenta la confusione sulle funzioni e sulla gestione dei servizi a livello locale, creando nuovi problemi a imprese e cittadini. Il Delrio non garantisce risparmi, ma il trasferimento di personale e funzioni ad altri enti territoriali, con il loro subentro in tutti i rapporti, ed avrà un costo sia in termini economici, sia in termini organizzativi. Ad affermarlo, lo ricordo, è stata la nostra Commissione bilancio, ma anche la Corte dei conti, rimasta inascoltata. E poi sottolineo che la riforma Delrio è stata preceduta da un triennio durante il quale le Province si sono viste drasticamente tagliare le risorse destinate alle scuole, alle strade, alla difesa del suolo, proprio a causa delle varie, pasticciate e anticostituzionali norme succedutesi dal 2011 - il «salva Italia» e poi la spending review - tese a svuotare le istituzioni provinciali, pregiudicando l'erogazione dei servizi minimi, come il riscaldamento delle scuole e lo spalamento della neve; quest'ultimo al Nord è un problema vero, soprattutto nelle Province montane di Sondrio e Belluno. Sapete, cari colleghi, quale è il risultato della riforma Delrio? Che almeno il 50 per cento delle Province già oggi ha il bilancio in dissesto, forse la quasi totalità sarà nelle medesime condizioni nel 2015; questo per la scarsità di risorse a disposizione, anche dopo gli ultimi tagli operati dal decreto-legge n. 66, quello dei famosi 80 euro in busta paga, che renderà critico, se non impossibile, l'esercizio delle funzioni delegate. Faccio un domanda: dopo l'approvazione di questo disegno di legge costituzionale, che le Province le elimina, cosa succederà nell'esercizio delle funzioni di area vasta, che rimarranno sospese fra il livello regionale e quello comunale, generando disservizi per cittadini e imprese? Cosa vogliamo fare? Senza alcun ente intermedio vogliamo trasferire tutte le funzioni verso l'alto alle Regioni, o verso il basso ai Comuni? Vogliamo arrivare a breve alla paralisi del Paese, oppure affrontare seriamente il nodo delle materie di esercizio delle funzioni di area vasta? Dico subito che la Lega Nord non vuole certo che questa potestà venga attribuita allo Stato, ma semmai alle Regioni, che conoscono e possono tenere conto dei connotati particolari del proprio territorio. Ed è certamente in questo ambito (altro che l'attività inefficace di Cottarelli!) che si possono conseguire forti risparmi di spesa che lei Renzi va disperatamente cercando, anche perché la manovra correttiva è ormai alle porte. Come? Andando a riorganizzare tutte le funzioni di area vasta attraverso un nuovo soggetto di raccordo tra Regione e Comuni, dove potrebbero confluire le attuali Province e tutti gli enti intermedi come Comunità montane, consorzi, parchi, e le migliaia di società pubbliche partecipate. L'esperienza negativa del Delrio, che chiamerà presto in causa il suo Governo a porre dei correttivi, dovrebbe suggerire prudenza e attenzione; anche perché se ragioniamo sul combinato disposto del disegno di legge costituzionale con l'Italicum, oggetto del patto del Nazareno, si rischia di portare il Paese ad un regime. L'Italicum prevede l'innalzamento delle soglie di sbarramento in coalizione o da soli che ledono il principio di rappresentatività, previsto in Costituzione. L'Italicum riporta dentro di sé quei due difetti del Porcellum che la Corte costituzionale ha bocciato: l'eccessivo premio di maggioranza tale per cui in coalizione un partito anche del 20 per cento o meno può conseguire il 53-54 per cento dei seggi e non prevede le preferenze perché permangono, seppur ridotti, i listini bloccati. Colleghi, non vi sembra che faccia difetto di democrazia un'architettura dello Stato che consegna nelle mani di un partito di maggioranza relativa, ma di minoranza nel Paese, le Presidenze del Consiglio, della Repubblica, della Camera e la prevalente composizione del CSM e della Consulta. La nostra coscienza e la responsabilità istituzionale dovrebbero indurci a fare riforme per il bene della Nazione e degli italiani che meritano serietà di proposte e contenuti e non approvare obbrobri per lealtà e disciplina di Gruppo, ancora l'altro ieri invocate da lei, premier Renzi. L'architettura dello Stato che siamo chiamati a ridisegnare deve essere progettata e realizzata a prescindere da chi al momento è al vertice. Deve essere pensata per il futuro del Paese, anche perché, premier Renzi, la storia insegna che il poter politico è adagiato su una ruota che gira. Si rassegni, accetti di migliorare la riforma e poi si concentri sui problemi veri del Paese che non possono essere elusi dal suo Governo ancora per tanto tempo. Parlo del lavoro, degli esodati, delle tasse, del debito pubblico e dell'emergenza immigrazione. Sono tutte azioni necessarie, ancorché non sufficienti, per permettere di costruire su basi solide l'egemonia di un leader e del suo partito nel lungo periodo. Sappia Renzi che non potrà incantare a lungo gli italiani con il suo dinamismo, con il suo becero populismo, anche di queste ore, che va a segno su determinati luoghi comuni, ma in maniera selettiva, dunque senza mettere in discussione altri luoghi. Non potrà incantare e garantirsi il consenso degli italiani mediante decreti simili a quello degli 80 euro, irripetibile perché è una misura in deficit per mancanza di risorse. Non solo dovrà tener conto della bocciatura della richiesta di rinvio di un anno del pareggio di bilancio, dal 2015 al 2016, nonché riscontrare la richiesta di sforzi aggiuntivi per rispettare il Patto di stabilità e la crescita, ma a breve emergeranno anche i suoi talloni di Achille, derivati proprio dall'appartenenza al PD, come li ha indicati anche l'editorialista Panebianco, a cui va la solidarietà del nostro Gruppo per i gravi atti intimidatori di cui è stato oggetto l'altro ieri
2014-07-17	LN	ArrigoniPaolo	Il primo è la pressione fiscale che non scenderà, ma che anzi è già aumentata e probabilmente aumenterà ancora. Per la sinistra è un tabù abbassare le tasse e questo pur sapendo che l'eccesso di tassazione impedisce qualsiasi ripresa economica ed è la causa principale del declino economico del nostro Paese, con perdita di posti lavoro. Il secondo tallone d'Achille è l'immigrazione che con Mare nostrum, l'abrogazione del reato di clandestinità e il nuovo piano di accoglienza per la gestione dei profughi è ormai fuori controllo. Premier Renzi, non tiri troppo la corda perché rischia di finire come Monti, se non peggio. Lei, che è salito al potere con arroganza, rischia di essere vittima della sua stessa spregiudicatezza, dell'autoritarismo, del suo ego e narcisismo e, proprio come Mario Monti, premier incapace, all'inizio ritenuto, tranne che da noi della Lega Nord, il salvatore della Patria, sta mettendocela tutta per finire nell'oblio. Lei ha l'aspirazione di essere un uomo solo al comando, come ha detto il collega Micheloni, ma, così facendo, rischia di ritrovarsi presto un uomo solo.
2014-07-17	LN	BisinellaPatrizia	Di fronte a questa situazione, voi continuate invece ad occuparvi di questioni interne, spesso personalistiche, che non incidono e non fanno la differenza rispetto alle prospettive del Paese. Peggio, da quando vi siete insediati, avete detto che bisogna dare la cittadinanza a tutti, che si deve abolire il reato d'immigrazione clandestina - e l'avete fatto, così sono aumentati gli sbarchi - e aprire le porte delle carceri; e adesso, c'è la novità della paghetta ai carcerati in celle ristrette: complimenti! Quel che è certo è la vostra non azione politica, la non azione rispetto ai problemi del Paese. Quando in un Paese si decide di dar vita ad un Governo di larghe intese ci si aspetta che un'opportunità del genere venga accolta per affrontare i problemi strutturali. Al momento, dobbiamo invece prendere atto che, al di là dei soliti roboanti annunci del giovane e lanciato Premier, nulla di concreto è stato fatto, se non il solito aumento di tasse. Così, è praticamente impossibile adottare le riforme vere di cui il Paese ha urgentemente bisogno. PRESIDENTE. Senatrice, la invito a concludere. BISINELLA (LN-Aut). La vostra politica è più impegnata a preoccuparsi delle prossime elezioni che non a fare cose vere per rilanciare il Paese: c'è bisogno di riforme istituzionali ed economiche. Di fronte a tutto questo, a noi francamente le spartizioni di poltrone non interessano e le lasciamo volentieri ai giovani vecchi. Se voi, Governo e maggioranza, volete davvero voltare pagina e dimostrare che le riforme le volete fare sul serio, allora date un segnale preciso, accogliendo le nostre proposte: o si cambia registro in chiave democratica, partecipativa e più federalista, l'unica via, per altro già tracciata, per dare cambio di registro al Paese, oppure vi sarà la rivoluzione della gente. Se un segnale tangibile non ci sarà dato sui temi da noi avanzati, che vi ho indicato e che, in sintesi, traducono le nostre proposte emendative, cioè se il testo attuale manterrà i suoi gravi limiti, non lo voteremo.
2014-07-22	LN	ComaroliSilvanaAndreina	Afferma in replica il ministro Boschi ieri che «sono trent'anni che aspettiamo domani per avere poi nostalgia». Ma forse la Ministra non si ricorda che all'interno di quella riforma vera della Costituzione c'era il taglio del numero dei parlamentari, il vero Senato delle autonomie, l'elezione diretta dei senatori. Era una riforma importantissima, che purtroppo la sinistra non ha voluto approvare, basando tutta la campagna sul referendum sulla denigrazione di quella riforma. Forse la Ministra non se ne ricorda perché era giovane e presa da altro. Un passaggio della sua replica in particolare mi lascia stupefatta e lo cito perché riguarda il motivo per cui ho detto queste cose per illustrare l'emendamento 01.3, cioè quando dice che «l'urgenza delle riforme, che sono la madre di tutte le battaglie del Governo, è innegabile e che il Governo manterrà la promessa di cambiare perché quest'urgenza deriva dalle richieste dell'Unione europea». Questo particolare è fondamentale, signor Presidente, perché ormai stiamo andando verso una situazione in cui l'Italia non conta più nulla, in cui quella che conta è l'Europa, tanto che dice anche il Ministro che dobbiamo fare la riforma perché è l'Europa che ce lo chiede. A parte il fatto che ormai non contiamo più nemmeno in termini di bilancio, non possiamo decidere come spendere i nostri soldi perché deve essere l'Europa a dircelo e non possiamo fare le riforme sul lavoro e sulle tasse perché dobbiamo rispettare l'Europa e, signor Presidente, l'emendamento che abbiamo presentato è importante perché dice che l'Italia partecipa in "condizioni di parità" (parola chiave) con gli altri Stati e nel rispetto dei principi supremi dell'ordinamento. Questa parità, signor Presidente, io non la vedo purtroppo. Ed è per questo che abbiamo presentato l'emendamento; una parità non c'è perché l'Italia è discriminata. Lo vediamo tutti i giorni, con quello che sta accadendo con l'immigrazione: perché l'Italia deve sopportare da sola tutto il carico di questi immigrati? Non facciamo parte dell'Europa? Non dovremmo essere uno Stato come tutti gli altri che appartengono all'Europa? L'Europa ci dice: «Bravi, continuate, dovete accoglierli», ma se andassero in Austria, li rimanderebbero indietro: se sono arrivati in Italia devono restare. Alla faccia della parità! La scorsa settimana, in un albergo, ho parlato con il portiere romeno e, a parte che non capiva come mai questa riforma non prevedesse l'elezione diretta dove il cittadino può esprimere la propria opinione, mi ha stupito quello che mi ha raccontato sul tema della sicurezza, oltre al fatto che un romeno si interessasse del nostro sistema. E su questo punto subentra la questione della parità dell'Italia con gli altri Stati: in Romania non c'è problema di sicurezza, perché la sera una signora da sola può tranquillamente girare per il parco e per le strade ed essere sicura che non le succede nulla. Forse là la giustizia è gestita in modo diverso dall'Italia. Quel portiere raccontava che se un delinquente riceve una pena, la sconta fino in fondo, e non come avviene da noi: là i delinquenti sono delinquenti e sono trattati per quello che valgono, al contrario di quanto succede in Italia.
2014-07-22	LN	StefaniErika	Grazie per l'insegnamento, signora Presidente. L'emendamento 01.7, da noi presentato, riguarda la problematica legata al diritto di cittadinanza. Abbiamo ritenuto opportuno proporre l'inserimento all'interno della Costituzione di disposizioni, volte a meglio definire il possibile acquisto della cittadinanza. In Italia, si usa spesso aprire un dibattito, svolgere una lunga discussione e alla fine dimenticarsene. Ricordo, però, che qualche mese fa si è svolto un ampio di battito in ordine allo ius soli, un tipo di intento manifestato dalla ministra Kyenge, che riteniamo possa avere avuto effetti ancora peggiori di quelli che si stanno realizzando adesso, grazie al fantastico, utile e dagli ottimi risultati progetto Mare nostrum. L'acquisto del diritto di cittadinanza è un problema serio. A nostro avviso, per concedere il diritto di cittadinanza, si devono svolgere valutazioni particolari e approfondite. In realtà, lo ius soli è una caratteristica di Paesi, magari diversi dal nostro come gli Stati Uniti d'America, dove per un certo periodo di tempo questo voleva essere un'attrattiva per l'immigrazione, giacché vi era un'esigenza di forza lavoro. In Italia assolutamente non esiste tale problema. Pertanto, quando si valuta la possibilità di concedere il diritto di cittadinanza in base allo ius soli, si deve tenere conto delle reali esigenze del territorio. Fondamentalmente vogliamo proporre una modifica della legge 5 febbraio 1992, n. 91, per prevedere un vero e proprio percorso virtuoso per l'integrazione degli stranieri regolari nel nostro Paese. Pensiamo ad un percorso di reale integrazione e assimilazione nella società, nelle sue varie e fondamentali realtà locali, per vivere attivamente nel nostro Paese. Riteniamo che per richiedere la cittadinanza italiana l'immigrato debba superare un esame che ne dimostri il reale livello d'integrazione nella nostra società; in questo modo, si invitano gli stranieri ad approfondire la conoscenza del nostro Paese, affinché possano comprendere i modi, gli usi, le leggi, i diritti e i doveri che discendono dal fatto di appartenere alla nostra Nazione. Non vogliamo essere - come purtroppo si è visto negli ultimi mesi - un porto, uno sbarco, per queste flotte cariche di immigranti disperati che utilizzano la nostra penisola come una passerella verso altre realtà e, a volte, proprio come una probabile destinazione. Anche in questo caso riteniamo debbano essere adottate misure piuttosto restrittive in modo da non alimentare questo disastro umano. Questa è una delle tante proposte che abbiamo avanzato, come ricordava anche il nostro Capogruppo, il senatore Centinaio. Non abbiamo presentato tantissimi emendamenti. Non sono neanche un centinaio. Sono emendamenti di merito che auspichiamo possano essere accolti. Noi siamo qui ed insistiamo nel chiedere un tavolo di confronto. Il ministro Boschi diceva: «non abbiamo paura del confronto». Anche noi non abbiamo paura del confronto ed è per questo che siamo disponibili a stare in questa Aula, a trattare, discutere, illustrare gli emendamenti, a procedere con le votazioni, fare delle dichiarazioni di voto dedicando tutto il tempo necessario per far sortire un testo valido ed una riforma vera. Il Ministro diceva poi che è l'ultima chance di credibilità. Anche noi diciamo che forse queste Aule hanno bisogno di un chance di credibilità perché così non siamo credibili. Se si cerca di realizzare le riforme seguendo ventilate ipotesi di conseguirle in un paio di settimane si arriva a non fare assolutamente nulla; oppure, si decide con un atto autoritario che vede noi come dei semplici recettori di esigenze altrui. PRESIDENTE. Dovrebbe concludere, senatrice Stefani. STEFANI (LN-Aut). Non vogliamo gettare «sassi sui binari» che fanno pensare a un deragliamento. Non vogliamo un deragliamento delle riforme. Vogliamo che vengano fatte in modo serio. Diciamo solo ai nostri concittadini che non facciamo populismo né demagogia: pensiamo alle cose davvero serie. Come diceva il Ministro, in politica le bugie non servono. Forse, davvero non dovremmo mentire ai nostri concittadini. Non dobbiamo consentire che le bugie annebbino le esigenze del nostro Paese.
2014-07-23	M5S	GiarrussoMarioMichele	Mi scusi, Presidente, ma questa è una votazione di enorme rilievo costituzionale ed io vorrei poter esprimere la mia posizione, che è particolare ed importante. PRESIDENTE. La esprima pure, senatore. La invito solo ad avere una capacità di sintesi e a farlo in un minuto. GIARRUSSO (M5S). La ringrazio e cercherò di usare la massima sintesi. PRESIDENTE. La invito a cominciare, però, così da non sprecare il tempo a sua disposizione. GIARRUSSO (M5S). Signor Presidente, io sono siciliano; la mia è una terra di immigrazione. Abbiamo milioni di italiani all'estero e credo che vadano rispettati, riconoscendo loro la possibilità di avere un collegio ed un senatore da loro eletto direttamente, attraverso libere elezioni.
2014-08-02	LN	StefaniErika	Abbiamo parlato della previsione degli arresti domiciliari per tutti i reati fino a tre anni, dell'istituto della messa alla prova, in quanto si prevede l'applicazione di questo strumento di rieducazione per tutti i reati fin a quattro anni; abbiamo previsto l'attenuazione dell'istituto della custodia cautelare. Sono tutti provvedimenti che in primis, come noi abbiamo contestato più volte, continuano a intervenire in maniera spot : abbiamo parlato della custodia cautelare nell'ultimo provvedimento e ora lo facciamo di nuovo. Si è parlato di depenalizzazione prevedendo, tra l'altro, la disastrosa abrogazione del reato di immigrazione clandestina e oggi torniamo a parlare della custodia cautelare con la quasi concreta impossibilità di applicarla per tutti i reati fino a tre anni di pena irrogata, cioè per reati anche più gravi, e noi adesso lo dovremmo dire ai nostri cittadini, a gente che vede attualmente aumentare anche le percentuali dei reati predatori. Si tratta di una difficoltà derivante anche dal problema dell'immigrazione clandestina, perché dobbiamo renderci conto che l'operazione Mare nostrum ha creato una situazione molto difficile e delicata fatta di persone che entrano nel nostro territorio e che non hanno lavoro, non hanno un impiego, non hanno un'abitazione; a prescindere della loro situazione personale anche di disastro umanitario, capite che in mezzo c'è qualcuno che potrebbe benissimo pensare di sopravvivere applicandosi al crimine. Adesso, nell'ennesimo provvedimento che ci troviamo a discutere, questo è il modo di affrontare la giustizia in Italia. Il nostro carissimo presidente Renzi parla dei 12 punti della riforma della giustizia, che doveva arrivare a giugno secondo il bellissimo calendario che ci era stato proposto; tuttavia, a giugno non abbiamo visto la riforma della giustizia, ma questo testo, tra l'altro presentato attraverso lo strumento del decreto-legge. Ricordiamoci che il decreto-legge è un provvedimento d'iniziativa governativa che impone - come ora - dei tempi che hanno portato via a questo Parlamento la possibilità di esprimersi. Ricordiamoci inoltre che in Commissione giustizia ormai da tempo affrontiamo degli argomenti, li dipaniamo, discutiamo, arriviamo ad approfondirli e poi arriva qualche annuncio del tipo che il Governo sta preparando un disegno di legge, sta facendo un'altra iniziativa. Dobbiamo però ricordare che a legiferare siamo noi e secondo noi è gravissimo quello che è accaduto, cioè il non aver inserito nel testo su cui è stata posta la fiducia l'emendamento che è stato accolto in Commissione. Questo è gravissimo.
2014-08-06	PD	ParenteAnnamaria	Signor Presidente, il mio Gruppo voterà a favore dell'abrogazione dell'articolo 99 della Costituzione, ma spenderò qualche minuto per parlare del CNEL. I Costituenti assegnarono al CNEL due compiti essenziali, oltre naturalmente alla funzione di iniziativa legislativa: il primo era quello di comporre gli interessi che caratterizzano la dialettica tra le diverse categorie economiche e sociali, e il secondo compito è stato molto ben esplicitato dal primo Presidente del CNEL, Meuccio Ruini, che diceva: «Il CNEL ha una funzione intermedia; non giunge alla decisione (...); ma la sua funzione non è meramente di studio; è di preparazione; è come un ponte tra due momenti dell'esame e dell'azione». Il CNEL in questi anni ha cercato di svolgere il ruolo costituzionalmente affidatogli. Ricordo solo alcune delle iniziative e dei compiti assolti: ha gestito l'archivio nazionale dei contratti collettivi di lavoro; ha dato un contributo all'individuazione degli indicatori della qualità della vita, che sono entrati anche nel DEF di quest'anno; ha realizzato un rapporto annuale sul mercato del lavoro, un rapporto sull'immigrazione e un sostegno ai patti territoriali. Tra le ultime iniziative legislative ne ricordo due: quella sul bilancio e l'altra sulle statistiche di genere. Ma il sistema decisionale del Paese negli anni non ha valorizzato questo potenziale. Questa grave mancanza, purtroppo strutturale, non dipende dalla tipologia dell'organizzazione né da chi lo governa, ma da una cultura e da un metodo di lavoro. In Italia - forse la senatrice Mussini accennava anche a questo - non sono stati valorizzati organi istituzionali predisposti a individuare soluzioni tecniche con fondamento scientifico, al di sopra delle parti, privando spesso il Parlamento di strumenti oggettivi di sostegno all'elaborazione legislativa. Questo modo di procedere ha fatto progressivamente perdere ruolo al CNEL, un ruolo previsto dai Costituenti, rendendo di fatto la struttura non un'opportunità ma un costo. Ovviamente, se in più di cinquant'anni abbiamo svilito il lavoro del CNEL e non siamo riusciti a ridargli senso, è chiaro che è necessario trovare un altro metodo. Questo significa andare al superamento dell'attuale organismo. Facciamo una raccomandazione al Governo. Adesso è stato accolto l'ordine del giorno G27.4, ma con l'abolizione del CNEL dovremo trovare e pensare a luoghi e momenti in cui si possa esprimere il dialogo sociale che è fondamento anche dell'Unione europea, anche perché l'Italia deve garantire la sua partecipazione sia al Comitato economico e sociale europeo sia all'Associazione internazionale dei consigli economici e sociali.
2014-09-04	FI	FlorisEmilio	L'articolo 4 reca i principi di delega per il recepimento della direttiva 2013/14/UE (contenuta nell'allegato B), che deve essere attuata entro il 21 dicembre 2014, relativa alla riduzione dell'eccessivo affidamento alle agenzie di rating del credito da parte degli investitori, tra cui gli enti pensionistici aziendali o professionali (EPAP), gli organismi d'investimento collettivo in valori mobiliari (OICVM) e i gestori dei fondi di investimento alternativi (GEFIA), nell'interesse degli risparmiatori e dell'integrità dei mercati. A tal proposito, la Camera ha modificato il testo con l'obiettivo di specificare al legislatore delegato che nel disciplinare il processo di valutazione del rischio in relazione alle decisioni di investimento da parte degli enti creditizi, dovrà favorire il ricorso a metodi alternativi rispetto a quelli dalle agenzie di rating. L'articolo 5 delega il Governo all'adeguamento della normativa nazionale alle disposizioni del regolamento UE n. 345/2013, relativo ai fondi europei per il venture capital, e del regolamento UE n. 346/2013, relativo ai fondi europei per l'imprenditoria sociale, prevedendo, tra l'altro, l'attribuzione delle competenze e dei poteri di vigilanza, previsti nei medesimi regolamenti, alla Banca d'Italia e alla CONSOB. L'articolo 6 conferisce al Governo una delega di sei mesi per l'attuazione della decisione quadro 2006/960/GAI, relativa alla semplificazione dello scambio di informazioni e intelligence tra le autorità degli Stati membri dell'Unione europea incaricate dell'applicazione della legge. L'articolo riprende, in linea di massima, l'articolo 51 della legge comunitaria 2008, che prevedeva analoga delega al Governo, mai esercitata e ormai scaduta. Va ricordato che la citata decisione-quadro rientra nell'ambito delle disposizioni transitorie del Trattato di Lisbona. In base infatti all'articolo 10 del protocollo n. 36 allegato, a titolo di misura transitoria e in ordine agli atti dell'Unione nel settore della cooperazione di polizia e di cooperazione giudiziaria in materia penale adottati prima dell'entrata in vigore del Trattato, le cosiddette procedure di infrazione non sono applicabili. Le attribuzioni della Corte di giustizia dell'Unione (che non comprendono la competenza a sindacare l'inadempimento o la violazione del diritto dell'Unione da parte degli Stati membri), restano invariate. In ogni caso, la detta misura transitoria cessa di avere effetto cinque anni dopo l'entrata in vigore del Trattato di Lisbona. Ciò significa che, a decorrere dal prossimo 1° dicembre, per tutte le misure adottate precedentemente all'entrata in vigore del Trattato di Lisbona - e quindi anche per la decisione-quadro 2006/960/GAI - la Commissione europea potrà agire in base alle procedure di infrazione, costringendo quindi gli Stati membri al recepimento, e la Corte di giustizia potrà condannare gli Stati membri per inadempimento o violazione del diritto dell'Unione. L'articolo 7 delega il Governo all'adozione, entro il 20 luglio 2019, di un testo unico delle disposizioni di attuazione della normativa europea in materia di diritto di asilo, di protezione sussidiaria e protezione temporanea. Al riguardo il relatore ricorda che la Commissione europea ha avviato la procedura di infrazione n. 2012/2189, nei confronti dell'Italia, per violazione di obblighi imposti dal diritto dell'UE, previsti dalla direttiva procedure, dalla direttiva accoglienza, dalla direttiva qualifiche e dal regolamento n. 343/2003 (regolamento di Dublino, recante i criteri di determinazione dello Stato membro competente per l'esame di una domanda di asilo). L'auspicio personale, credo condiviso dalla 14ᵃ Commissione e da quest'Aula, è che durante il semestre europeo a guida italiana il Governo possa trovare le condizioni per condividere un testo unico in materia di immigrazione con gli Stati membri, in considerazione dell'attualità e della delicatezza dell'argomento trattato. L'articolo 8, introdotto durante l'esame alla Camera dei deputati, fissa i principi di delega per il recepimento della direttiva europea 2013, n. 11 (contenuta nell'allegato B), sulla risoluzione alternativa delle controversie dei consumatori (ADR-alternative dispute resolution) designando, peraltro, un'autorità competente per materia. In particolare, si vincola il Governo a rendere applicabile la direttiva anche alle procedure dinanzi a organismi di risoluzione delle controversie in cui le persone fisiche incaricate della stessa risoluzione sono assunte o retribuite esclusivamente dal professionista, introducendo a garanzia alcuni criteri di imparzialità e indipendenza. L'articolo 9, ugualmente introdotto alla Camera dei deputati, delega il Governo a recepire, entro sei mesi dalla data di entrata in vigore della legge, la decisione quadro 2006/783/GAI, relativa all'applicazione del principio del reciproco riconoscimento delle decisioni di confisca. L'articolo riprende il contenuto dell'articolo 50 della citata legge comunitaria 2008 e riporta i numerosi e dettagliati principi e criteri direttivi ivi previsti. Per quanto riguarda gli allegati, l'allegato A contiene le direttive europee nn. 37 e 61 del 2013, mentre l'allegato B, che concerne i casi in cui il decreto legislativo di recepimento deve essere preceduto obbligatoriamente dal parere delle competenti Commissioni parlamentari, contiene 17 direttive consultabili nel testo. Infine, nel corso dell'esame in Commissione è stato anche accolto dal Governo l'ordine del giorno G/1519/1/14, a prima firma della senatrice Rita Ghedini, con il quale vengono fissati alcuni impegni in vista della predisposizione del testo unico di cui all'articolo 7 del disegno di legge e in vista dell'esercizio della delega per l'attuazione delle citate direttive nn. 32 e 33 del 2013. Concludo con l'invito ad approvare senza modifiche il testo in esame. Come già detto, eventuali esigenze emendative potranno essere proficuamente avanzate dai colleghi in occasione dell'imminente presentazione del disegno di legge di delegazione europea per il 2014. PRESIDENTE. La relatrice sul disegno di legge n. 1533, senatrice Cardinali, ha chiesto l'autorizzazione a svolgere la relazione orale. Non facendosi osservazioni, la richiesta si intende accolta. Pertanto, ha facoltà di parlare la relatrice, senatrice Cardinali.
2014-09-04	LN	CandianiStefano	Caro Presidente, mi consenta di dire che non c'è poi da stupirsi se gli organi internazionali di stampa fanno questo tipo di rappresentazione del Paese Italia. (Il senatore Candiani mostra una copia del settimanale «The economist»). Se, infatti, per mostrare quanto il nostro Paese tiene all'Europa, è questo quello che voi propagandate, e cioè la cosa più importante è un concorso per vignette da premiare nel mese di settembre, con immagini denigranti della politica italiana, siete dei pessimi promotori del sistema Paese. Entrando nel merito, nel disegno di legge delega sono contenute molte iniziative: ne esaminerò solo qualcuna, perché la prossima settimana avremo tempo di affrontare altre questioni durante l'esame degli emendamenti. Si tratta di immigrazione e, anche in questo caso, mi sia consentito, con una certa semplicità e, certamente, superficialità. Adeguare il nostro Paese a delle normative senza tenerne in considerazione il peso e la ricaduta reale, oggi, con quello che sta avvenendo, è qualcosa di quantomeno sconsiderato. Tanto più che gli adeguamenti prevedono oneri a carico del Paese. Anche per quanto riguarda l'inserimento lavorativo, vorrei ben vedere come riuscite a coniugare questo tipo di scelte con il mondo reale; quello degli imprenditori che perdono il lavoro, quello dei giovani che sono costretti a recarsi all'estero perché non trovano più ospitalità in questo Paese, quello di una comunità che si disgrega. Sono tutte incongruenze che vengono nascoste con una bella pennellata di bianco. Ci adeguiamo all'Unione europea ed, anzi, sistemiamo il nostro comparto leggi con quelle dell'Unione, diminuiamo il numero delle infrazioni e così siamo più bravi. Il mondo reale è costituito da fatti concreti che si fanno con i numeri e i sacrifici: quelli che però fa il Paese reale, ahimè, appaiono molto lontani dalle vedute del Governo. Vorrei quindi soffermarmi su un ultimo elemento, Presidente. Sono stati soppressi cinque articoli, quattro con proposte del Governo e uno con un emendamento presentato da un senatore del Partito Democratico. Il Governo non si è voluto sporcare le mani per togliere di mezzo la responsabilità civile dei magistrati: ha preso un senatore e lo ha obbligato a presentare un emendamento soppressivo; non voglio immaginare con quali pressioni. Nei mesi passati si è parlato molto di chi difendeva questo Senato per non perdere la «cadrega». Bisognerebbe puntare un po' più di attenzione su chi invece ha votato quella riforma costituzionale con la promessa di riavere la «cadrega». Questa però è un'altra puntata, ne riparleremo.
2014-09-04	PD	CardinaliValeria	Signor Presidente, Sottosegretario, colleghe senatrici e senatori, il disegno di legge europea 2013 -bis è stato presentato dalla Camera dei deputati il 28 novembre 2013 sulla base dell'interpretazione per analogia dell'articolo 29, comma 8, della legge n. 234 del 2012, che consente al Governo di presentare un secondo disegno di legge di delegazione europea per il secondo semestre dell'anno in corso. Il disegno di legge è stato approvato dall'Assemblea della Camera dei deputati l'11 giugno scorso con 40 articoli e un allegato, rispetto ai 25 articoli del testo originario presentato dal Governo. Nel corso dell'esame in 14ᵃ Commissione, con una scelta condivisa tra i Gruppi e il Governo stesso, si è deciso di effettuare limitate modifiche al testo per pervenire rapidamente ad un'approvazione definitiva. Molte di queste modifiche sono dovute, peraltro, alla sovrapposizione di alcuni articoli del disegno di legge con il decreto-legge n. 91 del 2014 (il cosiddetto competitività), poi convertito in legge, e con i provvedimenti in tema di responsabilità civile dei magistrati all'esame della Commissione giustizia. Pur considerando che l'adozione da parte del Governo, con il decreto-legge n. 91 del 2014, di norme che si andavano a sovrapporre con quelle del disegno di legge europea 2013 -bis avrebbe vanificato in parte la funzione tipica ordinamentale della legge europea annuale, si è tuttavia ritenuto che, per motivi di urgenza, l'avanzato stato delle procedure di infrazione giustificasse la sanatoria delle stesse con le norme del decreto-legge. Nella seduta del 6 agosto 2014 sono stati quindi approvati emendamenti soppressivi degli articoli 17, 20, 21, 22, 24 e 30 della Legge europea. I primi cinque sono stati inseriti, talvolta con modifiche, all'interno del citato disegno di legge di conversione del decreto-legge competitività, mentre il tema della responsabilità civile troverà spazio all'interno di più ampi provvedimenti in tema di giustizia, all'attenzione della Commissione giustizia e del Governo. In Commissione sono stati approvati anche taluni limitati emendamenti ad altri articoli di cui poi si darà conto. In ogni caso, e solo per memoria, ricordo che l'articolo 17 del disegno di legge, così come modificato dalla Camera dei deputati, recava disposizioni dirette a sanare il caso UE Pilot 1484/10/ENVI, sul mancato recepimento della direttiva 2003/35/CE che prevede la partecipazione del pubblico nell'elaborazione di taluni piani o programmi in materia ambientale. L'articolo 20, non modificato dalla Camera, prevedeva modifiche alla legge in materia di caccia. L'articolo 21, modificato nel corso dell'esame presso la Camera dei deputati, conteneva una serie di modifiche alla disciplina nazionale vigente riguardante l'istituzione di un'infrastruttura per l'informazione territoriale ambientale nell'Unione europea. L'articolo 22 modificava in più punti la disciplina relativa alla valutazione di impatto ambientale (VIA) e alla valutazione ambientale strategica (VAS). L'articolo 24, introdotto nel corso dell'esame presso la Camera dei deputati, novellava la parte terza delle norme in materia di difesa del suolo e lotta alla desertificazione, di tutela delle acque dall'inquinamento e di gestione delle risorse idriche. Ricordo che i succitati articoli sono stati inseriti nel decreto-legge 24 giugno 2014, n. 91. Per quanto riguarda invece l'articolo 30, nel disegno di legge originario relativo alla responsabilità civile dei magistrati ricordo che era stato introdotto nel corso dell'esame presso la Camera dei deputati e che novellava l'articolo 2 della legge n. 117 del 1988 che, come ho già detto, troverà ampio spazio nella sede opportuna e nella discussione ora in corso presso la Commissione giustizia del Senato cui partecipa anche il Governo. Passando ora all'articolato del disegno di legge, come risultante dall'esame in Commissione, si rileva anzitutto che, in seguito alle citate soppressioni, il testo è stato ridotto a 34 articoli rispetto ai 40 approvati dalla Camera dei deputati. L'articolo 1, modificato dalla Camera dei deputati, reca disposizioni dirette a sanare il caso EU Pilot 5015/13/EACU in materia di borse di studio universitarie per il perfezionamento all'estero. In particolare, il comma 2 abroga il requisito della cittadinanza per l'ammissione al concorso per l'attribuzione di borse di studio. L'elemento discriminatorio risiede quindi nel requisito del conseguimento della laurea presso università italiane. Ciò poteva favorire i laureati di cittadinanza italiana violando il principio europeo di non discriminazione sulla base di nazionalità e libera circolazione delle persone. L'articolo 2, introdotto nel corso dell'esame presso la Camera dei deputati, modifica il decreto legislativo n. 96 del 2001, recante attuazione della direttiva 98/5/UE volta a facilitare l'esercizio permanente della professione di avvocato in uno Stato membro diverso da quello di acquisizione della relativa qualifica professionale. L'articolo 2 pertanto prevede che la denominazione della società tra avvocati debba contenere l'indicazione di società tra avvocati senza precludere altre specificazioni. L'articolo 3, modificato dalla Camera, reca disposizioni dirette ad ottemperare alla sentenza della Corte di giustizia del 6 dicembre 2012 in materia di immigrazione e rimpatri e a risolvere la procedura EU Pilot 6534/14/HOME. In particolare, l'articolo reca modifiche in merito alla dichiarazione di soggiorno dello straniero da effettuare entro otto giorni dall'arrivo, all'espulsione in caso di permanenza oltre i tre mesi, all'inserimento del divieto di reingresso nel sistema informativo Schengen, al periodo massimo di permanenza nei centri di identificazione, all'interruzione del trattenimento dello straniero in attesa di espulsione qualora non esista una ragionevole prospettiva che questa sia eseguita sulla base di quanto disposto dalla citata sentenza, nonché dalla direttiva europea 2008/115/CE (direttiva rimpatri) e dal regolamento (CE) n. 562 del 2006 (codice frontiere Schengen). In riferimento a questo articolo nel corso dell'esame in Commissione sono stati presentati numerosi emendamenti da parte del Gruppo di Sinistra Ecologia e Libertà. Gli emendamenti sono stati però ritirati nella seduta del 6 agosto e trasformati in un ordine del giorno accolto dal Governo. È stato invece approvato un emendamento a firma dei senatori Manconi e Lo Giudice con cui si è previsto che in ogni caso il periodo massimo di trattenimento dello straniero all'interno del centro di identificazione e di espulsione non può essere superiore a novanta giorni, invece dei centottanta previsti dalla normativa in vigore. La riduzione del termine di trattenimento massimo si impone per le riscontrate carenze dei centri di identificazione ed espulsione presenti sul territorio nazionale, che non possono legittimare una presenza superiore a questo limite. L'articolo 4, modificato durante l'esame presso la Camera, reca disposizioni dirette a sanare la procedura di infrazione n. 2008/4541, secondo la quale le disposizioni del decreto legislativo n. 152 del 2006, da un lato imponendo l'utilizzo di prodotti a marcatura «CE», dall'altro introducendo limitazioni in relazione al materiale utilizzato, configurerebbero un divieto di circolazione di camini e condotti in plastica, segnatamente per quanto riguarda le caldaie a condensazione, nonostante tali prodotti soddisfino prescrizioni nazionali vigenti in un altro Stato membro, come previsto dal diritto dell'Unione. L'articolo 5 (non modificato) reca disposizioni dirette a sanare il caso EU Pilot 3690, consentendo anche alle imprese stabilite in un altro Stato membro dell'Unione europea di svolgere in Italia servizi transfrontalieri di investigazione privata. L'articolo 6, introdotto dalla Camera, stabilisce le procedure necessarie per rendere effettivo il divieto di discriminazione fondata sulla nazionalità o luogo di residenza del destinatario del servizio. L'articolo 7, modificato dalla Camera, reca disposizioni dirette a sanare la procedura di infrazione n. 2027 del 2013 in materia di regime fiscale applicabile ai contribuenti che, pur essendo fiscalmente residenti in un altro Stato membro dell'Unione europea, producono o ricavano la maggiore parte del loro reddito in Italia (i cosiddetti "non residenti Schumacher"). Con le disposizioni di questo articolo, quindi, potranno godere del regime agevolato dei minimi, sussistendone le condizioni di legge, anche i soggetti residenti in uno degli Stati membri dell'Unione europea o in uno Stato aderente all'accordo sullo Spazio economico europeo, che assicuri però un adeguato scambio di informazioni, e i cui redditi siano prodotti nel territorio dello Stato italiano almeno per il 75 per cento del reddito complessivamente prodotto. L'articolo 8 (non modificato) reca disposizioni dirette a sanare le procedure di infrazione n. 2012/2156 e n. 2012/2157, in materia di disciplina dell'imposta sulle successioni e donazioni (esenzione in favore degli enti senza scopo di lucro, delle fondazioni e delle associazioni costituite all'estero), nonché in materia di titoli del debito pubblico. L'articolo 9 (non modificato) reca disposizioni dirette a sanare il caso EU Pilot 5095, in materia di imposta sul valore delle attività finanziarie detenute all'estero dalle persone fisiche residenti nel territorio dello Stato. In particolare, la Commissione europea ha rilevato l'incompatibilità con il diritto europeo delle disposizioni che prevedono l'imposta di bollo sui prodotti finanziari (conti correnti, titoli, eccetera) e su attività finanziarie detenute all'estero. L'articolo 10, modificato dalla Camera, reca disposizioni in materia di riscossione coattiva dei debiti aventi ad oggetto entrate che costituiscono risorse proprie dell'Unione europea. In particolare, si stabilisce che alle entrate che costituiscono risorse proprie iscritte nel bilancio dell'Unione europea non si applichi la norma, introdotta dalla legge di stabilità del 2013, che prevede la sospensione per centoventi giorni delle azioni cautelari ed esecutive relative alla riscossione coattiva di debiti fino a 1.000 euro (questo per non allungare troppo i tempi di riscossione). L'articolo 11 reca disposizioni attuative del regolamento dell'Unione europea concernente strumenti finanziari derivati OTC ( over the counter, ovvero scambiati in mercati non regolamentati), le controparti centrali e i repertori di dati sulle negoziazioni. L'articolo 12, introdotto dalla Camera dei deputati, modifica l'ambito di applicazione territoriale dell'imposta sul valore aggiunto e delle imposte indirette sulla produzione e sui consumi, al fine di recepire la direttiva europea concernente le regioni ultraperiferiche francesi, con particolare riferimento a Mayotte. L'articolo 13, modificato alla Camera, reca disposizioni dirette a risolvere la procedura di infrazione n. 4227 del 2010, allo stadio del parere motivato, per il non corretto recepimento degli articoli 5 e 9 della direttiva quadro europea sulla sicurezza sul lavoro. L'articolo 14, introdotto dalla Camera dei deputati, provvede a sanare la procedura di infrazione n. 4185 del 2011, allo stadio del ricorso alla Corte di giustizia, in cui la Commissione europea ha rilevato l'esclusione del personale dirigente del Servizio sanitario nazionale dalle norme in materia di orario di lavoro, che discendono dalla direttiva n. 88 del 2003. Nel corso dell'esame in Commissione è stato approvato un emendamento, a prima firma della senatrice Silvestro, con cui si è esteso a dodici mesi dall'entrata in vigore della legge europea 2013 -bis, rispetto ai sei mesi previsti, il termine di efficacia delle disposizioni oggetto di contestazione in sede europea. In effetti, la continuità nell'erogazione dei servizi sanitari e l'ottimale funzionamento delle strutture, che il predetto termine mirava a garantire nelle more del completo adeguamento alla normativa europea, appaiono finalità che ben possono richiedere un surplus temporale per l'adeguamento. L'articolo 15 reca disposizioni volte a risolvere la procedura di infrazione in materia di tutela della salute e della sicurezza dei lavoratori nel settore delle navi da pesca. L'articolo 16, introdotto dalla Camera dei deputati, è diretto ad ottemperare alla sentenza della Corte di giustizia dell'Unione europea del 13 febbraio 2014, che ha condannato l'Italia per la mancata applicazione ai dirigenti delle procedure di informazione e consultazione sindacali relative ai licenziamenti collettivi e richieste dall'articolo 2 della direttiva 98/59/CE sul ravvicinamento delle legislazioni nazionali in materia di licenziamenti collettivi. L'articolo 17, introdotto dalla Camera, reca una disposizione diretta a sanare il caso EU Pilot n. 4738 del 2013 in materia di bevande analcoliche. L'articolo 17 abroga la normativa esistente e dispone che le bibite analcoliche prodotte in Italia e vendute con il nome dell'arancia a succo, o recanti denominazioni che a tale agrume si richiamino, a prescindere dall'aggiunta di coloranti, devono avere un contenuto di succo di arancia non inferiore al 20 per cento o dell'equivalente quantità di succo di arancia concentrato o disidratato in polvere, fatte salve quelle destinate alla commercializzazione verso altri Stati dell'Unione europea o verso gli altri Stati contraenti l'Accordo sullo spazio economico europeo. Nel corso dell'esame in Commissione è stato approvato un emendamento, a prima firma del senatore Floris (per la verità presentato anche da altri senatori), con cui è stata dilazionata l'efficacia della disposizione al dodicesimo mese successivo al perfezionamento della procedura di notifica della disposizione alla Commissione europea e si è garantita la possibilità di commercializzare sino all'esaurimento delle scorte le bevande prive del contenuto minimo obbligatorio prodotte prima della data di inizio di efficacia del limite di tempo (individuato sulla base della scadenza naturale di questi prodotti, che è proprio di 12 mesi). L'artico 18, introdotto durante l'esame presso la Camera dei deputati, modifica la legge n. 9 del 2013, relativa all'etichettatura degli oli di oliva, rispondendo ai rilievi formulati dalla Commissione europea nell'ambito della procedura EU Pilot n. 4632. L'articolo 19, non modificato, reca disposizioni di delega al Governo per il riordino dei provvedimenti normativi vigenti inerenti la tutela dell'ambiente esterno e dell'ambiente abitativo dall'inquinamento acustico prodotto dalle sorgenti sonore fisse e mobili. In particolare, la disposizione elenca una serie di principi e criteri direttivi per l'adozione dei decreti legislativi al fine di semplificare ed aggiornare al progresso tecnologico la normativa nazionale, anche per renderla maggiormente coerente con alcune prescrizioni previste dalla disciplina europea. L'articolo 20, non modificato dalla Camera dei deputati, è finalizzato a modificare la disciplina della progettazione nel settore dei contratti pubblici, al fine di chiarire che il divieto di affidamento di contratti pubblici agli affidatari del relativo incarico di progettazione non si applica laddove i progettisti possano dimostrare che l'esperienza acquisita nell'ambito dell'espletamento dell'incarico non determina un vantaggio rispetto agli altri concorrenti. Anche in questo caso si verificava una discriminazione rispetto alla libertà di esercitare la professione. L'articolo 21, introdotto dalla Camera dei deputati, consente, in via generale, alle imprese concorrenti nelle gare per l'aggiudicazione di un appalto pubblico di avvalersi di più imprese ausiliarie, al fine di raggiungere la classifica richiesta nel bando di gara (il cosiddetto avvalimento multiplo o plurimo). L'articolo è quindi volto a tutelare il principio di concorrenza tra imprese negli appalti pubblici e anche a consentire alle piccole e medie imprese di poter partecipare agli appalti, adeguando la normativa nazionale alla sentenza della Corte di giustizia europea del 10 ottobre 2013. Questo non significa però che le singole imprese che compongono l'associazione non debbano avere le caratteristiche tecniche, organizzative e strumentali richieste dalle norme. Tali caratteristiche non si possono sommare ma si possono mettere insieme per la partecipazione alla gara delle piccole e medie imprese. L'articolo 22, modificato nel corso dell'esame alla Camera dei deputati, integra i poteri dell'Autorità per l'energia elettrica e il gas, al fine di attuare il regolamento dell'Unione europea 1227 del 2011 concernente l'integrità e la trasparenza del mercato dell'energia all'ingrosso. L'articolo 23, non modificato dalla Camera, interviene sulla disciplina della rete di distribuzione dei carburanti al fine di consentire anche ai distributori self-service, ubicati in zone urbane, di poter operare senza assistenza nell'arco delle ventiquattrore. La normativa vigente, infatti, lo consente solo per gli esercizi ubicati al di fuori delle zone urbane. Anche qui il rischio è la violazione del principio della libertà di stabilimento previsto dal testo europeo. L'articolo 24, modificato dalla Camera dei deputati, vuole risolvere le contestazioni sollevate dalla Commissione europea nell'ambito del caso EU Pilot 5216, relativamente a tre aspetti del decreto legislativo 9 novembre 2012, n. 192, con il quale l'Italia ha dato recepimento alla direttiva 2011/7/CE relativa alla lotta contro i ritardi di pagamento nelle transazioni commerciali. In particolare, il primo aspetto riguarda la formulazione della disposizione che fissa a 30 giorni il termine per il pagamento dei debiti della pubblica amministrazione, che potrà essere prorogato solo per le caratteristiche specifiche del contratto. Il secondo aspetto riguarda la mancata previsione di norme dirette a contrastare anche le "prassi" gravemente inique, oltre alla clausole inique. L'articolo 24 ottempera anche alla richiesta della Commissione europea di coordinare la normativa sul ritardo nei pagamenti alla normativa relativa ai contratti pubblici relativi a lavori, servizi e forniture. Si ricorda, peraltro, che su tale questione è stata ora attivata una procedura di infrazione formale. L'articolo 25, introdotto nel corso dell'esame alla Camera dei deputati, modifica la norma del codice delle pari opportunità sulla parità di trattamento tra uomini e donne nei servizi assicurativi e altri servizi finanziari, al fine di dare attuazione alla sentenza della Corte di giustizia del 1° marzo 2011 sui ricorsi con cui è stata dichiarata l'invalidità, con effetto dal 21 dicembre 2012, della disposizione della direttiva europea che consentiva deroghe al divieto di tenere conto del sesso quale fattore di differenziazione nel calcolo dei premi e delle prestazioni a fini assicurativi e di altri servizi finanziari, ove il fattore sesso fosse determinante nella valutazione dei rischi, in base a pertinenti e accurati dati attuariali e statistici. L'articolo 26, introdotto durante l'esame alla Camera dei deputati, abroga la recente legge n. 8 del 2013, in materia di utilizzo dei termini «cuoio», «pelle» e «pelliccia» e di quelli da essi derivanti o loro sinonimi, facendo rivivere la precedente legge del 1966 n. 1112. L'abrogazione risponde ai rilievi mossi dalla Commissione europea nella procedura EU Pilot 4971, ove si è ritenuto che la citata legge ha, come effetto, quello di escludere dal mercato italiano i prodotti in «cuoio», «pelle» e «pelliccia» non conformi alle specifiche tecniche nazionali, configurando un indebito ostacolo alla libera circolazione delle merci nel mercato interno. L'articolo 27, introdotto dalla Camera, mira a dare piena attuazione alla direttiva europea in materia di relazioni e di documentazione in caso di fusioni e scissioni di imprese, al fine di risolvere la procedura EU Pilot 5062 del 2013. L'articolo 28, introdotto nel corso dell'esame alla Camera dei deputati, in conseguenza dell'adesione della Repubblica di Croazia all'Unione europea, provvede a integrare con la voce relativa alla Croazia - relativamente alle professioni di medico, architetto e avvocato - i decreti legislativi di attuazione della direttiva relativa alle qualifiche professionali, della direttiva sulla libera prestazione dei servizi e della direttiva sul diritto di stabilimento. Le integrazioni ai predetti decreti legislativi sono contenute nell'allegato al disegno di legge. L'articolo 29, introdotto dalla Camera, reca disposizioni volte ad assicurare una più efficace applicazione della disciplina europea antifrode, dettata dal regolamento relativo alle indagini svolte dall'Ufficio europeo per la lotta antifrode, ampliando le funzioni affidate al Nucleo speciale spesa pubblica e repressione frodi comunitarie della Guardia di finanza, al quale viene assegnata anche la funzione di svolgere analisi, ispezioni e controlli sull'impiego delle risorse del bilancio dello Stato, delle Regioni, degli enti locali e dell'Unione europea. L'articolo 30, introdotto durante l'esame presso la Camera dei deputati, assegna alla Corte dei conti alcune funzioni di verifica e monitoraggio dei dati di bilancio delle amministrazioni pubbliche, finalizzate a dare piena attuazione, per le parti non direttamente applicabili, alla direttiva europea sui quadri di bilancio e al regolamento europeo sui documenti programmatici di bilancio degli Stati membri. L'articolo 31, introdotto durante l'esame alla Camera dei deputati, prevede misure per lo sviluppo della ricerca applicata alla pesca, stabilendo che possa essere consentita la vendita e il commercio dei prodotti della pesca esercitata a fini scientifici, salvo che il Ministero delle politiche agricole, alimentari e forestali non ne disponga il divieto. L'articolo 32 in esame reca disposizioni necessarie a dare attuazione, per le parti non direttamente applicabili, al regolamento dell'Unione europea n. 650 del 2012, relativo al certificato successorio europeo. Nel corso dell'esame in Commissione è stato approvato un emendamento, a prima firma del senatore Zeller, con cui si è precisato che nei territori in cui vige il sistema del libro fondiario continuano ad applicarsi le disposizioni di cui al titolo II del regio decreto 28 marzo 1929, n. 499, in materia di rilascio del certificato di eredità e di legato. Gli articoli 33 e 34 recano la clausola di invarianza finanziaria e le norme di copertura.
2014-09-09	FI	FlorisEmilio	Signor Presidente, rappresentante del Governo, colleghi, nella scorsa seduta sono state illustrate le relazioni introduttive e si è svolta la discussione generale sul disegno di legge europea 2013- bis e sul disegno di legge di delegazione europea 2013 - secondo semestre. Nella replica, mi sento di accogliere le osservazioni anche critiche manifestate dai colleghi Candiani, Divina, Liuzzi, Mauro, Mussini, Panizza e Orellana. Condivido non tanto le analisi sui contenuti della legge di delegazione, quanto quelle sui tempi lunghi ed eccessivamente dilatati con i quali la legge è stata presentata alle Camere per la relativa approvazione. Se è vero che la legge n. 234 del 2012 consente al Governo di presentare alle Camere entro il 31 luglio di ogni anno il disegno di legge di delegazione riferito all'anno in corso, è anche vero però che il provvedimento in esame è stato presentato alla Camera dei deputati il 22 novembre 2013 e successivamente licenziato a Montecitorio il 10 giugno di quest'anno. Sono consapevole che i motivi che hanno ritardato la presentazione dell'Atto Senato 1519 siano da ricercare anche nella tardiva formazione del Governo Letta, ma ritengo prioritaria e urgente l'applicazione di questa legge. Abbiamo già detto che la legge di delegazione europea 2013 - secondo semestre delega il Governo al recepimento di numerose direttive e che il disegno di legge di delegazione europea 2014 di prossima presentazione al Senato è stato già approvato dal Consiglio dei ministri. A tale proposito, rivolgo il mio monito all'Esecutivo, chiamato ad essere più efficiente nella presentazione della legge di delegazione europea 2014, con tempi in linea con quelli europei, al fine di consentire una adeguata discussione alle Assemblee parlamentari, senza il clima emergenziale odierno. Nella discussione generale sono stati toccati numerosi profili, su cui oggi sia io, sia la collega Cardinali replichiamo sinteticamente. Sulle politiche dell'immigrazione, senatori Candiani, Panizza, Orellana e Liuzzi, abbiamo cercato di prospettare soluzioni equilibrate e fornito una delega per il recepimento delle direttive mediante la predisposizione di un testo unico e il recepimento di alcune infrazioni rilevate dalla Camera dei deputati. Il punto focale rimane la maggiore collaborazione da parte di tutti gli Stati europei verso quelli che subiscono, come l'Italia, una forte pressione migratoria, dovuta all'acuirsi delle tensioni su tanti, forse troppi territori dell'area del Mediterraneo e del Medio Oriente. L'accordo raggiunto con la commissaria dell'Unione europea Cecilia Malmström per un maggiore coinvolgimento di Frontex nel controllo del Mediterraneo mi pare vada nella direzione giusta. Quello che in questa sede rileva per noi però è la necessità di conformare l'ordinamento interno a quello europeo. Su tale base, la legge di delegazione europea prevede non solo una delega per il recepimento delle direttive nn. 32 e 33 del 2013 da esercitare entro il 2015, ma anche, in base all'articolo 7, una delega per la predisposizione di un testo unico in materia di immigrazione possibilmente condiviso dalla Commissione europea. Approfittiamo del semestre europeo proprio per gettare le basi affinché il testo unico sia ampiamente condiviso. Ecco perché ritengo che la spinta riformatrice dell'Europa sia importante e spetterà al legislatore delegato darvi rapido seguito. Nel corso della discussione generale il tema della burocrazia e dei vincoli è stato sollevato dal senatore Candiani, al quale ricordo che è già insito nel divieto di gold plating. Nell'articolo 32, comma 1, lettera c), della legge n. 234 del 2012, infatti, il Governo è vincolato a far sì che gli atti di recepimento di direttive dell'Unione europea non possano prevedere l'introduzione o il mantenimento di livelli di regolazione superiori a quelli richiesti dalle direttive stesse. L'articolo 1 del disegno di legge di delegazione lo richiama espressamente e quindi il problema, in fase di concreto recepimento, non si dovrebbe porre. Teniamo anche conto che in fase di recepimento, qualora fosse inserito - anche solo per errore o dimenticanza - un onere non previsto da una direttiva, il particolare meccanismo costituzionale del rapporto tra legge delega e decreto delegato determinerà un'illegittimità costituzionale dell'onere aggiuntivo non previsto dalla direttiva. Sebbene ciò sia stato introdotto recentemente, nel dicembre 2012, non credo che gli effetti positivi tarderanno a manifestarsi. Il tema della trasferibilità dei diritti pensionistici (sollevato in particolare dal senatore Divina) o del capitale accumulato dai lavoratori reputo possa essere affrontato sia in un'ottica europea sia in un'ottica interna, nel momento immediatamente successivo all'applicazione di questa legge. È stato però presentato un ordine del giorno che impone una riflessione adeguata e che affronteremo a breve. Mi permetto infine di rilevare l'atteggiamento costruttivo tenuto da parte di tutte le forze politiche nell'esame dei due disegni di legge in 14ᵃ Commissione, a dimostrazione del fatto che - come rilevato in discussione generale dal collega Liuzzi - gli interessi di parte devono venire dopo quelli del Paese. Con questo spirito e con la volontà di arrivare ad una riduzione delle infrazioni, abbiamo esaminato il provvedimento Atto Senato n. 1519, contenente il recepimento di obblighi europei, per l'adempimento del quale siamo in notevole ritardo, non per colpa del Senato. Si invita dunque l'Aula ad un atteggiamento conseguente, affinché la legge abbia esito positivo.
2014-09-09	LN	CrosioJonny	Signor Presidente, io concludo invitando un'altra volta il Ministro a riflettere. Forse esiste un mondo arabo moderato, ma più passa il tempo e più ci sembra un'utopia. Le sue posizioni in questo momento sono molto distanti, signor Ministro, dalle nostre posizioni in merito all'immigrazione, a quella che lei definisce la nostra predisposizione all'accoglienza.
2014-09-16	FI	RomaniPaolo	Lei ha voluto a tutti i costi per il ministro Mogherini il ruolo di «Lady PESC» che però, a differenza della Ashton, non è diventata primo vice presidente della Commissione europea o vice presidente vicario, come si legge su alcuni giornali, ruolo ottenuto invece dal socialista, ma olandese - ribadisco olandese - Timmermans, mentre Katainen, il finlandese rigorista per definizione, è vice presidente e «supervisore» di tutti i dossier economici, commissariando di fatto il commissario francese Moscovici, che dovrebbe occuparsi delle cose di cui si occupava prima Katainen, ma che è poi rimasto in una posizione superiore. Guarda caso, poi, diretta emanazione della linea tedesca del rigore europeo è anche il Capo dell'eurogruppo, il ministro dell'economia spagnolo De Guindos, che se ne è andato passeggiando per quattro ore in una ridente località marittima della Spagna, insieme alla cancelliera Angela Merkel. Da non dimenticare infine - piccolo problema, ma altrettanto importante - è che il dossier agricoltura è nelle mani del commissario irlandese Hogan ed è noto - lo sanno quelli che si occupano di agricoltura - quanto sia diverso il modello agricolo irlandese da quello italiano. Le riformulo dunque la domanda, Presidente: è sicuro di aver giocato bene le sue carte? È proprio sicuro di aver giocato bene le nostre carte? Non facciamo polemica strumentale sulla nomina del ministro Mogherini, alla quale comunque auguriamo buon lavoro e il nostro in bocca al lupo, perché dovrà affrontare in prima persona uno scenario complesso, spaventoso e drammatico di crisi internazionali, su cui mi soffermerò tra breve. Ritengo però che sia fondamentale, in questa sede, essere certi del peso che dobbiamo avere in Europa per influenzare le scelte di una politica economica che finora - lo ha detto lei questa mattina - sembra aver dimenticato l'obiettivo principale, che è la crescita. Il quinto punto riguarda le crisi internazionali e la risposta italiana alle stesse. Libia, Ucraina, ISIS: sono tre fronti aperti, tre fronti sui quali l'Italia deve essere in prima linea, ministro Pinotti, e sui quali ancora non abbiamo visto il suo Governo dettare una decisa e determinata politica d'intervento. Il nostro legame con la Libia è un legame storico e geografico, che affonda le radici nella nostra storia. Ma possiamo veramente pensare che la soluzione al problema politico di instabilità dell'intera regione e al suo primo e diretto effetto, l'immigrazione clandestina, sia Frontex Plus? Parliamo di un programma che inizierà solo a novembre e che prevede esclusivamente il pattugliamento lungo le coste europee, con il limite delle 30 miglia marine. E se una imbarcazione di migranti è in difficoltà a 35 o 40 miglia, che facciamo? Ovviamente, comunque, come adesso, andremo a soccorrerla: lo impone il fatto che siamo persone perbene e lo impone il diritto internazionale della Convenzione di Montego Bay, per cui ancora una volta dovremo aiutare chi è in pericolo e scortare le imbarcazioni di immigrati fino alle coste italiane. Questo è quello che avverrà e che sta avvenendo adesso. Ci limiteremo a registrare passivamente e burocraticamente gli arrivi, uno per uno, forse riusciremo a dargli anche un nome, sopportando da soli gli alti costi dei centri di accoglienza, dell'organizzazione amministrativa e di pubblica sicurezza.
2014-09-23	LN	ArrigoniPaolo	Signora Presidente, l'immigrazione e gli sbarchi ormai non fanno più notizia, anche se avvengono con frequenza quotidiana. Anche le tragedie del mare lasciano ormai indifferenti. L'ultima è avvenuta la scorsa domenica. I sindaci si ritrovano a loro insaputa i sedicenti profughi, senza preavviso, per opera del prefetto. Ebbene, noi Gruppo della Lega Nord vogliamo conoscere, in ordine a Mare nostrum, i costi e le regole d'ingaggio; in ordine all'accoglienza, i costi, i numeri degli accolti, gli allontanamenti spontanei; in ordine ai rischi sanitari, vogliamo sapere se le nostre Forze dell'ordine, le nostre Forze di polizia e i nostri volontari siano sicuri o meno. E vogliamo conoscere quali sono le misure di prevenzione. Anche in ordine ai morti e ai dispersi, vogliamo conoscerne i numeri. Per questo il nostro Gruppo ha presentato diverse interrogazioni parlamentari, le prime delle quali risalgono ad oltre sei mesi fa. Per questo riteniamo doveroso che i Ministri interpellati diano risposte a queste interrogazioni. Ne cito tre, quelle che vedono anche il mio nome quale sottoscrittore. La prima, pubblicata il 20 marzo 2014, è la 4-01905 ; la seconda, del 27 marzo 2014, è la 4-01956 ; infine l'ultima, del 1° luglio 2014, è la 4-02407 Riteniamo doverosa, per necessità di chiarezza, un'operazione di trasparenza, che non può che partire attraverso le risposte a queste interrogazioni, che non sono le uniche. Altre sono state presentate dai miei colleghi, i quali solleciteranno le risposte nei prossimi giorni.
2014-09-24	LN	TosatoPaolo	Leggendo - ad esempio - il rendiconto 2013 ci accorgiamo che, nell'ambito dei 550 milioni del fondo di riserva (un patrimonio che doveva essere messo a disposizione per affrontare le urgenze), il Governo ha attinto a piene mani risorse quasi esclusivamente per finanziare il progetto Mare nostrum. Sono state spese centinaia di milioni nel corso del 2013, attinte dal fondo di riserva, per le politiche - è scritto nero su bianco nella documentazione che ci avete fornito - di immigrazione, accoglienza e garanzia dei diritti di sicurezza e controllo dei mari, dei porti e delle coste. Altro che ordine pubblico e sicurezza! Si tratta delle politiche dell'invasione del nostro Paese.
2014-09-25	LN	DivinaSergio	Vorrei dire due cose sulla Libia: penso che dovremmo stare molto attenti. L'aiuto alle Forze armate libiche va bene e, ai fini del nostro sostegno, abbiamo ceduto delle unità navali alla loro Guardia costiera anche perché fronteggiassero il fenomeno dell'immigrazione clandestina. Va bene finanziare questa operazione, ma bisogna valutarne l'efficacia. A noi sembra che da Mare nostrum in poi quel tipo di garanzia che dalle coste non partissero più clandestini è stata completamente disattesa. Bisogna rivedere l'efficacia effettiva di questa missione.
2014-09-25	M5S	AirolaAlberto	Signora Presidente, colleghi, come sarebbe la situazione di certi Paesi come l'Afghanistan, l'Iraq, di tutta l'area del Maghreb attraversata dalla primavera araba e in particolare della Libia se oltre agli interventi militari ci fossero state adeguate e coordinate politiche di collaborazione internazionale e sostegno dello sviluppo delle democrazie e delle economie di questi Paesi? Se oltre ai droni, ai bombardamenti, ai soldati, agli accordi con i vari gruppi armati e con i dittatori si fosse pensato a costruire scuole laiche, ospedali, a progetti di sostegno per lo sviluppo (che ci sono stati - per carità - ma in misura minima e non coordinata), ma soprattutto con una visione strategica a lungo termine? È questo quello che ci dobbiamo domandare, è quello che ha sostenuto anche il presidente americano Obama ieri, nel discorso alle Nazioni Unite: oltre alla chiamata alle armi per combattere l'ISIS, si è reso conto che l'ennesimo intervento militare senza politiche sociali e di cooperazione mirate al mantenimento della pace, sarà l'ennesimo fallimento. Nel lungo discorso, più volte è tornato alla necessità di aiutare i giovani dì questi Paesi martoriati, rispetto ai quali, tra l'altro, l'Occidente ha gravi responsabilità. Chi semina vento, raccoglie tempesta. Questi sono errori gravi, che abbiamo procrastinato anche noi italiani, con una cecità e una mancanza di visione e soprattutto una mancanza di progettualità, in particolare per aree strategicamente vitali per il nostro Paese come la Libia. Anzi, direi che la Libia è la priorità e sono sicuro che il vice ministro Pistelli concorda con noi. Lo ricordammo in quest'Aula a luglio quando, durante le elezioni in Libia, fu uccisa l'attivista e avvocato Salwa Bugaighis, una donna figura centrale del processo di democratizzazione libica, che infatti ora versa nelle condizioni che conosciamo bene. Dico queste cose perché voglio superare la frustrazione di quest'Aula nel non riuscire a dettare al Governo linee di politica estera adeguate, come abbiamo visto stamane con l'ennesima scandalosa proroga per decretazione d'urgenza delle missioni all'estero, ma soprattutto perché i problemi di questi Paesi sono anche i nostri e sono molto più vicini ai cittadini italiani di quanto tutti pensino. E lo dice uno che vive in un quartiere, a Torino, con il 40 per cento di immigrazione da tutto il mondo e che tocca con mano l'estrema difficoltà di affrontare l'integrazione multietnica, e soprattutto di affrontarla completamente da soli!
2014-09-30	LN	ConsiglioNunziante	Signor Presidente, abbiamo aspettato quindici giorni l'informativa del Ministro. La disoccupazione resta elevatissima. La recessione continua a mordere, le imprese chiudono e di crescita nemmeno l'ombra. Adesso si parla di aumentare l'IVA dal 22 al 23 per cento, e dal 4 al 10 per cento per quella agevolata. Abbiamo una produzione industriale al -17,5 per cento e una disoccupazione al 13-14 per cento, con quella giovanile che sfiora il 50 per cento. Di questo embargo non avevamo proprio bisogno. Signor Presidente, ricordo che l'ultima volta che il Presidente del Consiglio è stato in Senato ha detto che abbiamo mille giorni per fare tutto quanto ha promesso. Io penso, invece, che avremo mille giorni di crisi economica, di mancata crescita, di disoccupazione; avremo ancora mille giorni in cui non si prenderà una posizione forte su un piano industriale, e mille giorni in cui non si attuerà un piano di strategia energetica; mille giorni in cui non si farà nulla per l'immigrazione e né si farà qualcosa per i giovani e per i pensionati Mille giorni in cui, però, signor Presidente e signora Ministra, avremo la possibilità di confrontarci sui referendum da noi presentati, avremo la possibilità di portare il Veneto a referendum per l'indipendenza, mille giorni in cui le daremo anche consulenze gratuite, mille giorni in cui sentirà il nostro fiato sul collo.
2014-10-07	LN	ConsiglioNunziante	Tutti con le loro formule, i loro studi e stratagemmi, forse qualcuno anche con qualche sogno. Poi però ci si scontra con la realtà, l'incapacità di leggere da che parte sta andando il mondo, le difficoltà dell'Europa, questa benedetta o maledetta moneta unica, il pensiero unico e l'immigrazione. Forse non abbiamo ancora capito dove stiamo andando a finire con l'immigrazione: le sue problematiche e gli equilibri interni ed esterni a questo benedetto Paese, nonostante abbiamo una delle cariche più importanti che si potesse occupare in Europa. E allora ci si straccia le vesti cercando di capire a quale modello rapportarsi: quello tedesco, quello americano o, ancora e forse è meglio, a quale non rapportarsi e non prendere come esempio (la Spagna, la Grecia e altri Paesi africani, probabilmente).
2014-10-07	LN	MuneratoEmanuela	Il taglio del cuneo fiscale di 10 miliardi, che nell'inverno scorso il premier Renzi ha orgogliosamente sbandierato, si traduce in percentuale in un taglio di appena il 3 per cento, mentre per rendere più competitive le imprese il Governo avrebbe dovuto procedere ad un taglio a due cifre in termini percentuali di almeno il 10 per cento. Siamo stanchi di sentir dire che non ci sono risorse disponibili, visto che il Governo - non contento di aver già previsto una spesa per l'immigrazione clandestina, tra costi diretti ed indiretti, di oltre 10 miliardi di euro - ha appena stanziato, con il cosiddetto decreto stadi, altri 130 milioni di euro per rifinanziare Mare nostrum. Sono state trovate risorse per sgravi e decontribuzioni per aziende che assumono ex detenuti, mentre per chi assume giovani e persone oneste il nulla. Noi non ci stancheremo mai di ribadire che a creare occupazione sono le imprese e non le tipologie contrattuali. Interventi come i contratti a tempo determinato acausali a 36-mesi, di cui al decreto legge n. 34 del 2014, o come quello recato dall'articolo 4 del provvedimento oggi all'esame, che intende introdurre il cosiddetto «contratto a tutele crescenti» ed il «salario minimo garantito», rischiano di restare lettera morta senza un contestuale intervento di riduzione della pressione fiscale e contributiva per le imprese. L'unica via per ridare slancio all'economia, rendere nuovamente competitive le nostre imprese e creare nuovi posti di lavoro è una diminuzione delle imposte sia all'impresa che al lavoratore, che comporterà un salario netto più alto e meno oneri per le aziende. Una riforma del lavoro che non prevede misure di defiscalizzazione e decontribuzione è una presa in giro. Incentrando la riforma del mercato del lavoro sulla revisione dell'articolo 18 invece che sull'abbattimento del cuneo fiscale il Governo dimostra di essere sordo alla richiesta di chi può creare occupazione, di coloro che potrebbero e vorrebbero assumere, ma non possono per l'elevata tassazione. In questi giorni stiamo assistendo ad un teatrino tra Renzi ed i sindacati, che è da irresponsabili. Mentre voi litigate, i disoccupati vivono il dramma di non sapere come dare da mangiare ai loro figli e gli imprenditori di come pagare operai e tasse. Il problema del lavoro è l'argomento principale in questo Paese; la disoccupazione giovanile è oltre il 44 per cento eppure chi governa e chi dovrebbe tutelare i lavoratori discute sull'articolo 18 e non pensa ad abolire la legge Fornero che voi avete votato. Noi non riteniamo questo provvedimento una soluzione al problema occupazionale perché non crediamo nel tanto decantato «contratto a tutele crescenti», che già si prefigura come un ulteriore irrigidimento del mercato del lavoro, in controtendenza con l'esigenza di flexicurity, sentita dai datori di lavoro e voluta dai lavoratori. Non è chiaro, inoltre, come il Governo intenda coordinare la nuova tipologia contrattuale con il contratto a termine acausale a 36 mesi. Perché mai le aziende dovrebbero attivare da subito un contratto a tutela crescente quando potrebbero far ricorso al contratto a tempo determinato, che imbriglia meno il datore di lavoro e di fatto gli costa di meno? Dubbi e perplessità li abbiamo anche sui contenuti dell'articolo 2, contenente la delega al Governo in materia di servizi per il lavoro e le politiche attive. Si prevede l'istituzione di una nuova struttura, l'Agenzia nazionale per l'occupazione, senza prevedere di metter mano agli ex uffici di collocamento. È obbligo ricordare che in alcune realtà territoriali i centri per l'impiego funzionano, ma nella maggior parte dei casi sono l'emblema dei carrozzoni pubblici, inefficienti e costosi. Per questo abbiamo presentato alcuni emendamenti che ne prevedono la soppressione. Forti dubbi li esprimiamo soprattutto sui contenuti dell'articolo 1, in materia di revisione degli ammortizzatori sociali, che ipotizza l'introduzione di un istituto unico, la Naspi, ma non chiarisce come sarà finanziato. La nostra preoccupazione è che l'onere sarà a carico delle imprese, sulle quali verrà scaricato il costo dell'intera riforma degli ammortizzatori con l'inevitabile conseguenza di aggravare il loro persistente stato di crisi. Pur apprezzando l'apertura del Governo e della maggioranza parlamentare che lo sostiene sul nostro emendamento in materia di cosiddette ferie solidali, criticità rinveniamo anche nell'articolo 5 del provvedimento in materia di delega al Governo per la revisione delle misure di tutela della genitorialità e conciliazione dei tempi di vita e di lavoro. In particolare, sospettiamo che l'armonizzazione del regime delle detrazioni per il coniuge a carico sia un eufemismo, per non parlare apertamente di abolizione, che si tradurrebbe in un dissesto finanziario per le famiglie di lavoratori e pensionati monoreddito. Per eliminare questi dubbi, che poi sono i dubbi della nostra gente, dei nostri lavoratori, delle nostre imprese e delle nostre famiglie, avevamo presentato una serie di emendamenti migliorativi del testo, ma ancora una volta si parla di fiducia, ancora una volta salterà il dialogo e il confronto con questa Aula. Se questa è democrazia...
2014-10-08	LN	StefaniErika	Pensiamo alla gravità della scelta di spendere 10 milioni al mese per affrontare il problema dell'immigrazione col risultato di vedere le caserme di Polizia piene di profughi, sottraendo alla stessa Polizia il compito di tutela del territorio e della sicurezza. Cominciamo ad essere seri, è ora.
2014-10-08	LN	TosatoPaolo	Per questi motivi, anche di contenuto, manifestiamo dunque le nostre preoccupazioni e abbiamo comunque già espresso la nostra certezza di fondo, nel momento in cui ci troviamo di fronte ad un Governo che non affronta le priorità né i temi realmente importanti, ma trova il tempo di dichiarare che la soluzione di tutti i mali saranno la riforma della legge elettorale e quella del Senato, nonché questa fantomatica riforma del lavoro - jobs act, o come la si voglia chiamare - che non creerà un posto di lavoro in più rispetto a quanti ce ne siano attualmente. Questo Governo ogni anno pone fra le proprie priorità quella di finanziare per centinaia di milioni di euro una politica non dell'immigrazione o del contenimento degli sbarchi, ma addirittura dell'invasione e dell'assistenzialismo puro e semplice nei confronti di centinaia di migliaia di disperati. Costoro sono evidentemente attratti dal nostro Paese perché si sa che non vi è alcun blocco, anzi, li si va addirittura a prendere sulle coste libiche, nelle acque internazionali o in Paesi dell'Unione europea come Malta e Cipro, e che i soldi per questi disperati vi sono, e in abbondanza (mentre per le necessità dei cittadini le porte sono chiuse: non vi sono disponibilità, anzi, con i tagli subiti, i Comuni non riescono più ad affrontare le richieste di assistenza sociale da parte degli italiani e di tutti i cittadini che si trovano in difficoltà sempre maggiori). Queste politiche sono assurde, ma il Presidente del Consiglio si guarda bene dall'intervenire sul tema: in tutte le sue dichiarazioni ed in tutti i suoi interventi alla stampa o presso le sedi istituzionali, parla di tanti argomenti e, in tono trionfalistico, parla di tutti i successi raggiunti, nonché di tutti i problemi che ha risolto, mentre si guarda bene dal parlare della politica dell'invasione che il suo Governo sta attuando e di tutti i soldi che sta spendendo per ospitare queste persone che arrivano in massa nel nostro Paese. Si guarda bene inoltre dal dire che tutti i dati economici sono assolutamente negativi e preoccupanti e che non è vero che l'occupazione sta aumentando, anzi, è arrivato al paradosso di dire che in agosto vi è stato un aumento dell'occupazione di 86.000 unità. A me sembra invece che le cose non stiano in questi termini: vedo sul nostro territorio - come credo lo vedano tutti i senatori - che la situazione sta peggiorando sempre più, che sono sempre più numerose le aziende e le attività che chiudono e che è sempre maggiore il numero dei dipendenti che viene lasciato a casa. Abbiamo quindi la sensazione che il nostro Presidente del Consiglio, che è il Presidente del Consiglio d'Italia, sia fuori dalla realtà. Questo è molto preoccupante, perché egli è ostaggio esclusivamente del suo consenso, raggiunto in occasione delle elezioni europee, e la necessità di conservarlo è l'unica stella polare che ha di fronte a sé, mentre tutto il resto non conta, neppure la realtà. Continua ad ingannare tutti noi con promesse e quadri rosei, che sono però ben lontani dalla verità, e purtroppo continua ad avere un consenso comunque ampio da parte della cittadinanza: finché lo avrà, continuerà con queste scelte. Siamo quindi molto preoccupati per la situazione e anche per il fatto che uno dei prossimi provvedimenti che il Governo vorrà portare avanti sia legato al TFR, che, com'è stato annunciato, si vuole mettere in busta paga. Evidentemente, dopo il successo degli 80 euro, che l'hanno portato a risultati elettorali sicuramente molto elevati, ha deciso che nel 2015, per ottenere nuovamente il consenso, dovrà mettere in busta paga qualche altro denaro e qualche altra cifra utile e necessaria a conservare il suo consenso. Peccato che queste risorse non siano aggiuntive rispetto a quelle di cui potrebbero aver bisogno i cittadini ed i lavoratori italiani: queste somme sono già di loro proprietà, ma lui riuscirà nell'inganno di dare l'impressione che siano risorse nuove ed aggiuntive rispetto a quelle della busta paga che ogni lavoratore riceve mensilmente. Riuscirà nell'ennesimo inganno, ma facendo ulteriori danni: danni alle piccole imprese che gestivano queste risorse e che utilizzavano per mantenersi in piedi, visto che le banche di fatto ormai non erogano più ad esse contributi e prestiti, ma acquistano esclusivamente i buoni del Tesoro, il debito pubblico dello Stato italiano. Anche in questo grande è la responsabilità non solo delle banche ma dello Stato che, pur di mantenere se stesso, il proprio apparato, il proprio carrozzone, i propri sprechi e tutte le spese, in molti casi inutili, ha di fatto congelato la libera circolazione dei prestiti nei confronti di chi veramente invece ne avrebbe bisogno, ossia le nostre imprese e le nostre attività. Come dicevo, un TFR che se messo in busta paga priverà di liquidità le aziende facendone chiudere altre, ormai allo stremo e che probabilmente alzerà di poco il reddito di molti lavoratori, portandoli quindi a dover pagare tasse più alte e, di fatto, a perdere anche le sicurezze del futuro. E tutto questo perché viene fatto? Per la ricerca del consenso del Presidente del Consiglio, ma anche con un unico scopo: permettere a molte famiglie di pagare tutte quelle tasse statali alle quali ormai non riescono più a far fronte. Ci si è chiesto perché gli ottanta euro non hanno riavviato i consumi e non hanno portato ad un aumento della produttività e delle vendite; è semplice: sono stati utilizzati per pagare le tasse che lo Stato ha imposto in questi anni, e tra poco, in questi giorni, si dovrà pagare una nuova tassa, la TASI, che subito il Presidente del Consiglio ha disconosciuto in quanto da lui non proposta ed approvata, ma che di fatto è figlia del partito di cui è segretario nazionale, il Partito Democratico. É questa un'ulteriore tassa sugli immobili che è stata approvata dal Governo Letta e che toglierà nuove risorse dalle tasche dei cittadini. Quindi, sui temi scomodi il Presidente del Consiglio si tira fuori, cercando esclusivamente la popolarità ed il consenso. Ma anche questa tassa è figlia di un modo di governare che è iniziato alla fine del 2011 prima con il Governo tecnico Monti, poi con il Governo Letta e ora con il Governo Renzi, fatto di politiche sbagliate. Due erano, infatti, le cose che doveva fare questo Governo: in primo luogo, diminuire le tasse e, secondariamente, ridurre la spesa pubblica. Non sta facendo né l'una né l'altra e non ci venga a dire che la riduzione della spesa pubblica passa esclusivamente attraverso la messa all'asta di 100 auto blu: quello è fumo negli occhi, come lo è questa riforma del lavoro. È fumo negli occhi che serve esclusivamente a tirare a campare, a permettergli di arrivare all'anno prossimo ancora con un consenso più o meno intatto, ad andare alle elezioni e a poter, nella sua visione delle cose, governare per i prossimi cinque anni liberamente
2014-10-15	LN	BisinellaPatrizia	Signor Presidente, onorevole rappresentante del Governo, colleghi, il Governo con questo decreto legge interviene ancora una volta - l'ennesima - per adottare misure assolutamente illegittime dal punto di vista costituzionale. Per l'ennesima volta in quest'Aula e nelle altre aule parlamentari - in Commissione l'abbiamo ribadito mille volte - ci troviamo di fronte ad un abuso dello strumento della decretazione d'urgenza. In questo caso basta leggere il titolo del decreto per capire che si parla di misure, per le manifestazioni sportive, per il contrasto alla violenza negli stadi e del fondo per l'immigrazione e la protezione umanitaria, con uno strano assunto per cui sembra quasi che il tema della violenza degli stadi sia collegato all'immigrazione.
2014-10-15	LN	ConsiglioNunziante	Tutto questo quando circa 2 milioni e mezzo di pensionati - diceva bene prima la mia collega - vivono in modo drammatico con 500 euro al mese e quando ai disabili si danno 250 euro al mese. Vergogna! Sono 130 i milioni destinati all'immigrazione, ovviamente non per rafforzare il controllo dei confini ma per agevolare l'accoglienza.
2014-10-15	M5S	CappellettiEnrico	Ci troviamo, dunque, di fronte all'ennesimo decreto-legge che non risponde affatto ai caratteri di necessità e urgenza richiesti dalla Costituzione. L'attuale legge sulla violenza negli stadi poteva essere cambiata con l' iter ordinario di un disegno di legge pensato, deciso, voluto e votato dal Parlamento. Forse i caratteri di necessità e urgenza sono dovuti all'umiliazione subita da Renzi e dal Governo a seguito dei fatti che hanno visto coinvolto lo stesso Renzi e «Genny 'a carogna»: la trattativa pubblica stadio-mafia, portata avanti dall'ultrà durante la finale di Coppa Italia, ci ha indignato, ma forse è stata fonte ispiratrice per il Premier che così ha potuto, una volta ancora, bloccare i lavori del Parlamento costringendolo ad occuparsi dell'ennesimo decreto-legge. Ma secondo voi è urgente dare il via alla sperimentazione del Taser, la micidiale pistola elettrica capace di tramortire un aggressore mediante una scarica elettrica ad alto voltaggio e responsabile della morte di centinaia di persone in tutto il mondo? Non sarebbe stato forse più saggio utilizzare questi fondi per fornire strumentazioni ed equipaggiamenti adeguati alle Forze dell'ordine che lavorano per la nostra sicurezza? Ma tant'è. Nel decreto-legge in esame si parla anche di immigrazione e, questo sì, è un tema urgente; ma talmente urgente per il nostro Governo che stiamo ancora aspettando i 190 milioni di euro promessi e destinati dal Governo Letta e ancora non stanziati. Intanto, mentre aspettiamo questo stanziamento, il Governo Renzi ne promette altri 62 che chissà quando verranno stanziati. Quali sono poi le premesse sull'utilizzo e la gestione di questi fondi? Cito un aneddoto. Poco tempo fa il CPSA (Centro di primo soccorso e accoglienza) di Lampedusa è stato riaperto, dopo la ben nota e vergognosa vicenda degli immigrati lavati a colpi di getti di acqua fredda. Ebbene, lo sapete a chi era stata affidata la direzione di quell'istituto? Al socio del fratello del ministro Alfano.
2014-10-15	LN	BisinellaPatrizia	In questo decreto vengono destinati nuovi ulteriori 130 milioni di euro per l'immigrazione. Mi chiedo, e lo chiedo al Parlamento, al Governo e al Ministro Alfano, che qui non c'è: perché si finanzia nuovamente con ulteriori milioni di euro l'immigrazione, che già riceve - è bene ricordarlo - 300 milioni di euro all'anno dalle casse dello Stato? Per lo più si tratta di immigrazione clandestina, perché poi dirò, cari colleghi, quali sono i dati veri del fenomeno reale, i numeri che dicono esattamente il contrario di quello che il Governo sta sostenendo, e cioè che questo decreto va a finanziare i richiedenti asilo, mentre va a finanziare anche coloro i quali alla richiesta di asilo, alla richiesta per poter ottenere lo stato di rifugiato politico, non hanno diritto.
2014-10-15	LN	BisinellaPatrizia	Perché diciamo questo, parlando di questo decreto? Perché in questo provvedimento, in maniera vergognosamente subdola e nascosta, il Governo ed il Ministro dell'interno, anziché occuparsi di trovare e stanziare risorse per le vere emergenze dei nostri concittadini, stanziano 130 milioni di euro a favore dell'accoglienza, sottraendoli dal Fondo espulsioni. A suon di 1.200 euro al mese regalati agli immigrati clandestini, grazie a Mare nostrum, operazione che ci costa 9,3 milioni di euro ogni mese, abbiamo 2,5 milioni di pensionati nel nostro Paese che vivono con meno di 500 euro al mese. Ai disabili non si danno che sussidi mensili vergognosi di 250 euro, e non vengono destinate risorse per i disoccupati, i cassaintegrati e le nostre Forze dell'ordine, che tutti i giorni sono esposte a qualsiasi tipo di rischio sulla loro pelle, anche per la salute, a fronte della drammatica situazione di esposizione a malattie che si stanno diffondendo, come la scabbia, la tubercolosi; per non parlare del pericolo reale che sta arrivando grazie alle ondate d'immigrazione clandestina e si sta diffondendo in Occidente, ossia Ebola,
2014-10-15	LN	BisinellaPatrizia	Signora Presidente, signor Ministro, rappresentanti del Governo, colleghi, non vorrei essere irrispettosa nei confronti di questo Parlamento, ma non possiamo che sottolineare per l'ennesima volta l'assoluta contrarietà da parte nostra a questo decreto e a questo modo di procedere del Governo attualmente in carica. Si tratta di un provvedimento vergognoso (e mi rivolgo anche al rappresentante del Governo, che dovrebbe trovarsi quantomeno in una posizione di forte imbarazzo). Per l'ennesima volta si usa e si abusa dello strumento del decreto-legge, su cui si pone per l'ennesima volta la questione di fiducia, affossando le legittime e democratiche prerogative parlamentari ed impedendo ai cittadini fuori da questi palazzi di avere le reali notizie di ciò che accadde davvero qui dentro. La nostra contrarietà riguarda sia il metodo adottato per l'esame del decreto sia il merito delle disposizioni in esso contenute, soprattutto alla luce del passaggio che ha avuto non soltanto qui da noi - fulmineo, tra ieri e oggi - ma anche alla Camera. Questo decreto-legge, diciamolo realmente, non è il decreto stadi. È composto da 11 articoli, quattro dei quali riguardano parzialmente il tema della violenza negli stadi, mentre gli altri sette parlano di tutt'altro. Credo quindi che andrebbe chiamato più propriamente con il proprio vero nome: questo non è il decreto stadi, come passa sulle agenzie di stampa, ma il decreto immigrazione.
2014-10-15	PD	DeBiasiEmiliaGrazia	Signor Presidente, premetto che voterò la fiducia su questo provvedimento per gli elementi importanti che vi sono riguardo all'immigrazione, alla capacità umanitaria del nostro Paese, al rispetto dei diritti umani e per la presenza di norme riguardanti la violenza negli stadi, ritenendo che il tema della sicurezza dei cittadini in questo campo sia molto importante.
2014-10-22	PD	RussoFrancesco	Signora Presidente, onorevoli colleghi, signor Presidente del Consiglio, l'Europa è oggi necessariamente e indiscutibilmente il nostro destino. È il più grande e riuscito esperimento di unità politica mai realizzato nella storia dell'umanità, il sogno - portato a compimento - di pace e di benessere dei nostri padri, l'unica chance di futuro protagonismo nel mondo globale per i nostri figli. Ma dobbiamo essere realisti: forse, per la prima volta dai tempi di Schumann, De Gasperi, Adenauer e Spinelli, siamo nuovamente costretti a impegnarci e a lottare per questo destino. Il rischio è quello di perdere ciò che diamo da troppo tempo per scontato: sicurezza, benessere, pace sociale, uno status e una qualità della vita invidiatici in tutto il mondo. Dobbiamo di nuovo scegliere di essere Europa, difendendola da pericoli esterni e dai suoi stessi egoismi, rinnovando la nostra volontà di una cittadinanza comune. Per questo riconosciamo massima importanza a questa giornata e ringraziamo il Presidente del Consiglio per aver tenuto aperto con il Parlamento un dialogo su questi temi e per le sue comunicazioni non formali, aggiungendo il nostro contributo a quello del Governo in vista del prossimo Consiglio europeo. Vorremmo però anche cogliere l'occasione per spiegare agli italiani che questi Vertici rappresentano ben più della foto di gruppo con cui i mass media spesso li riassumono; che in queste occasioni, ben più che negli show provinciali cui spesso si riduce la politica di casa nostra, si realizzano le scelte che decidono in positivo o in negativo il peso dell'Italia nel mondo e il futuro della vita di ciascuno di noi. Anche l'Europa, lo sappiamo, come il nostro Paese, deve cambiare passo e affrontare ogni passaggio (come il Consiglio europeo dei prossimi giorni) con il senso della drammaticità e dell'urgenza. Questo vale in primo luogo per il tema delle politiche legate al clima e all'energia. È evidente che non ci troviamo semplicemente di fronte all'aggiornamento della strategia 20-20-20 o al cambiamento di qualche decimale nei benchmark di riferimento. È certamente necessario porre l'accento sull'ambizioso obiettivo di un'ulteriore riduzione di gas a effetto serra e sulle tecnicalità necessarie a raggiungerlo, su quello del 27 per cento di energia da fonti rinnovabili o sull'efficientamento del mercato interno dell'energia; ma crediamo - lo ricordava anche il Presidente del Consiglio - sia utile approfittare di questo dibattito per un'operazione verità davanti ai cittadini europei rispetto al cambio di contesto in cui si muove l'Unione anche in questo campo, con il coraggio di affrontare le rinnovate sfide a partire dal tema della sicurezza energetica (come ha ben richiamato la relazione presentata dalla Presidenza italiana) e dei nuovi ostacoli alla politica di superamento delle energie fossili derivanti dall'emergere di nuove risorse a basso costo. Non serve essere fini analisti per capire le conseguenze del fatto che nel 2013 la Russia ha coperto il 39 per cento delle forniture di gas all'Europa o che, in una prospettiva di crescita della domanda di energia su scala globale stimata del 27 per cento da qui al 2030, lo sfruttamento intensivo da parte degli Stati Uniti di shale oil e shale gas costringe anche noi a un pragmatico e veloce cambio di strategia. Crediamo infatti che vada meglio raccontato ai cittadini che, se la Commissione europea prevede azioni immediate finalizzate a rafforzare la resilienza dell'Unione europea di fronte all'interruzione su larga scala nel prossimo inverno, significa che esistono pericoli reali in tal senso legati all'oggettiva e conosciuta instabilità delle relazioni internazionali e che la sostanziale autosufficienza degli USA in campo energetico, ad esempio, sta portando quel Paese a un minore impegno geopolitico nell'area del Mediterraneo e del Medio Oriente, che costringe già oggi l'Europa ma anche l'Italia ad affrontare senza ipocrisie sfide inedite legate alle politiche di difesa, di cooperazione, di sicurezza e di immigrazione. Ma è evidente che, senza nulla togliere ad altri temi, quali l'emergenza Ebola o come quello che mi sta particolarmente a cuore, per motivi territoriali, legato alla strategia europea per la regione adriatica e ionica, i dossier più scottanti da affrontare nei prossimi giorni saranno quelli economici. Sappiamo che, se anche l'emergenza finanziaria sembra momentaneamente sotto controllo, la crisi economica morde. La disoccupazione (soprattutto giovanile) già a livelli record e il debito pubblico continuano a salire e la crescita economica - troppo flebile e a macchia di leopardo - si dimostra incapace di generare nuova occupazione creando sacche di scontento e di disaffezione che minano nelle sue fondamenta le leadership europee e lo stesso modello democratico. Tutto ciò deve portare l'Europa a ripensare allora complessivamente il proprio modello per confermarne gli obiettivi originari di crescita sociale ed economica mai disgiunta da una piena coesione, attualizzandone gli strumenti oggi in parte inadeguati. La sfida economica che abbiamo di fronte, però, non ha a che fare solo con la crisi degli ultimi anni. Vogliamo, ad esempio, ricordare che nel 2013, per la prima volta dal 1850, i Paesi emergenti ed in via di sviluppo hanno superato il 50 per cento della quota di PIL globale, esibendo, tra l'altro, una quota di debito sul PIL inferiore al 40 per cento, mentre noi Paesi sviluppati siamo abbondantemente oltre il 100 per cento? Serve una coraggiosa strategia di medio e lungo periodo per adattare le nostre economie e le nostre società ad un mondo che ha deciso di non aspettarci più, e per rispondere alla Grande Trasformazione che nasce dal combinato disposto di globalizzazione e rapidi cambiamenti demografici, tecnologici e ambientali. Questa è la sfida che, accompagnata dal massimo senso di urgenza, sta davanti ai protagonisti del prossimo Vertice e rappresenta la sfida del nostro contributo a questo semestre a guida italiana. La domanda cui va data necessariamente risposta in tempi brevi non permette tentennamenti: come evitiamo tutti insieme che l'Eurozona affondi nella recessione-deflazione riprendendo a crescere e creando occupazione e stabilità? Va detto anche ad autorevoli partner europei che le tirate d'orecchie ed i facili slogan sui compiti a casa suonano inutilmente retorici dinanzi a 18 milioni di disoccupati nell'Unione economica e monetaria e all'evidenza che avere i conti a posto è un principio irrinunciabile cui il nostro Paese continua a tendere anche più di altri, ma che le necessarie riforme strutturali nei singoli Paesi producono effetti differiti mentre in recessione ci vogliono interventi ad effetto rapido. Se si sarà capaci di recuperare il senso di uno sforzo comune le vie di uscita non mancano. Le ha indicate, tra gli altri, Mario Draghi nel discorso di agosto a Jackson Hole. Anzitutto, oltre a fare le riforme che aumentino il prodotto potenziale, bisogna coordinare le politiche fiscali, in modo che i Paesi che sono nelle condizioni di fare una politica espansiva contribuiscano a sostenere la domanda aggregata. In secondo luogo bisogna riconoscere che nel mandato della Banca centrale c'è anche il compito di fare da prestatore di ultima istanza dei Governi. A questo andrà aggiunto un piano di investimenti infrastrutturali europei come più volte abbiamo sostenuto, finanziati su scala continentale con l'uso di europroject bond o eurounion bond. Strategia che si può e si deve connettere con il piano di investimenti (lo ha confermato in questi minuti il presidente Juncker) di 300 miliardi che dovrà essere operativo già prima della fine dell'anno. Presidente Renzi, forte del mandato di questo Parlamento, lei può senza dubbio dire a Bruxelles che noi italiani crediamo ancora all'Europa e che, prima ancora, abbiamo fiducia negli europei che, ne siamo certi, vogliono continuare a condividere un cammino comune. Crediamo valga la pena, però, di cominciare a trattarli da cittadini adulti, raccontando loro i fatti e trasparentemente le scelte operate per continuare a garantire il nostro benessere e la nostra specificità. Siamo certi, infatti, che non sfugga a nessun europeo la drammaticità del momento, le durezza non momentanea della crisi economica, o il clima di guerra che dall'Ucraina al Medio Oriente fino alla Libia circonda le nostre Nazioni ormai quasi assuefatte alla pace. È venuto però il momento di provare a mettere tutti davanti alle loro responsabilità ed alle conseguenze delle diverse strade che abbiamo di fronte a noi. Nelle prossime ore, ad esempio, si deciderà l'atteggiamento da tenere nei confronti di un grande Paese come la Francia, dovendo scegliere - come ha ricordato il nostro Premier - tra una deroga «rumorosa» al tetto del 3 per cento, che suonerebbe ingiusta per chi in questi anni ha fatto sempre la fatica di tenere i conti in ordine, e il rischio che la bocciatura del Governo di Hollande dia fiato a quelle forze antieuropee e antisistema che sono state protagoniste dell'ultima tornata elettorale. E lo stesso vale per la Gran Bretagna del premier Cameron e la sua richiesta di modifica delle politiche di accoglienza e di asilo che è all'attenzione delle opinioni pubbliche non solo di quel Paese. Onorevoli colleghi, c'è oggi nel nostro continente chi chiede più Europa e chi ne vuole meno. L'unica vera strada, crediamo, è lavorare per averne una migliore, più solidale, più efficiente, più protagonista. Se non sarà così rischiamo, e rischieremo, che non ci sia Europa per nulla e sappiamo cosa è successo nel mondo quando il nostro continente ha rinunciato ad essere faro di cultura, di sviluppo e di unità. Evitare che i drammi del passato si ripetano è oggi il nostro impegno.
2014-10-29	PD	PaduaVenera	Tornando al discorso relativo alla tratta, credo sia necessario, indispensabile, affrontare anche la questione dell'immigrazione con la massima attenzione, perché è vero che la tratta riguarda anche donne e uomini della nostra Europa ma soprattutto riguarda persone provenienti dall'Africa. Ecco perché è necessario puntare ad una europeizzazione tramite la cooperazione tra i popoli europei. In tale campo l'Italia, e la Sicilia in particolare, giocano un ruolo cruciale per il loro posizionamento geopolitico nel cuore del Mediterraneo. Questa prospettiva produce due risultati negativi: l'Italia e la Sicilia sono ancora, purtroppo, troppo sole e con poche risorse ad occuparsi della questione dell'immigrazione e non riescono a farvi fronte. Peraltro, i popoli che si affacciano sul Mediterraneo sono in contrasto tra di loro e mancano quei dialoghi utili a contrastare i fenomeni attuali e risolvere la situazione.
2014-10-29	PD	FasioloLaura	Signor Presidente, onorevoli colleghi, desidero fare un riferimento alla situazione dell'immigrazione che proviene via terra dal Nord-Est, che è decisamente sottovalutata. Domani sarà presente il ministro Alfano e mi auguro di poter intervenire al riguardo anche in quell'occasione. La situazione è drammatica. Nella sola giornata di ieri, altri 50 tra afghani e pakistani sono entrati attraverso la via di terra, una via che, peraltro, ha visto passare, nel periodo a cavallo degli anni 2000, durante la guerra nella ex Jugoslavia, circa 17.000 persone. Oltre alle 50 persone giunte ieri, ve ne sono altre 250 che avevano organizzato delle tendopoli lungo il fiume Isonzo, sotto la pioggia, all'addiaccio, in una situazione veramente al limite. Tali situazioni hanno determinato una serie di iniziative e di vertici promossi dal prefetto di Gorizia, che ha riunito gli enti locali e ha cercato soluzioni emergenziali per sistemare queste persone, circa 280, più altre 250 al CARA di Gradisca. Tali numeri certamente pongono all'attenzione del Paese e del Parlamento l'emergenza della situazione. Per questo, mi sono sentita di porre con urgenza la trattazione di questo tema alla vostra attenzione e all'attenzione del Governo. Infatti, oltre a Mare nostrum (a Triton, veramente), che è stata una bella palestra per il nostro Paese, ci sono altre problematiche che riguardano gli arrivi via terra, decisamente sottovalutate. I profondi disagi sociali degli immigrati che giungono nel Paese e l'oggettiva difficoltà delle istituzioni locali ad offrire, nonostante gli sforzi e l'impegno, un'accoglienza accettabile, o quantomeno dignitosa, stanno creando situazioni di emergenzialità al limite della sostenibilità. Ovviamente le istituzioni non sempre sono all'altezza della situazione.
2014-10-30	LN	CentinaioGianMarco	Signor Presidente, il commento è che sono un po' perplesso per la leggerezza con cui è stato affrontato questo argomento, anche perché, proprio oggi, anche il direttore della Caritas di Milano ha parlato di questa emergenza e molti sindaci ne parlano e la affrontano. La speranza è che questo allentamento del Patto valga per tutta la cifra che viene sostenuta dai Comuni e non solamente, poi, per piccoli rimborsi, perché altrimenti mandiamo in dissesto finanziario praticamente tutti i Comuni d'Italia. Passo a due considerazioni finali. Lei ha parlato di determinati tipi di immigrazione. Le ricordo che, su 135.000 migranti (come li chiamate voi) sbarcati, solo 35.000 hanno fatto domanda per essere riconosciuti come rifugiati e, di questi 35.000, solo 3.000 ne avevano diritto. Si tratta, quindi, di meno del 10 per cento: il resto (135.000 meno 3.000) sono clandestini, signor Ministro. Quanto all'ultima considerazione, mi dispiace che allentate il Patto di stabilità quando si parla di migranti, mentre quando si parla di anziani, disoccupati e problemi del Paese, il Patto di stabilità non lo potete mai allentare e siete rigidissimi. Pensate persino che agli alluvionati di Genova faranno pagare l'acqua: agli italiani zero e ai migranti tutto.
2014-11-05	LN	ArrigoniPaolo	Siete quelli che non trovano i soldi per i lavoratori italiani in difficoltà, neanche gli 80 euro promessi ai pensionati con la minima, ai disoccupati, agli incapienti, ma trovate miliardi di euro per poter garantire il fenomeno della immigrazione, su cui ci sono fortissimi interessi economici.
2014-11-05	LN	CrosioJonny	Siete voi gli unici responsabili! Siete, però, il Governo della solidarietà. Siete i buoni. Noi siamo i cattivi. Siete quelli di Mare nostrum, questo mostro dei 150.000 sbarchi e dei 3.000 morti nel Mediterraneo: ne risponderete come ne risponderà l'Europa, che ha le mani macchiate di sangue. Altro che premio Nobel per la pace! Siete il Governo che investe sull'immigrazione clandestina, spendendo 1,2 miliardi di euro per Mare nostrum, mentre il Paese chiede più sicurezza; un Paese che chiede risposte per i giovani senza futuro, che chiede di dare ai nostri anziani serenità dopo una vita di sacrifici.
2014-11-13	PD	FasioloLaura	Signora Presidente, intervengo a fine seduta per rappresentare l'esigenza e l'urgenza all'Assemblea e, attraverso il suo gentile tramite, al Ministro dell'interno, di rispondere alle problematiche relative all' immigrazione.
2014-11-20	LN	CentinaioGianMarco	Ciò che lascia perplessi è la violenza con cui viene perpetrata questa aggressione, nel corso della quale viene spaccato il lunotto posteriore dell'auto, l'auto viene presa a calci, cercano di fermarla e si costituiscono scudi umani nei confronti di un'automobile che aveva il solo difetto di essere lì in quel momento. L'accaduto ha lasciato tutti molto scossi, ma non solamente i rappresentanti della Lega, anche tanti cittadini che hanno immediatamente tempestato le nostre caselle email, le caselle e mail dei giornali e i social network di espressioni di sdegno per quanto accaduto. È impensabile che il segretario di un partito politico non possa agire conformemente al proprio mandato, cercando di fare attività politica sul territorio, e che venga aggredito in modo barbaro da quattro scalmanati. Tra le varie affermazioni a seguito dell'accaduto ci lasciano perplessi quelle dell'assessore comunale di Bologna Frascaroli, e di altre personalità che non elenchiamo, che hanno accusato il segretario federale della Lega Nord di aver fatto una scelta provocatoria, mettendo così sullo stesso piano aggressori e aggredito, con una logica tristemente nota di legittimazione del ricorso alla violenza nella lotta politica. Non possiamo paragonare affermazioni politiche, anche se forti, importanti, fatte dal leader di un partito politico alle sprangate, alla fibbia di una cintura che spacca il lunotto posteriore di una auto, né ad un esagitato di un centro sociale che tira calci ad un'automobile. Quindi, la cosa ci lascia preoccupati e perplessi, ma ci lascia ancor più perplessi il fatto che quando uno degli aggressori è stato intervistato da un noto network televisivo - mi lascia anche perplesso il fatto che sia stato intervistato di spalle, col cappuccio alzato, come uno che ha aggredito e ha compiuto atti contro la legge, quale in effetti è - egli abbia affermato che si è trattato di un fatto del tutto normale, che l'avrebbero rifatto e che è stata una fortuna che il segretario generale della Lega fosse scortato. Ciò vuol dire che un cittadino italiano non può andare sul territorio nazionale se non è scortato. La cosa ci lascia perplessi anche perché, dopo qualche giorno - dopo pochi giorni, per la verità - la sede del Partito Democratico, il partito di appartenenza di alcuni di quei fenomeni che nei giorni precedenti avevano detto che Salvini era un provocatore, viene aggredita in modo barbaro, sempre da rappresentanti dei centri sociali, che decidono di far saltare una riunione in cui si parlava di case popolari. Durante la campagna elettorale per le elezioni in Emilia-Romagna, sempre a Parma, il segretario federale della Lega Nord, Matteo Salvini, si è recato in piazza Garibaldi per un comizio e i signori dei centri sociali - quelli della nonviolenza - decidono di utilizzare violenza nei confronti di alcuni militanti della Lega, tra cui un signore di una certa età, rimasto contuso negli scontri. Anche in questo caso, mi chiedo se questa sia la nonviolenza! Successivamente, pochi giorni fa, c'è stato l'assalto a una sede dell'Azienda lombarda edilizia residenziale (ALER): visto e considerato che in questo momento si parla di occupazione di case popolari e che i centri sociali hanno deciso di schierarsi in una certa posizione, ancora una volta viene presa d'assalto una sede dell'ALER, quindi una sede istituzionale. Il tutto senza contare che pochi giorni fa anche le Forze dell'ordine hanno subito un atto di violenza, nel momento in cui cercavano di sgomberare una casa popolare occupata in modo abusivo. Anche in questo caso riteniamo - e non lo dicono il senatore Centinaio o la Lega Nord - che siano stati dei rappresentanti dei centri sociali a decidere di lanciare degli estintori contro le Forze dell'ordine. Pensiamo infatti che il lancio degli estintori costituisca ormai una moda quando si parla di centri sociali: quella deve evidentemente essere una delle loro armi di battaglia. I rappresentanti del Governo lo sanno benissimo, meglio di me: non si contano poi i danni che vengono causati tutte le volte in cui questi signori scendono in piazza per manifestare pacificamente le loro iniziative. Tali iniziative pacifiche risultano sempre terreno di scontro con le Forze dell'ordine e non si contano i danni causati da tutto ciò che viene fatto nei confronti di marche multinazionali o banche. Anche in questo caso ci piacerebbe sapere perché queste persone rimangono sempre impunite: non c'è mai nessuno che viene punito. Anche in questo caso mi fa sorridere il fatto che si permetta a delle persone di partecipare a manifestazioni politiche con il viso coperto o magari con la maschera di Anonymous, senza che venga fatto o detto nulla, quando poi alla manifestazione della Lega Nord, a Milano, sull'immigrazione, ai manifestanti è stata fatta praticamente la radiografia per vedere se erano bravi o cattivi, violenti o non violenti. Sto quasi per terminare, signor Presidente: riteniamo che la contrapposizione politica - anche in questo Parlamento lo abbiamo visto in più di un'occasione - è democrazia e quindi riteniamo anche noi che la democrazia debba essere tutelata. Il diritto di critica è democrazia, perché purtroppo solo il nostro Presidente del Consiglio non accetta le critiche. La critica è democrazia ed è democrazia anche il fatto che un cittadino, un politico, un rappresentante sindacale o chiunque altro possa girare sul territorio nazionale e fare il suo dovere. Non è invece democrazia quando c'è qualcuno che in modo violento non permette a qualcun altro di compiere il proprio dovere. Di conseguenza, se questo Governo - come purtroppo quelli precedenti - non è in grado di garantire l'ordine pubblico, a maggior ragione in questo momento di crisi, la nostra proposta è di istituire un DAMPO, ossia un divieto di accesso alle manifestazioni politiche. Se infatti non si riesce a tutelare e tenere l'ordine pubblico con le buone, signor Presidente e signori colleghi, penso che forse lo Stato debba far vedere un pochino di più i muscoli. In caso contrario, si rischia veramente non dico la guerra civile, ma che venga attuata la legge del taglione: tu mi fai qualcosa, io ti farò altrettanto.
2014-11-26	LN	TosatoPaolo	Signor Presidente, il provvedimento in esame evidentemente deriva da accordi internazionali per stanziare fondi FES utili alla cooperazione internazionale e, quindi, non può che trovare l'appoggio del Parlamento. Le politiche di aiuto ai Paesi del cosiddetto terzo mondo trovano da parte nostra un sostanziale appoggio, poiché riteniamo che questa sia la direzione giusta ‑ lo abbiamo sempre detto ‑ per aiutare quei Paesi che si trovano in difficoltà dal punto di vista economico e sociale, piuttosto che fare una politica di ingressi indiscriminati nel nostro Continente. Ravvisiamo, tuttavia, che, a fronte di uno stanziamento cospicuo, di 3,8 miliardi di euro, che rende l'Italia il quarto contribuente in ordine a questo tipo di iniziativa a livello europeo, dopo la Gran Bretagna, la Germania e la Francia, nel dare contributi e nell'aiutare i Paesi del terzo mondo siamo sostanzialmente tra i primi della classe, ma poi, invece, nel tentativo di evitare un afflusso indiscriminato di emigrati, profughi e clandestini (che dir si voglia) nel nostro Paese da parte del Governo e dell'Unione europea non c'è alcuna politica efficace. A fronte di queste considerazioni, quindi, non possiamo che criticare la politica estera del nostro Paese, ritenendo che la Presidenza di Renzi alla Commissione europea in questi sei mesi avrebbe dovuto essere anche un'occasione per chiedere agli altri Paesi europei un maggior contributo nella lotta all'immigrazione clandestina, occasione persa e assolutamente disattesa dal Governo. Inoltre, a fronte degli aiuti, a questi Paesi si doveva anche chiedere un maggior controllo dei flussi migratori nel nostro Continente. Ci sembra che la politica estera del nostro Paese non abbia nessuna strategia e nessun coordinamento. Si continua a portare avanti una serie di provvedimenti e di iniziative a compartimenti stagni senza nessuna logica. Complessivamente, tuttavia, riteniamo che la filosofia del provvedimento possa trovare il nostro sostegno. Si tratta, sostanzialmente, di 540 milioni di euro all'anno da parte dell'Italia nell'arco di sette anni di durata dell'Accordo, che, se spesi bene, potrebbero anche dare esiti favorevoli e positivi, certamente più positivi dei miliardi utilizzati dal nostro Paese per accogliere tutti i diseredati del mondo che arrivano sulle nostre coste. Ci auguriamo che il Governo prenda atto che la sua politica estera è assolutamente inefficace e, prima o poi, cerchi di comprendere che vi è un grande disagio nel nostro Paese per quanto riguarda la distribuzione delle risorse, per il trattamento molto più favorevole ai clandestini che arrivano nel nostro Paese, ospitati negli alberghi, rispetto ai cittadini italiani, che non riescono più a mantenere se stessi e la propria famiglia, ad avere un'abitazione dignitosa dove poter crescere i propri figli. Ci sembra che la politica del Governo sia assolutamente inadeguata e, da questo punto di vista, manteniamo la nostra più totale critica.
2014-11-26	LN	StefaniErika	Dobbiamo pensare anche che a supporto della genitorialità c'è un vero e proprio deficit strutturale, soprattutto per i servizi della prima infanzia, ma il diritto all'infanzia e all'adolescenza è veramente un diritto inderogabile. Purtroppo oggi siamo consapevoli, e non a caso stiamo discutendo di queste mozioni, che l'Italia è ben lontana dal poter affermare di aver intrapreso delle vere e proprie politiche per l'infanzia. Al di là delle politiche, delle ideologie e delle petizioni di principio, ma sotto il profilo dei problemi tecnici, il nostro sistema fiscale, ad esempio, si ostina ad operare come se la capacità reddituale delle famiglie non fosse influenzata dal fatto di avere dei figli, o anche dalla possibilità per i genitori di potersi occupare dei figli, perché lavorando otto ore al giorno ed in più facendo avanti e indietro con i trasporti, si finisce per poter dedicare ai figli, non dico poche ore al giorno, ma poche mezze ore. È per questa ragione che anche noi abbiamo inteso presentare questa mozione per chiedere al Governo che vengano effettivamente avviate delle politiche serie sull'infanzia. Ripeto, e non cesseremo di dirlo, che dispiace dover fare questo tramite una mozione, perché sappiamo benissimo che contenuto e che efficacia queste possono avere. Quello di cui c'è bisogno in Italia non sono dichiarazioni come quelle che potremo fare qui oggi, quando poi voteremo tutti all'unanimità, plaudiremo eccetera, perché poi alla fine, quando si torna a casa, si ritrovano le famiglie con i loro problemi nella gestione dei bambini, che dei nostri proclami qui in Aula se ne faranno anche poco. Con la nostra mozione, intendiamo chiedere al Governo di adottare una politica a sostegno delle famiglie e di promuovere anche delle iniziative - è questa la nostra matrice come Gruppo della Lega Nord - volte a contrastare il fenomeno dell'immigrazione clandestina, che può portare ad ingrossare le fila dei minori in stato di abbandono e di estrema povertà. C'è bisogno di iniziative utili a sostegno delle scuole di ogni ordine e grado, di politiche volte a disincentivare l'abbandono scolastico (altro problema di cui sembra che non si possa più parlare nel 2014). È fondamentale che tutti i nostri figli, tutti i bambini e i ragazzi abbiano la possibilità di istruirsi e di crearsi un bagaglio di istruzione che sia per loro un valore interiore. Abbiamo bisogno anche di condurre queste indagini conoscitive, di cui parlava la senatrice Mattesini, volte a quantificare la domanda effettiva di asili nido e di tutte le strutture destinate al contrasto della povertà. Il motivo per il quale abbiamo presentato una nostra mozione, non aderendo quindi a quella presentata dalla senatrice Mattesini e da altri senatori, è che riteniamo che non si debba spendere del denaro per creare fantomatici progetti che possono essere annunciati con grandi proclami ma poi non essere effettivi. Facciamo delle indagini, otteniamo pure i dati, ma poi da questi, anzi prima ancora di conoscere esattamente il dato numerico sui minori in stato di povertà (1,4 milioni, 1,45 milioni, 1,2 milioni), dobbiamo pensare a far sì che il Governo adotti delle vere azioni volte a creare una situazione adeguata. È urgente farlo, perché c'è un momento di crisi economica che, come abbiamo detto, diventa un momento di crisi sociale e quindi dobbiamo pensare a rinsaldare i nuclei della nostra società ed il primo nucleo della nostra società sono la famiglia e i nostri bambini.
2014-12-03	LN	TosatoPaolo	La legge Fornero doveva essere ridiscussa, una legge che poi di fatto ha bloccato un ricambio generazionale nel mondo del lavoro, perché trattenendo più a lungo al lavoro gli attuali occupati, di fatto impedisce alle nuove generazioni di accedere ad un posto di lavoro. La rivisitazione di questa riforma avrebbe fatto sicuramente giustizia ed avrebbe dato delle prospettive lavorative maggiori di una generica legge delega chiamata jobs act. Vanno benissimo gli ammortizzatori sociali, ma il Paese non può vivere di ammortizzatori sociali, di pensionati, di cassa integrati, di persone che vengono assistite dallo Stato attraverso gli ammortizzatori sociali: la vera priorità è ricreare l'occupazione e dare la possibilità a chi dà lavoro di mantenere in vita la propria attività e a chi lo cerca di avere delle prospettive per il futuro. Questo passa attraverso un'unica manovra: quella di una drastica riduzione del prelievo fiscale. Tutto il resto gira intorno, ma non risolve, non affronta e non aggredisce alla radice il problema occupazionale. Un altro elemento che ci preoccupa moltissimo è il tema dell'armonizzazione del regime delle detrazioni per il coniuge a carico. Su questo tema, già affrontato dalla mia collega, voglio tornare perché armonizzare le detrazioni del coniuge a carico, nell'interpretazione comune di qualsiasi cittadino, purtroppo non significa aumentare questo diritto, ma significa di fatto ridurlo o abolirlo. Su questa nostra preoccupazione, vorremmo chiarezza e delle certezze, perché un taglio delle detrazioni del coniuge a carico rappresenta, di fatto, un taglio dello stipendio e del reddito delle famiglie monoreddito. Si può dirlo come si vuole, ma questo è il risultato concreto e questo andrebbe in conflitto con recenti provvedimenti come quello dei famosi 80 euro, che sono stati erogati ad una fascia ristretta di popolazione, che non ha visto tra l'altro al suo interno i pensionati, che hanno redditi ben più bassi, in alcuni casi, rispetto a quelli di coloro che sono stati assistiti con questo noto bonus. L'abolizione o la riduzione delle detrazioni del coniuge a carico rappresenterà un'altra ferita molto profonda alla capacità di mantenere le proprie famiglie da parte di molti lavoratori e di molti pensionati. Su questo il Governo glissa, non interviene, non chiarisce e vuole una delega in bianco per agire. È evidente che non possiamo appoggiare questa linea di comportamento, perché il Presidente del Consiglio ci ha ormai abituato ad azioni da prestigiatore: con una mano concede 80 euro ad alcuni e con l'altra toglie indistintamente a tutti, con mille altri balzelli, con mille altri accorgimenti e con mille altre manovre. Non vorremmo che questa fosse una delle tante, che va ad aggiungersi a quelle già avviate e che verranno realizzate con la prossima legge di stabilità. La linea costante del Governo, alla fine, è andare di fretta, di corsa, senza approfondire, procedendo con leggi delega e voti di fiducia e questo perché vuole creare nel Paese la sensazione che si affrontano e si aggrediscono i veri problemi: nella realtà va avanti con un provvedimento dietro l'altro, spesso privo o povero di contenuti, esclusivamente per spostare l'attenzione dei cittadini su un obiettivo successivo e per evitare che essa si concentri sui veri problemi che ci sono, che sono molti e non ancora assolutamente risolti. Il Partito Democratico governa ormai ininterrottamente il Paese da oltre tre anni, attraverso i Governi Monti, Letta e Renzi. In questo periodo le riforme di cui noi ci ricordiamo - e credo i cittadini si ricordino - si chiamano legge Fornero, IMU, TASI, tasse, balzelli, tagli agli enti locali e ai servizi minimi essenziali; si chiamano abolizione del reato di immigrazione clandestina e Mare nostrum. Non si chiamano certo lavoro, occupazione e crescita. Per questi motivi non possiamo e non vogliamo dare deleghe in bianco al Governo Renzi, al quale non crediamo e nel quale non ci riconosciamo. Per tale ragione la nostra valutazione su questo provvedimento non può che essere assolutamente critica.
2014-12-03	LN	TosatoPaolo	Non possiamo dare fiducia a chi dice che vuole abbassare le tasse e che le sta abbassando, ma è segretario di quel partito che ha rimesso le tasse sulla prima casa, e che ora, con una nuova denominazione della stessa tassa, la local tax, intende mantenerla o addirittura aumentarla. Non possiamo dare fiducia a chi dà lezioni a tutti, come se fosse un extraterrestre calato in questo Paese e illuminato non si sa da quali verità, e dà lezioni alle Regioni, alle Province, ai Comuni e assegna loro dei tagli assolutamente insostenibili per fare bella figura nei confronti dei cittadini, sapendo che gli enti locali o saranno costretti a tagliare i servizi minimi essenziali ai propri cittadini o saranno costretti ad aumentare le tasse locali. Non possiamo dare fiducia a chi ha cancellato il reato di immigrazione clandestina. Ricordiamo che ciò è avvenuto con la presidenza Renzi, che di fatto ha dato un messaggio all'intero mondo, ossia che qui c'è piena accoglienza e chiunque vi fosse arrivato, in qualsiasi modo, avrebbe trovato le porte aperte, con viaggi della speranza spesso finite con delle immani tragedie. Non possiamo dare la fiducia al Governo di Mare nostrum, che assicura stanze d'albergo e assistenza a chiunque arrivi da altri Paesi e lascia sulla strada e nella miseria i nostri cittadini, con una disparità che è ormai diventata insostenibile e odiosa alla maggior parte dei cittadini italiani.
2014-12-03	M5S	FattoriElena	Signor Presidente, intervengo per sollecitare la risposta all'interrogazione 4-02458 , pubblicata il 9 luglio 2014, in cui abbiamo interrogato il Ministro del'interno senza ottenere risposta, come è accaduto per tante interrogazioni, sul tema dei centri di accoglienza, in particolare chiedendo quali fossero i motivi che hanno portato a derogare alle leggi e alle procedure per quanto attiene al centro di accoglienza di Velletri. Sono stati effettuati 37 arresti, 100 persone sono state indagate in un sistema illegale e si leggono agghiaccianti intercettazioni come la seguente: «Con l'immigrazione si guadagna più che con il traffico di droga». Dal Ministro dell'interno non arriva mai una risposta, oppure magari era già a conoscenza di questo stato di illegalità e quindi forse la risposta non l'aveva o, almeno, non aveva una risposta decente. Si parla negli ultimi anni di un miliardo e mezzo di euro spesi per l'immigrazione: una montagna di soldi gestita in maniera assolutamente inadeguata e, a questo punto, criminale. I valori fondanti della democrazia prevedono che quando il Parlamento interroga il Governo dovrebbe rispondere non nicchiare e nascondere la polvere sotto il tappeto. Priebke, i rifiuti e ora i centri di accoglienza: miliardi di euro che vanno in fumo e danneggiano il nostro territorio dei Castelli con delle politiche scellerate. A questo proposito, anche visto che è stata invocata la necessità di discutere disegni di legge dell'opposizione, vorrei sollecitare l'incardinamento (per lo meno l'assegnazione alla Commissione competente) del disegno di legge di mia iniziativa noto come Atto Senato n. 1603. Questo disegno di legge è volto all'armonizzazione del diritto di asilo, che magari risolverebbe le situazioni di emergenza su cui i nostri politici regionali e locali stanno lucrando. Quindi, sollecito sia lo svolgimento dell'interrogazione, che l'assegnazione in Commissione del suddetto disegno di legge.
2014-12-16	M5S	AirolaAlberto	Si sono accorti gli italiani che sull'immigrazione la situazione è drammaticamente peggiorata, e che l'Europa che doveva darci una mano in realtà ci ha serrato le frontiere. Gli italiani oggi si ricordano tre parole: Trattato di Dublino, quello che ferma i rifugiati in Italia; questo hanno imparato gli italiani.
2014-12-18	LN	ArrigoniPaolo	Voi finanziate il bonus di 80 Euro con 1,2 miliardi di euro di tagli ai Comuni, dove chiamate ancora i sindaci a fare gli esattori per vostro conto. Bravi ancora! E veniamo agli aspetti scandalosi. Dopo il business e il malaffare che stanno emergendo connessi al fenomeno dell'immigrazione e gli scandali legati a Mafia Capitale, che vedono coinvolto il capo delle cooperative Buzzi, finanziatore del Partito Democratico e del sindaco Marino che, vantandosene, amava lucrare su rom e clandestini, è davvero scandaloso il finanziamento per altri 200 milioni per il triennio per il sistema d'accoglienza degli immigrati. È scandaloso l'attacco alla montagna con la tassa sull'altitudine, vale a dire l'IMU sui terreni agricoli incolti montani, con il rincaro IVA sul pellet e la riduzione delle agevolazioni su GPL e gasolio da riscaldamento. I territori montani sono vittime di un attacco senza precedenti e il carnefice è, ancora una volta, questo Governo. È vergognoso, poi, dare ancora 90 milioni ai terremotati della Sicilia per un sisma di 24 anni fa e limitarsi a pochi e insufficienti milioni per le zone recentemente terremotate: date infatti solo 15 milioni per i territori dell'Emilia-Romagna, Lombardia e Veneto, colpiti dal sisma del 2012, e nulla, dico nulla, ai recenti alluvionati della Liguria, del Piemonte, della Toscana, del Veneto, del Friuli e della Provincia di Foggia. A queste comunità non solo non vengono date risorse sufficienti per la ricostruzione e per il risarcimento dei danni, ma avete persino imposto di pagare entro il prossimo 22 dicembre le imposte fiscali e contributive che erano state sospese. Devastante è poi il meccanismo del reverse charge, il quale prevede che i fornitori della grande distribuzione emettano fatture senza l'applicazione dell'IVA. Questa misura non è lotta all'evasione fiscale! Questa misura non è altro che un prestito forzoso e senza interessi preteso dallo Stato a carico delle aziende che forniscono i beni alla distribuzione organizzata. Colleghi, la portata della norma è devastante: moltissimi fornitori, non incassando più l'IVA, resteranno senza liquidità per un rimborso, almeno di 10 miliardi, che riceveranno solo dopo anni di attesa. E quale sarà il risultato di questa norma vessatoria, sciagurata e demenziale? Una catena inarrestabile di fallimenti, la chiusure di migliaia di imprese e la perdita di centinaia di migliaia di posti di lavoro. Un'ultima osservazione, sullo stop alla TASI nel 2015. Innanzi tutto, la sterilizzazione mette in evidenza un'altra mancata promessa del premier Renzi: l'introduzione per il prossimo anno della local tax non ci sarà. Dunque i cittadini e le imprese resteranno ancora in attesa dell'agognata semplificazione. E mi dispiace, ma lo stop ai rincari delle tasse sulla casa e sui capannoni è una balla clamorosa: i rincari ci saranno e saranno l'ennesima batosta per responsabilità di questo Governo. A pesare, infatti, oltre al taglio di 1,2 miliardi, c'è il mancato rifinanziamento del fondo perequativo di 625 milioni previsto dalla precedente legge di stabilità per attenuare l'effetto della TASI. Infatti, la sterilizzazione non blocca le aliquote decise dai Comuni, ma solo i massimali, così gli enti locali colpiti dai tagli e dal mancato rifinanziamento del «fondo cuscinetto» saranno costretti certamente a gravare ancora sui cittadini, aumentando, ove possibile, le aliquote. Qua evidenziamo come la maggioranza abbia bocciato un nostro emendamento volto a ripristinare il fondo e dare così respiro fiscale a cittadini e Comuni. Avevamo previsto che parte di quelle risorse fosse attinta da quelle oggi destinate a Roma Capitale: 110 milioni di euro, che dal prossimo anno si aggiungeranno ai 420 milioni, ripeto, 420 milioni che dal 2007 il Campidoglio toglie dalle tasche di tutti gli italiani. Maggioranza e Governo, però, hanno preferito per l'ennesima volta inondare di soldi l'amministrazione capitolina, nel pieno dello scandalo della terra di mezzo, e per i Comuni rimangono solo vessazioni e stangate. Per gli sprechi dell'amministrazione Marino, però, i soldi non mancano mai. In conclusione, noi della Lega Nord, sorridiamo per il ripristino del finanziamento di 6,5 milioni di euro all'Unione italiana dei ciechi e degli ipovedenti. Renzi, anziché risparmiare sugli sprechi, ancora abbondantemente presenti a piene mani nel Paese e mai abbastanza aggrediti, ha cercato di farlo sulle spalle di chi ha davvero bisogno: grazie alle pressioni della Lega e del nostro segretario Salvini, invece, si è sventata questa vera rapina. In fondo, però, siamo molto preoccupati per il Paese, perché la legge di stabilità non contiene incisive azioni di crescita e per il rilancio della competitività; non contiene politiche di investimento e di riduzione della pressione fiscale. È una manovra a cui bisogna ribellarsi, e la Lega lo farà, qui, in questa sede, e sul territorio, dove da sempre sa esprimersi al meglio.
